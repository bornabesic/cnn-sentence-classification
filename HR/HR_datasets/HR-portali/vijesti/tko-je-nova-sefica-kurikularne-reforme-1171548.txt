Jasminka Buljan Culej, viša stručna savjetnica zaposlena u Ministarstvu obrazovanja, nova je voditeljica kurikularne reforme. Posebno stručno povjerenstvo na čelu s Dijanom Vican novu je voditeljicu, zaposlenicu Ministarstva, izabralo jučer među jedanaest kandidata koji su željeli nastaviti započeti rad na reformi obrazovanja, i to, kako neslužbeno doznajemo, sa šest glasova za i pet protiv. Konačno zeleno svjetlo njezinu izboru, prihvaćajući prijedlog Povjerenstva, dao je ministar Pavo Barišić. Profesorica biologije – Prijedlog posebnoga stručnog povjerenstva ministar znanosti i obrazovanja prihvatio je u cijelosti te temeljem toga donio odluku o imenovanju voditelja i sedmero članova ekspertne radne skupine za provođenje kurikularne reforme – poručili su jučer iz Ministarstva. Ruku za Buljan Culej u jučerašnjem izglasavanju podigli su, kako doznajemo, Ivica Kostović, Milena Žic Fuchs, Vilmica Kapac, Dijana Vican, Drago Šubarić i Miroslav Radman, dok su se protiv njezina izbora izjasnili Vedran Mornar, Josip Milat, Šime Lučin, Slobodan Uzelac i Davor Romić. – Osobno se ne mogu niti smijem osvrtati na izabranog kandidata, kao ni na bilo kojeg drugog. Dali smo prijedlog, a posebno stručno povjerenstvo prijedlog je prihvatilo. Nemam pravo komentirati kandidate – kazala je akademkinja Milena Žic Fuchs, članica stručnog povjerenstva. Jasminka Buljan Culej tako je “pobijedila” i iz priče o reformi obrazovanja izgurala Borisa Jokića, a iza sebe je ostavila i Tanju Đaković, profesoricu matematike i fizike koja je za trajanja natječaja u akademskim kuloarima slovila kao jedan od favorita za preuzimanje rada na kurikularnoj reformi. Sada pak poručuju: “Buljan Culej čista je suprotnost Borisu Jokiću.” Mirnija i povučenija. Karijeru je, kako doznajemo, započela 1994. godina predajući biologiju u Srednjoj školi Sesvete, da bi u ožujku 1996. kao znanstvena novakinja prešla na Institut za medicinska istraživanja. Tamo se bavila istraživanjem utjecaja pušenja u trudnoći, razvojem PCR metode za uzorke tkiva posteljice, kao i istraživanjem utjecaja teških metala na zdravlje. Nakon Instituta karijeru nastavlja u Općoj bolnici Sveti Duh, a onda u svoj životopis upisuje i pet godina rada na Medicinskom fakultetu – na Zavodu za anatomiju. U travnju ove godine s pozicije načelnice Istraživačko-razvojnog odjela Nacionalnog centra za vanjsko vrednovanje obrazovanja prelazi u Ministarstvo obrazovanja, gdje je zadužena za analizu i praćenje hrvatskih i stranih obrazovnih i znanstvenih sustava, izradu tematskih komparativnih analiza te pripremu izvješća u razvoju odgovarajućih obrazovnih strategija. Novoizabrana voditeljica ekspertne radne skupine Buljan Culej jučer nije bila dostupna za komentar, na pozive se do zaključenja ovog broja nije javljala. Uz nju kao voditeljicu jučer je trebalo biti izabrano i dvanaest preostalih članova ekspertne radne skupine, no tu nije, kao za izbor voditeljice, bilo “sreće”. Izabrano samo njih sedam Naime, posebno stručno povjerenstvo izabralo je sedam od ukupno 12 članova ekspertne radne skupine. Za njih petero morat će se raspisati novi javni natječaj. – U kategorijama stručnjak u odgoju i obrazovanju u potkategoriji osnovna škola, stručnjak iz područja informacijsko-komunikacijskih tehnologija (IKT), dva znanstvenika iz područja odgoja i obrazovanja te stručnjak iz Ministarstva znanosti i obrazovanja nisu potvrđeni kandidati. Za nepopunjena mjesta iz tih kategorija ponovit će se javni natječaj – poručili su tako iz Ministarstva. Još nije jasno hoće li tako polovično imenovana ekspertna skupina i kada započeti s radom budući da po nacrtu prijedloga akcijskog plana neke odluke moraju primijeniti i provesti s krajem ove godine. Među sedam imenovanih članova ekspertne radne skupine je i Gordana Lešin, nekadašnja odgojiteljica u Dječjem vrtiću Imotski i Dječjem vrtiću Jarun, a od 2006. godine i ravnateljica Dječjeg vrtića Milana Sachsa. Ona je, kao članica skupine, imenovana u potkategoriji rani i predškolski odgoj i obrazovanje, dok je u potkategoriji gimnazije za članicu ekspertne radne skupine odabrana dugogodišnja profesorica Dubravka Brezak Stamać, inače članica HDZ-a. Sonja Rupčić Petelinc imenovana je u potkategoriji strukovnih škola, dok će Ružica Vuk u novom sastavu ekspertne radne skupine biti zadužena za područje prirodoslovlja, tehnologije, inženjerstva i matematike (STEM). Mirko Ruščić s odjela za biologiju Prirodoslovno-matematičkog fakulteta u Splitu u radnoj skupini bit će zadužen za nastavničke studije, a Robert Kuhar za člana ekspertne radne skupine biran je u potkategoriji umjetničkih škola. Loretana Farkaš birana je u kategoriji društveno-humanističkog područja.