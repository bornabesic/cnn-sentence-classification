Pred ulazak u mjesec studeni, kada Vukovar obilježava Dan sjećanja na žrtve Vukovara 1991. godine, nevladina udruga Mirovna grupa mladih Dunav objavila je kako predstavnici te udruge tijekom mjeseca studenog neće davati nikakve izjave za medije niti sudjelovati u objavama za medije. Vezani članak  - Razlog tome stoji u činjenici da neki mediji ne žele vidjeti Vukovar koji živi svih 365 dana u godini. Vukovar ima svoje probleme. Stopa nezaposlenih, s naglaskom na nezaposlenost mladih, raste, a mladi svaki dan iseljavaju iz grada. Iseljavaju i Hrvati i Srbi, Rusini, Ukrajinci, Slovaci, Mađari, Česi… Vukovar ima fiktivne stanovnike, ima i fiktivne tvrtke. Vukovar se koristi za dnevno-političke manipulacije, samo-promocije… - stoji na Internet stranice MGMD.  Iz ove udruge tvrde da postoji i onaj drugi Vukovar, pozitivan Vukovar koji ima sve ono što čini jedan grad.  - Vukovar ima svoje umjetnike koji grad čine ljepšim mjestom za život, sportaše koji ostvaruju uspjehe kako u Hrvatskoj  tako i u svijetu, svoje obrtnike koji se, pored brojnih nameta i pritisaka, bore, stvaraju i zapošljavaju, brojne sportske i građanske udruge koje stvaraju sadržaje i povećavaju kvalitetu života svojim sugrađanima. Vukovar ima svoje škole, vrtiće, muzeje, zaslužne građane, parkove, ulice, svoju povijest i svoju tradiciju. Vukovar je grad koji postoji i egzistira gotovo 800 godina. Vukovar ima svoju Vuku, svoju Adu, svoj Dunav. Zbog svega toga, pozivamo medije da ove godine pokažu malo više poštovanja prema našem gradu i njegovim građanima koji žive, rade, stvaraju i samim tim čine grad Vukovar - poručuju iz MGMD-a.