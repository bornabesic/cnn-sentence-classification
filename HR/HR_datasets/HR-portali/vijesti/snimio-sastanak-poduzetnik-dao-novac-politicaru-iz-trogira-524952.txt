Na snimci se vidi sastanak poduzetnika i bivšeg vijećnika HDZ-a Vinka Brkana i Ive Milića, kandidata za trogirskog gradonačelnika, piše Slobodna Dalmacija. Milić je 20. travnja opušteno ušao i sjeo u Brkanov ured u Planom kraj Trogira, pritom se požalivši na ludnicu oko izbora. Pitao je Brkana za koga će raditi izbore. Ovaj mu je nakon toga predao novac sa stola i rekao da je to "za treći mjesec", nakon čega se Milić žali na lošu računicu u dva prethodna mjeseca. Ivo Milić Na to Brkić odgovara da ima točan spisak te ga vadi i pokazuje Miliću. ''Nemoj da ti tko to nađe'' - upozorio ga je Milić. Brkan se nakon toga žali kako nisu prema njemu korektni i da mu konkurencija koja nema dozvolu i s puno manjim kamionima odvozi otpad. Žali se da mu nije jasno zašto su se organizirali protiv njega. Podsjeća Milića i da je dao novac za sina Jakova. Nastala je rasprava, a zatim je Brkan Milića potjerao iz ureda pokazujući mu diktafon kojim je snimio razgovor. "Zašto mi to radiš?" - upitao je Milić, a Brkan odgovara - "Zato jer lažeš, ucijenio si me za deponij. Jesi tražio 20, pa 30 tisuća eura? Gotovo ti je, nema ti popravnog, ići ćeš na USKOK". Nakon toga Milić nervozno šeta gore-dolje pred uredom, širi ruke i hvata se za glavu. Milić pak tvrdi kako su iza svega Brkanovi politički motivi. Brkan je, kaže, nezadovoljan mjestom svoga sina na listi Hrvatske konzervativne stranke, a novac koji je od njega primio, kaže, bile su donacije stranci i tvrdi da je Brkan registrirani donator njihove stranke. Brkan tvrdi da je Miliću morao platiti da mu sina Jakova vrate na posao na deponij, ali i da je morao platiti i pravo na korištenje deponija, iako za njega, kaže, ima potpisan ugovor.   