Čak deset SDP-ovaca kandidiralo se proteklog tjedna za novog predsjednika stranke, a jedan od njih, Kristijan Mohorović, već je i odustao. Kako nam je rekao, odustao je iz osobnih razloga, o čemu je izvijestio i Središnju izbornu komisiju SDP-a. Uz već poznate osobe koje su kandidature i ranije najavile – Domagoja Hajdukovića, Davora Bernardića, Ranka Ostojića, Orsata Miljenića, Tonina Piculu, Gordanu Sobol, Karolinu Leaković i Vesnu Škulić – svoju je kandidaturu istaknuo i Duško Polovina Lungo. On se želio natjecati i na posljednjim unutarstranačkim izborima kad su SDP-ovci birali između Zorana Milanovića i Zlatka Komadine, no tada nije uspio skupiti potrebnih tisuću potpisa potpore članova stranke. To će morati, jednako kao i ostalih osam kandidata, pokušati napraviti ovaj put, i to do 31. listopada. Središnjoj izbornoj komisiji SDP-a javilo se i 98 kandidata za članove Predsjedništva stranke te 431 kandidat za člana Glavnog odbora. Kako bi te kandidature bile valjane, oni koji žele u Predsjedništvo stranke morat će skupiti 400 potpisa potpore, dok je za Glavni odbor potrebno 50 potpisa. Za članove Predsjedništva stranke, za svaki slučaj, kandidirali su se i neki od onih koji se natječu i za šefa stranke – Domagoj Hajduković, Duško Polovina, Gordana Sobol, Karolina Leaković i Vesna Škulić, no na tom popisu od 98 imena nalaze se i postojeći članovi Predsjedništva i bivši ministri poput Siniše Hajdaša Dončića, Borisa Lalovca, Gordana Marasa, Miranda Mrsića, Rajka Ostojića, Branka Grčića, Milanke Opačić... Iako je tek u ožujku ušla u stranku, sindikalistica Spomenka Avberšek istaknula je kandidaturu i za Predsjedništvo i Glavni odbor stranke, a u Predsjedništvo bi i bivši ministar poljoprivrede Tihomir Jakovina koji se povukao s liste za Narodnu koaliciju na posljednjim izborima.      >> Zoran Milanović naći će posao u tvrtki iz Bruxellesa? 