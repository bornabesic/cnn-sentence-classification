Foto: Hina  LOKALNI izbori u Hrvatskoj nisu donijeli velika iznenađenja, no njihov ishod je bitan jer će vjerojatno imati utjecaja na to hoće li HDZ uspjeti formirati novu vladajuću većinu u državi ili će se kriza vlasti rješavati izvanrednim parlamentarnim izborima, ocjena je bosanskohercegovačkih medija koji danas opširno izvješćuju izborima u Hrvatskoj.  Činjenica da su Milan Bandić i Željko Kerum u prvom krugu dobili najveće povjerenje birača u Zagrebu i Splitu nije opisana kao posebno iznenađenje pa je u izborima veća važnost dana činjenici da je u hrvatskoj metropoli dvostruko veću naklonost birača dobila Bruna Esih i njezina lista u usporedbi s kandidatom HDZ-a Dragom Prgometom.  Iako je HDZ uspio osvojiti vlast u većini županija sarajevsko "Oslobođenje" ističe kako tek treba vidjeti kako će sve to utjecati na omjer snaga u Hrvatskom saboru nakon što je Most izbačen iz vlasti.  "Rezultati ovih izbora mogli bi odlučiti predstojeće preslagivanje parlamentarne većine u Saboru, koju navodno za sada nitko nema", navodi "Oslobođenje" podsjećajući na sve brojnije tvrdnje kako Hrvatsku na jesen čekaju izvanredni parlamentarni izbori. Vladajući ipak dobro stoje  "Dnevni avaz" kao "zvijezde" proteklih lokalnih izbora ipak ističe Bandića i Keruma, a opisuje i kako je variralo ozračje u središnjici HDZ-a od prvih izlaznih anketa pa do objave rezultata koji su pokazali kako vladajuća hrvatska politička stranka ipak stoji solidno među biračima te kako je ostvarila većinu svojih izbornih planova na lokalnoj razini.  Banjalučki mediji ističu činjenicu kako je HDZ ostvario prevlast među biračima u dvanaest velikih gradova, no dodaju kako omjer snaga na nacionalnoj razini ostaje nepromijenjen jer su manje-više sve bitnije stranke uspjele zadržati svoje dosadašnje "utvrde" kako na općinskim, tako i na županijskim razinama.