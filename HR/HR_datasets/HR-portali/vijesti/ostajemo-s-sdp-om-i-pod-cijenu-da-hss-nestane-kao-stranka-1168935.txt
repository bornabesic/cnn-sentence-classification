Predsjednik HSS-a Krešo Beljak kazao je, gostujući u Dnevniku Nove TV, da HSS nije "kvisko" HDZ-ova predsjednika Andreja Plenkovića u slaganju nove parlamentarne većine.  - Nikako nismo. Apsolutno nismo. Mi smo stranka koja je u posljednjih godinu dana prošla vrlo turbulentno razdoblje. Imali smo određenih poteškoća, ali sad smo se konsolidirali i siguran sam da naših pet saborskih zastupnika diše kao jedan i sigurno nećemo napraviti nešto nemoralno na političkoj sceni - rekao je Beljak.  "Svi razgovori su bili neslužbeni" Dodao je da HSS nije posljednjih dana vodio nikakve službene razgovore s HDZ-om. - Svi razgovori su bili neslužbeni. Jasno i nedvosmisleno, prilično kulturno smo im rekli da mi ne namjeravamo mijenjati stranu. Mi smo stranka koja surađuje s SDP-om - rekao je Beljak i objasnio da HSS s SDP-om ima strateški sporazum.  - Ja nisam nikad nikog iznevjerio, pa neću ni koalicijskog partnera. Ostajemo sa SDP-om i pod cijenu da sutra HSS nestane kao stranka. Mi prije svega imamo svoj obraz koji ne namjeravamo prodavati. Mi nemamo Tomislava Sauchu i nas pet bi dobrovoljno išlo u zatvor, dobrovoljno nevini, prije nego bi prodali svoj obraz - kazao je Beljak.  Smatra kako Andrej Plenković sada ima manju potporu nego prije nekoliko dana i još jednom ponovio da neće dobiti potporu HSS-a. Beljak je kazao da stabilnosti u Hrvatskoj neće biti sve dok se ne promijeni izborni zakon. - Sad je konstelacija snaga takva da idući izbori mogu donijeti još veću nestabilnost - zaključio je predsjednik HSS-a.      