Centar za zavarivanje tvrtke Montaža Đuro Đaković u Hrvatskoj je prepoznat kao mjesto iz kojeg izlaze najkvalitetniji zavarivači koji rade na najzahtjevnijim poslovima. Zahvaljujući vrhunskoj kvaliteti izobrazbe, brodska škola već sedamnaest godina doslovno spašava hrvatske metaloprerađivače i brodogradilišta. Dosad je iz ove tvrtke izašlo više od 1200 vrhunskih zavarivača. Međutim, iako je riječ o jednom od najdeficitarnijih zanimanja, država u posljednje tri godine njihovo školovanje i prekvalifikaciju sufinancira samo deklarativno. Nepopravljiva šteta Formalna teoretska edukacija dobila je prednost pred praktičnom obukom, što je drastično smanjilo broj kvalitetnih zavarivača na tržištu rada. Poslodavci nisu spremni u cijelosti platiti njihovo školovanje jer je rizik od odlaska na Zapad velik, pa sada trpe velike štete zbog nedostatka radne snage. – Problem je u tome što obučeni zavarivači odrade jedan minimalni period u tvrtkama koje su platile njihovo školovanje i baš u trenutku kada u potpunosti ovladaju tehnikom i uđu u kontinuitet rada iz raznih razloga odlaze u inozemstvo. Jasno, postoje ugovori i poslodavac može pokrenuti i dobiti sudski spor, ali šteta je nepopravljiva jer gube kvalitetne radnike u koje su uložili mnogo novca i vremena – kaže voditelj praktične obuke u Centru Božidar Ćorić. Plaće zavarivača u Hrvatskoj kreću se od 4500 do 5500 kuna, ako rade u sjedištu tvrtke. Onima na terenu penju se na 10 tisuća kuna, dok se u inozemstvu kreću od 2200 eura do čak 5000 eura. Unatoč tome, anketa Hrvatske gospodarske komore pokazala je da se samo u Brodsko-posavskoj županiji traži oko 200 obučenih radnika ove struke. U brodskom Centru za zavarivanje drže kako bi se u rješavanje ovog problema trebala uključiti i šira zajednica. Jednog ili dvojicu zavarivača poslodavci još i mogu nadoknaditi, ali kada im ode njih 20 ili 30, oni jednostavno “padaju” jer je riječ o struci na koju se veže i niz drugih zanimanja. Prodaju samo teoriju – Umjesto sufinanciranja kojekakvih šarenih edukacijskih centara koji prodaju samo teoriju, trebalo bi izdavati vaučere koji će polaznicima koji ispunjavaju sve psihofizičke uvjete omogućiti da sami izaberu gdje će otići na tečaj. Međutim, tada po završetku obuke oni ne bi imali prava “filozofirati” i odbijati posao – ističe Ćorić. 