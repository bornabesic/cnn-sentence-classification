Tomislav Panenić, kandidat Mosta za vukuvarsko-srijemskog župana, kritizirao je svog protukandidata iz HDZ-a, Božu Galića, jer se nije pojavio na televizijskom sučeljavanju. Galićeva zamjenika Josipa Dabru kritika je naljutila, pa je Panenića pozvao na boksački meč. - Najoštrije osuđujem izjave Tomislava Panenića u emisiji predizbornog sučeljavanja glede zdravstvenog stanja aktualnog i budućeg župana Bože Galića. Zdravstveno stanje svakog čovjeka je njegova privatna stvar, a Panenić je najmanje kompetentan da bi ga ocjenjivao. Krajnje je neumjesno i uvredljivo na takav način govoriti o zdravstvenom stanju protukandidata. Gospodin Galić svakodnevno izvršava svoje obveze kao župan, prevaljuje stotine kilometara dnevno obilazeći županiju, a njegovo psihofizičkog stanje mnogi puno mlađi kvazi političari mogu samo sanjati. Pozivam Tomislava Panenića da svoju psihofizičku spremu pokaže u sportskoj dvorani kick-boxing kluba Otok, ukoliko mu slobodno vrijeme to dozvoljava te se sučelimo u jednom zdravom, sportskom duelu uz nazočnost medija - napisao je na svom Facebook profilu Josip Dabro, predsjednik Mladeži HDZ-a vukovarsko-srijemske županije koji bi očigledno političke rivale rado smjestio u borilački ring gdje, sudeći po fotografijama svojih treninga, ima vjerojatnu prednost. U svakom slučaju, mladi Dabro vodi zanimljivu predizbornu kampanju.  Tema: Lokalni izbori 2017.