Vlada je jučer, uoči lokalnih izbora u nedjelju, usvojila izmjene zakona kojima povećava limitirane roditeljske naknade koje majke i očevi dobivaju kada koriste drugih šest mjeseci dopusta od djetetova rođenja. S 2660 na 3991 kunu U svrhu demografskog oporavka zemlje, kako su poručili premijer Plenković i resorna ministrica Murganić, naknade se od 1. srpnja povećavaju u četiri kategorije – zaposlenima, nezaposlenima, roditeljima blizanaca i više djece te roditeljima čija djeca zahtijevaju posebnu njegu. Istodobno, ministrica Murganić odgovorila je novinarima da Vlada odustaje od HDZ-ova obećanja iz 2015. godine o 1000 eura potpore za svako novorođeno dijete jer to “nikada nije bila stvarna mjera”, a ove izmjene zakona “trajno su i sustavno rješenje”. Tako će zaposleni ili samozaposleni roditelji koji su dosad primali 2660 kuna ubuduće imati naknadu 3991 kunu, odnosno umjesto 80 posto proračunske osnovice ta će naknada iznositi 120 posto te osnovice. Ako roditeljski dopust koristi jedan roditelj, on traje šest mjeseci, a ako ga koriste oboje, dakle i otac, onda osam mjeseci. Ovo povećanje naknade obuhvaća i zaposlene roditelje blizanaca, odnosno trećeg i svakog sljedećeg djeteta kojima roditeljski dopust može trajati do 30 mjeseci, a iznos naknade povećava im se s 50 na 70 posto proračunske osnovice. Nezaposlenim roditeljima kojima je dosad naknada za roditeljski dopust iznosila 1663 kuna, od 1. srpnja ona će biti 2328 kuna. Dakle, s 50 posto proračunske osnovice naknada se povećava na 70 posto. Osigurali novac, a većinu? I posvojiteljima djece koji imaju pravo na posvojiteljsku poštedu ili posvojiteljsku brigu o djetetu novčana naknada raste s 1663 kune na 2328 kuna. Roditelju koji roditeljski dopust koristi u polovici punog radnog vremena naknada se povećava s 1663 na 2328 kuna. Zaposlenoj majci u slučaju smrti djeteta povećava se iznos naknade plaće s 2660 kuna na 3991 kunu. Nezaposlenim roditeljima koji koriste rodiljsku ili roditeljsku poštedu u slučaju smrti djeteta naknada raste s 1663 kune na 2328 kuna. Korištenje prava na osnovi rodiljske i roditeljske brige o novorođenom djetetu majke izvan sustava rada za slučaj smrti djeteta naknada raste s 1663 kune na 2328 kuna. Novčane naknade zaposlenom roditelju ako je riječ o osobi na stručnom osposobljavanju bez zasnivanja radnog odnosa; roditelju njegovatelju i osobi koja pruža njegu hrvatskom ratnom vojnom invalidu za vrijeme korištenja prava na rodiljski ili roditeljski dopust ili rada s polovicom punog radnog vremena ili dopusta za slučaj smrti djeteta naknada će iznositi 2328 kuna umjesto 1663 kune. Isti iznos dobivat će i roditelji koji ne ispunjavaju uvjet od 12 mjeseci neprekidnog radnog staža ili 18 mjeseci s prekidima u dvije godine, ali i zaposleni roditelji koji koriste dopust radi njege djeteta s težim smetnjama u razvoju. Prijedlog zakona u Sabor ide u hitnoj proceduri, a njegovo izglasavanje ovisi o novoj parlamentarnoj većini koju će Andrej Plenković pokušati složiti nakon lokalnih izbora. Ministarstvo za demografiju ove je godine osiguralo 156 milijuna kuna za veće naknade, a u idućoj dvostruko.      