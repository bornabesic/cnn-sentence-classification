FOTO: YouTube/Twitter  NAJMISTERIOZNIJA zvijezda u svemiru, zvijezda Tabby, koja je u medijima postala popularno poznata kao 'vanzemaljska megastruktura', ovih je dana ponovno počela slati zbunjujuće svjetlosne signale.  Sjaj zvijezde još jednom je počeo neobjašnjivo naglo slabiti, no u ovom posljednjem slučaju drugačije je to što su brojni teleskopi znanstvenika sada spremni za ozbiljna promatranja i istraživanja.  Kako smo već pisali na Indexu, zvijezda, službeno poznata kao KIC 8462852, prvi je put zabilježena kao neobična 2009., no postala je medijskim hitom u rujnu 2015. kada je tim astronoma na čelu s Tabethom Boyajian sa Sveučilišta Yale, po kojoj je dobila naziv Tabby, objavio da je u nekoliko navrata njezin sjaj dramatično padao, u jednom slučaju za nevjerojatnih 22 posto, prije nego što se ponovno vratio na normalu.  U 2016. godini analiza starih fotografija pokazala je da je Tabby od 1890. do 1989. ukupno izblijedjela za 14 posto. Konačno je utvrđeno da je u zadnje četiri godine, sa svim usponima i padovima, izblijedjela za tri posto.  Zašto hipoteza o vanzemaljskoj strukturi?  Znanstvenici su na temelju prikupljenih snimaka i podataka postavili nekoliko hipoteza kojima su neobične promjene pokušali objasniti prirodnim procesima. Među njima se posebno izdvaja pet.  Prema prvoj, u mladom, kaotičnom zvjezdanom sustavu došlo je do sudara dvaju planeta u kojem je nastao golemi oblak materijala koji povremeno zasjenjuje zvijezdu. Problem te hipoteze jest u tome što bi materijal obasjan svjetlom zvijezde trebao dio njezinog vidljivog spektra pretvarati u toplinu, što podaci ne potvrđuju.  Prema drugoj, u mladom sustavu postoji više planeta s diskovima koji se ponekad u odnosu na naše teleskope nađu 'na okupu' tako da zasjene zvijezdu. Ti intervali u kraćem bi razdoblju mogli bi biti nepravilni.  Prema trećoj hipotezi mlada, dinamična zvijezda mogla bi povremeno izbaciti neobično velike koronarne izbačaje mase koji bi je zasjenili.  Prema četvrtoj, u sustavu zvijezde došlo je do velikog raspada kometa, koji je mogao uzrokovati obližnji crveni patuljak. U raspadu je mogla nastati velika količina prašine koja povremeno blokira pogled na Tubby.  Prema petoj oko Tubby bi mogao kružiti planet koji oko svoje osi rotira na takav način da mu je polumjer na ekvatoru značajno veći od onoga na polovima. Uz odgovarajuću putanju u odnosu na Zemlju, on bi mogao zaklanjati matičnu zvijezdu u vrlo različitim postocima.  Budući da niti jedna od navedenih hipoteza nije bila dovoljno uvjerljiva da bi samostalno objasnila zabilježene fenomene, znanstvenici su zaključili da bi njihov uzrok mogla biti neka kombinacija više predloženih pojava ili, eventualno tehnološki vrlo napredna vanzemaljska civilizacija koja je oko zvijezde konstruirala golemu strukturu tzv. Dysonovu sferu, za prikupljanje velikih količina energije.  No znanstvenici su jasno dali do znanja da bi posljednje tumačenje trebalo biti tek rezervna opcija, odnosno da su prirodna tumačenja ipak mnogo vjerojatnija.  „Ne mislim da je to jako vjerojatno – šanse su možda jedan na milijardu ili slične – no ipak ćemo to istražiti“, rekao je Dan Werthimer, vodeći stručnjak u organizaciji SETI koja već desetljećima traga za vanzemaljskom inteligencijom.  Veliko uzbuđenje u astronomskoj zajednici  Problem s ranijim istraživanjima, među ostalim, sastojao se u tome da znanstvenici nisu uspijevali prikupiti dovoljno podataka kako bi definitivno potvrdili ili odbacili bilo koju od navedenih i nenavedenih hipoteza.  „Bili smo zapeli u točki u kojoj više ništa nismo mogli napraviti“, rekla je Boyaijan za The Verge. „Prikupili smo sve podatke koje smo mogli, a da bismo saznali nešto više, trebali smo je ponovno uhvatiti u akciji“, dodala je.  Na sreću Tabby je prošli tjedan u četvrtak ponovno počela pokazivati znake naglog slabljenja sjaja. Veliki pad od oko tri posto u samo nekoliko dana izazvao pravu provalu uzbuđenja u astronomskoj zajednici na Twitteru (pogledajte zapis pada na tablici dolje).  U međuvremenu su brojni teleskopi širom svijeta prikupili mnoštvo novih informacija koje će trebati podrobno analizirati. Zanimljivo je to što znanstvenici za sada još uvijek nisu odbacili mogućnost vanzemaljaca.   „Ta teorija je još uvijek validna“, rekao je Matt Muterspaugh, profesor na Tennessee State University, koji je prvi uočio nove promjene. „Nikako nam se ne bi sviđalo to tumačenje, jer bi to bila prilično velika stvar. Naravno, bilo bi to fascinantno, no kao znanstvenici mi se ipak nadamo prirodnom objašnjenju“, poručio je.