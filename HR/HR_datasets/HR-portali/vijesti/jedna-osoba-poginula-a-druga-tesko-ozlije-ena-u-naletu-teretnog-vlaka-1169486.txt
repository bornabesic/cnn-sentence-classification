Jedna osoba je smrtno stradala, a jedna teško ozlijeđena noćas na željezničkom kolodvoru u Vinkovcima kada ih je pregazio teretni vlak. Kako navodi policija nesreća se dogodila oko 2.30 minuta. – Očevidom je utvrđeno da su se tri osobe pokušale popeti na vlak, no u trenutku kretanja vlaka pale su na tračnice. Postoji sumnja kako se radi o osobama koje su na teritorij Republike Hrvatske ušle na nezakonit način, navodi policija. Prema neslužbenim informacijama sve tri osobe su migranti koji su hrvatsku državnu granicu prešli na nezakonit način. Dolaskom na kolodvor ušli su u teretni vlak koji je kretao put Zagreba s kojega su i pali na tračnice. Tijekom nesreće jedna osoba je odmah smrtno stradala, druga je zadobila teške ozljede noge dok je treća ostala neozlijeđena. Očevid je završen, a policija sada obavlja kriminalističko istraživanje događaja kao i osoba koje su sudjelovale u njemu.    