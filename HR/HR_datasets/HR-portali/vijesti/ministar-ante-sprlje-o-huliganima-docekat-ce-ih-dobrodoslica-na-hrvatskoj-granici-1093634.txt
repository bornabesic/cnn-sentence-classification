- Štetočine treba što prije uništavati jer je to prevršilo svaku mjeru - rekao je ministar pravosuđa Ante Šprlje u Dnevniku Nove TV govoreći o promjenama Zakona o sprječavanju nereda na sportskim natjecanjima te nadopuni novog Zakona o sportu nakon nereda na Euru. Smatra da ima vremena te da će zakoni biti izmijenjeni ako bude političke volje u Saboru. Šprlje je najavio drastične promjene. - Postrožit ćemo sankcije i pojačati zaštitne mjere, treba poslati snažnu poruku da se ovo više neće tolerirati i da Hrvatska neće biti talac nekolicine ljudi - rekao je Šprlje. - Pozivam i Hrvatski nogometni savez da se uključi i da svojim primjerom pokaže na koji način se ponaša. Nismo do sada imali situaciju da se i u sklopu HNS-a neki problemi rješavaju - rekao je Šprlje, a usto se složio s ministrom unutarnjih poslova Vlahom Orepićem, koji je prozvao i HNS. - Ja se slažem, HNS mora biti primjer. Nažalost, pojedini članovi tijela HNS-a nisu bili na visini i nisu bili primjer - rekao je Šprlje, poručujući da će huligani biti sankcionirani u Hrvatskoj. - Dočekat će ih dobrodošlica na hrvatskoj granici - rekao je Šprlje. 