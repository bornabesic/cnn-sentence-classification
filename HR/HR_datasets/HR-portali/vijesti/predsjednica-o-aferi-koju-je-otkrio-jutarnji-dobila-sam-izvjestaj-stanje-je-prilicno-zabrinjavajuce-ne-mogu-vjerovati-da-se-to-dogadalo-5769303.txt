Predsjednica Republike i vrhovna zapovjednica Oružanih snaga Kolinda Grabar Kitarović komentirala je danas napise prema kojima su hrvatski MiG -ovi u lošem stanju rekavši da je dobila izvješće načelnika Glavnog stožera te da je ono što je letimično vidjela - prilično zabrinjavajuće.   Jutarnji list objavio je kako je tehnička ispravnost borbenih aviona MiG-21 dramatična. Od ukupno 12 borbenih aviona, za obavljanje zadaća sposobna su samo četiri - jedan jednosjed i tri dvosjeda, piše taj list pozivajući se na izvješće načelnika Glavnog stožera generala Mirka Šundova koje je navodno prije nekoliko dana uputio predsjednici Republike i vrhovnoj zapovjednici.   "Dobila sam izvješće, ali ga nisam uspjela detaljno pročitati. Onda ćemo načelnik i ja o tome razgovarati u četiri oka, odnosno s našim timom, ali ono što sam stigla letimično pogledati prilično je zabrinjavajuće", kazala je Grabar Kitarović koja je danas bila na promociji prvog broja vojno-stručnog časopisa Strategos" u Hrvatskom vojnom učilištu "Franjo Tuđman".   Izvijestila je da su četir MiG-a ispravna i da imamo dva dežurna borbena dvojca te da možemo izvršavati NATO zadaće kao i zadaće nadzora zračnog prostora. Međutim, istaknula je, to ne može biti dugoročno rješenje i trebamo smisliti rješenje kako premostiti situaciju dok Hrvatska ne nabavi novu eskadrilu borbenih zrakolova.   Dodala je kako o tome ne može govoriti detaljno i da o tome treba razgovarati s hrvatskom Vladom. Najavila je da će uskoro zasjedati Vijeće za obranu i da će se raspraviti o svim aspektima.   Nemojte biti zabrinuti za sigurnost, poručila je predsjednica dodavši da su joj prva briga životi kako pilota tako i naših građana te da će se u skladu s tim donijeti odluke.   Upitana o rezultatima istrage o remontu hrvatskih MiG ova kazala je kako ne može vjerovati da se to događalo i da je takvo stanje s MiG-ovima.