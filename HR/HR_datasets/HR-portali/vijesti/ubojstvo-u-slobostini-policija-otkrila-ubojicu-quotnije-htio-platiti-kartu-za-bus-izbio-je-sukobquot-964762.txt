Ilustracija: FAH, Facebook POLICIJSKA uprava zagrebačka sazvala je u 17 sati izvanrednu konferenciju za medije povodom dovršenog kriminalističkog istraživanja kaznenog djela ubojstva 16. travnja u Sloboštini.  "Rekonstruirali smo njegovo kretanje toga dana i utvrdili da je ubijeni na prostoru Dugava proveo neko vrijeme, ali nismo znali kako je došao do lokacije na kojoj je pronađen. Na početku istrage praktički nismo imali ništa.  Na snimkama je vidljivo kako muškarac legne na travu, a u istom trenutku se u kadru vidi autobus, pa smo pokušali utvrditi o kojem je autobusu riječ", kazao je Antun Čavčić iz Sektora kriminalističke policije. Otkriven ubojica, sukobili se jer Škember nije htio platiti kartu  "Nakon obdukcije smo znali da je riječ o ubojstvu po ubodnoj rani. S takvom vrstom ozljede vrlo je mala mogućnost održavanja života. Nakon što informacije s terena nisu pokazale da se radi o sukobu s nekim poznatim, počeli smo računati s time da se radi o sukobu s nepoznatom osobom, što se pokazalo i točnim. Osumnjičenik je star oko 60 godina i bit će večeras oko 21 sat priveden", rekao je Željko Prša. "Utvrdili smo da je prvi autobus koji se kretao prema Velikoj Gorici došao oko 17:44 na stanicu. Ante ulazi u autobus i ne želi platiti kartu. Dolazi do prepirke između njega i vozača, a onda se kao sudionik uključuje jedan putnik koji od njega zahtijeva da izađe. Dolazi do naguravanja među njima te zatim izlaze iz busa, nakon čega osumnjičenik vadi nož kojim žrtvi zadaje ubodnu ranu. Osumnjičenik se vraća u autobus i ide dalje", kazao je Prša. U policiji kažu da je osumnjičenik sam predao oružje kojim je počinio ubojstvo. Prema njihovim navodima, niti vozač autobusa niti itko od putnika nije vidio što se događalo kada je dvojac izašao iz autobusa.  Podsjetimo, 29-godišnjeg Antu Škembera iz Velike Gorice u nedjelju je oko 18 sati teško ozlijeđenog pronašla prolaznica na livadi u naselju Sloboština. Preminuo je oko 21 sat iste noći u zagrebačkom KBC-u.