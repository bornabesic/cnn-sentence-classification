Zanimljivo upozorenje pojavilo se austrijskim i njemačkim medijima u kojemu se turisti koji planiraju ovo ljeto put Hrvatske upozoravaju da bi zbog lokalnih izbora u Hrvatskoj mogli ostati bez ležaljki i suncobrana na velikim plažama. Napominju kako će u mnogim gradovima tek nakon nedjeljnog drugog kruga izbora biti izabran gradonačelnik, što znači da će tek u lipnju biti podijeljene koncesije za jadranske plaže odnosno za postavljanje ležaljki i suncobrana. Njemačka agencija DPA ističe pritom kako koncesiju dobivaju uglavnom one tvrtke koje podupiru vlastodršce. Iako će u lipnju turistička sezona već biti u punom zamahu, mnogi će turisti biti prisiljeni zauzeti mjesto na tvrdom tlu ili si sami ponijeti svoje stvari, pišu tamošnji mediji. CROPIX Pritom nisu zaboravili spomenuti kako je zbog koncesije za svjetski poznatu plažu Zlatni rat na otoku Braču izbio politički skandal. Austrijski mediji također ističu kako Nijemci i Austrijanci spadaju među najvažniju i najbrojniju skupinu turista na Jadranu.