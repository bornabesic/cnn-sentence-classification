– Srednja klasa učiteljima i nastavnicima danas je samo ideal i nedostižan cilj. Puno smo bliže društvenom dnu nego srednjoj klasi. Ne znam po čemu bih se trebao osjećati pripadnikom srednje klase. Učitelji i nastavnici nisu nikakva srednja klasa jer ne mogu otići na pristojan godišnji odmor, na more idu oni kojima roditelji imaju apartman ili su ga naslijedili, a to nije ljetovanje koje vas svrstava u srednju klasu. Plaća učitelja od 6000 kuna s 20 godina staža nije dovoljna za život srednje klase, a mlađi kolege imaju manje plaće i stambeno su nezbrinuti jer nisu ni kreditno sposobni. Možda srednja klasa mogu biti kolege koji su na kraju radnog vijeka i koji su se stambeno zbrinuli u neka druga vremena – kaže srednjoškolski profesor i predsjednik Sindikata Preporod Željko Stipić o životu nekad tipičnih predstavnika srednje klase koji to više nisu. Nemaju novca ni za odlaske u kina, kazališta, ni za stručnu literaturu. Osiromašeni radnici Najbolja je država ona u kojoj se većina stanovništva ubraja u srednju klasu, kako je to još ustvrdio Aristotel, a u Hrvatskoj je ona na izdisaju. To što 70,1% građana prema podacima Državnog zavoda za statistiku (DZS) živi u kućanstvima koja si ne mogu priuštiti tjedan dana godišnjeg odmora za sve članove kućanstva dovoljno govori što je ostalo od srednje klase kod nas. Dok su se u SAD-u zabrinuli jer je, prema studiji Pew Research Center, prvi put u više od četiri desetljeća zabilježeno da kućanstva koja po godišnjim prihodima spadaju u srednju klasu ne čine više većinu stanovništva, nego njih 43%, u nas nestajanje srednje klase, važne za funkcioniranje demokracije, politiku posebno ne brine. Učitelji i nastavnici nisu nikakva srednja klasa jer ne mogu otputovati ni na pristojan godišnji odmor Mi zato imamo većinski osiromašene radnike jer njih 54,1% prema podacima DZS-a zarađuje plaću od 2500 do 5500 kuna. Pripadnici srednje klase uz visoku stručnu spremu imaju profesije koje, kaže sociolog dr. Dragan Bagić, imaju siguran posao ili nemaju visoku razinu nesigurnosti radnog mjesta što znači da će, ako i izgube radno mjesto, vrlo brzo naći novi posao – Pripadnost srednjoj klasi znači raspolagati određenom količinom prihoda koji građanima omogućavaju određen životni stil. To znači da si mogu omogućiti kvalitetno i komforno stanovanje, relativno novi automobil, barem jedno ili dva putovanja godišnje na odmor, kvalitetniju prehranu, odgovarajuću odjeću koja ne ovisi o cijeni, nego o stilu, vrijeme i sredstva za hobije, konzumaciju kulturnih sadržaja. To je minimalna razina životnog stila srednje klase – govori Bagić. Konzervativne procjene, kaže, pokazuju da se u srednju klasu ubraja 10% građana, a manje konzervativne da je u nas 10 do 20% pripadnika srednje klase. U srednju klasu ubrajaju se liječnici, sveučilišni profesori, znanstvenici, javni bilježnici, suci, odvjetnici, a srednja klasa, dodaje Bagić, mogu biti i obrtnici i srednji poduzetnici. Iz provincije do srednje klase – Procjena pripadanja srednjim slojevima na temelju dohotka prilično je nepouzdana. Što znači ako četveročlana obitelj u Zagrebu ima 16.500 kuna prihoda od dohotka, a otplaćuje stambeni kredit od 5500 kuna idućih 20 godina? Prihod po glavi kućanstva bio bi pouzdaniji pokazatelj kada je riječ o pripadanju srednjim slojevima. Za reprodukciju srednjih slojeva ključno je nasljedstvo, koje pored materijalnih ima važne socijalno-statusne oznake, umreženost te stilove života. Dovoljno je usporediti ljude koji dolaze iz provincije u Zagreb, koji prolaze kroz podstanarstvo te moraju štedjeti i ulagati u stan s onima rođenima u Zagrebu koji nasljeđuju stan, možda i vikendicu na moru. Ovi iz provincije mogu imati više obrazovanje, bolji posao i veće plaće, ali ne mogu konkurirati za status pripadnika srednjih slojeva s ovima koji te statuse nasljeđuju – ističe prof. socijalne politike Gojko Bežovan. Dodaje da je Hrvatska rentijersko društvo u kojem vlasnik dva četverokrevetna apartmana na obali više zaradi nego vrstan kirurg u Zagrebu. Kao zemlja smo, zaključuje, postali kolonija u kojoj će i dalje kopnjeti srednji slojevi kao kreativan dio naroda kojem je stalo do zajednice i društva. >> Srednja klasa u SAD-u sva manja, bogatijih i siromašnijih sve više 