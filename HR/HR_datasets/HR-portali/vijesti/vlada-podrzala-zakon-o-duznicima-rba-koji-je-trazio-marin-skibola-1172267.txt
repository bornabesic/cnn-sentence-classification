Da premijer Andrej Plenković ozbiljno planira okupiti novu parlamentarnu većinu, pokazala je i jučerašnja odluka Vlade koja je podržala prijedlog Zakona o ništetnosti ugovora o kreditu s međunarodnim obilježjima sklopljenim u Hrvatskoj. Riječ je o zakonu koji je u saborsku proceduru uputio nezavisni zastupnik Marin Škibola, a trebao bi pomoći dužnicima RBA i drugih zadruga koje su davale kredite s nepovoljnim uvjetima iako za to nisu imale odobrenja nadležnih državnih tijela. Oslobađanje od ovrha Donošenje tog zakona Škibola je javno označio kao uvjet za potporu novoj većini u Saboru. Bivši “živozidaš” jedan je od 75 zastupnika koji su digli ruku u obranu ministra financija Zdravka Marića kada je oporba tražila njegovu smjenu. Škibola je glasovao i za imenovanje Gordana Jandrokovića novim predsjednikom Sabora i tako Plenkoviću pomogao da uoči lokalnih izbora sačuva minimalnu većinu u Sabor, nakon raskida suradnje s Mostom. Po njegovu zakonu, oštećenici kreditnih zadruga moći će pred sudovima dokazivati ništetnost ugovora, a za to vrijeme prestale bi ovrhe nad njihovom imovinom. Nepovoljne ugovore s RBA i drugim zadrugama sklopilo je oko 4000 klijenata, no pitanje je koliko ih je sklopljeno na teritoriju Hrvatske. Franak podržava zakon Na zakon od 11 članaka Vlada je uložila isto toliko amandmana, kojima je omogućila retroaktivnu primjenu zakona na već sklopljene ugovore, a tumačenje da se zakon donosi samo radi saborske većine odbio je ministar financija Zdravko Marić, koji tvrdi da je HDZ rješenje za ovaj problem planirao još od 2015., ali da zakon nije stigao donijeti “iz objektivnih razloga”. Škibolin zakon pozdravljaju u udruzi Franak i očekuju da će se njime omogućiti obustavljanje ovrha, sudsko utvrđivanje ništetnosti ugovora i poravnanje dogovanja zadruga i dužnika. – Nisam još stigao pročitati prijedlog, no kolega Škibola dao je doprinos da se olakša položaj naših građana. Kao zastupnik koji je proizišao iz antisistemske stranke, on je stavio svoju glavu na panj kad je podržao novu većinu, no time je pomogao ljudima – kazao nam je Goran Aleksić.