Foto: Press TONĆI HULJIĆ održao je na zagrebačkom Ekonomskom fakultetu predavanje "Na put do uspjeha koracima Tončija Huljića", na kojem se okupilo 300-tinjak studenata. Poznati glazbenik i skladatelj odazvao se pozivu Debatnog kluba EFZG-a u sklopu projekta "Uhvati me za riječ", koji je osmišljen kao ciklus predavanja koji svaki tjedan organizira predavanja renomiranih pojedinaca iz javnog života, a cilj predavanja je da govornici prenesu svoja iskustva i motiviraju studente. Predavanje je započelo iznenađenjem: zbor Ekonomskog fakulteta otpjevao je Tončiju njegovu pjesmu "Providenca", a on im se na kraju i pridružio u izvođenju. Na dvosatnom predavanju Tonči Huljić studentima je prenio svoja iskustva iz bogate karijere. "Priznat ću da sam se pomalo pribojavao velike dvorane na Ekonomskom fakultetu no kad sam ugledao koliko je studenata došlo čuti što imam za reći, ostao sam bez riječi. Oni su naša budućnost, naša snaga i ulaganje u njih je jedino sigurno ulaganje. Ukazano mi je povjerenje da prenesem studentima životna iskustva,i to na način kakav su i očekivali od mene – kroz životne anegdote iz karijere i života, a kod mene ih je uistinu u ovolikom radnom vijeku bilo mnoštvo. Vrlo iskreno i bez zadrške ispričao sam situacije koje do sada nisu imali prilike čuti nigdje drugdje. Nadam se da je bilo poučno, ali i zabavno", rekao je i dodao: "Najvažnije savjete koje sam im udijelio su prije svega da uvijek budu svoji, koliko god to floskulativno zvučalo, da nikad ne odustaju, te da nikad ne teže prosječnom već da se ne boje sanjati velike snove". Luka Buntić, predsjednik Debatnog kluba EFZG-a, izrazio je veliko oduševljenje predavanjem: "Najviše nam se sviđa što smo imali prilike vidjeti drugu stranu Tončija Huljića, koji nemaš priliku vidjeti preko medija. Njegova iskrenost, predanost poslu i savjeti iz stvarnih životnih situacija koje je podijelio zasigurno će koristiti studentima u njihovom životu". "Ispao je sjajan predavač i jako nam se svidjelo što se spustio na razinu studenata i spojio se s nama na osobnoj razini, te su studenti na kraju imali priliku i osobno ih upitati sve što ih je zanimalo", rekao je.  Kako je Tonči Huljić bio peti gost predavač u ciklusu Debatnog kluba EFZG-a 'Uhvati me za riječ', na kraju mu je i uručen i dres s brojem 5, što ga je jako dirnulo.