Foto: Facebook VEDRAN NEFEROVIĆ, gradonačelnik Požege koji je jutros - a kako tvrde kolege s portala 034 - isprebijao novinara tako da je ovaj završio u bolnici, i Indexu je pokušao docirati, (kao što je vjerojatno navikao postupati s novinarima), bez da konkretno odgovori na vrlo jasna pitanja - što se točno jutros dogodilo, je li zaista isprebijao novinara te, ako je, misli li da je to zaista način na koji treba izražavati svoje nezadovoljstvo pročitanim. > HDZ-ov gradonačelnik Požege izudarao novinara i udario njegovom glavom o zid > Napadnuti novinar: HDZ-ovac me šutirao nogama i urlao "Jebem vam mater, ubit ću tebe i sve ostale" U telefonskom razgovoru Neferović je prvo rekao da će nam poslati priopćenje i tonski zapis konferencije za medije i da se možemo čuti ako nam nešto tu 'bude nejasno', a na našu zamolbu, kad ga već imamo na telefonu, da nam odgovori na nekoliko pitanja, krenuo je verbalni veleslalom. Je li isprebijao novinara, pitamo. Kaže, to nije istina. Dakle, novinar laže, pitamo. Nije on to rekao, odgovara gradonačelnik. Misli li on stvarno da se išta rješava fizičkim nasiljem, pitamo ponovo. Ne, nikako, kaže on, ali... "To su sve SDP-ovi ljudi" "Znate, trebali bi se malo pozabaviti analitikom", savjetuje gradonačelnik, "pa malo vidjeti što je taj portal sve objavio o meni u posljednjih godinu dana. To su sve SDP-ovi ljudi, rade za njihove interese..." Na naše pitanje misli da smo i mi svi skupa super sretni sa baš svakim potezom njega i njegovih kolega političara, pa još uvijek ne nasrćemo na njih po ulicama te misli li stvarno da se te stvari rješavaju fizičkim obračunima, Neferović ponavlja da 'nije sve baš tako', da on uvažava novinarsku struku jer je i sam bivši novinar (pisao je za sportsku rubriku nekog medija), da mu je njegova obitelj prije svega. "U redu, ali...", pokušavamo pitati još ponešto od onog što je nama bitno i održavamo razgovor na aparatima, no gradonačelnik Požege se ne da. Razgovarat ćemo dalje nakon što odslušamo tonski zapis njegove presice i pročitamo njegovo priopćenje, kaže. Koje do zaključenja teksta - nismo dobili. Neferović: Ne dozvoljavam blaćenje A u priopćenju kojeg nam je poslala savjetnica za odnose s javnošću i protokol Neferović je rastumačio sljedeće: "Danas u 11 sati u Gradskoj vijećnici bilo je primanje medicinskih sestara kojemu su prisustvovali novinari. Tijekom istoga jutra objavljen je jedan članak na lokalnom portalu. Ja sam javna osoba i svjestan sam  da se gradonačelnika kritički promatra i da su mediji ti koji ga prate, bez obzira koliko su autori tekstova školovani za posao novinarstva. No, meni je moja obitelj, moji roditelji, supruga i djeca ispred svake političke ili poslovne ambicije u životu. Ovo što u proteklih godinu i pol dana 034 portal kao lokalni medij radi meni i mojim članovima obitelji s neistinama za koje imam sve dokaze, a i angažirao sam prije nekoliko mjeseci odvjetnike koji će podići tužbu za sve ono što je napisano. Današnja objava članka o meni i mojem ocu je samo kulminacija svega što se događalo u proteklom periodu. Ne zanimaju me motivi, ali ću istaknuti da na 034 portalu kao novinari rade bivši predsjednik ili još uvijek aktualni predsjednik Foruma SDP-a Mladen Mirković, novinar Ivan Vlahović koji je bio kandidat za Glavni odbor SDP-a, da je glavni urednik i vlasnik tih tvrtki na kojima se sve vodi ili ne vodi taj portal gospodin Ante Mandarić koji je bio kandidat za Predsjedništvo SDP-a na nacionalnoj razini. Meni je jasno da su ti ljudi imali određene namjere kroz taj portal, ali moja obitelj je ispred svega i neću dozvoliti nikome da se nabacuje blatom, da piše laži i neistine protiv moje obitelji. U trenutku kada mi je dotični novinar rekao da je on objavio članak pun neistina i laži izbacio sam ga van iz zgrade. Ne bježim od odgovornosti i znam da fizička sila nije rješenje i nije primjer kako treba raditi, ali je i činjenica da sam godinu i pol dana u jednom medijskom linču ovoga portala i neću odustati od istine putem suda. Niti sam tog gospodina udario u glavi, niti je on doživio tešku traumu. Uhvatio sam ga za jaknu i izbacio kroz hodnik van. Vjerojatno sam mu u tom trenutku rekao svašta, što bi svatko od nas napravio. Ne dozvoljavam blaćenje i neću dopustiti da se netko iživljava nad članovima moje obitelji zato što sam bio gradonačelnik u ovom mandatu, i više neću biti", stoji u priopćenju.