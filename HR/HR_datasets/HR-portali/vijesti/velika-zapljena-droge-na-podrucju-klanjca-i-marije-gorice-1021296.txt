Više od 37 kilograma zelene biljne mase, za koju je policija preliminarnim vještačenjem potvrdila da se radi o marihuani, te mnogo različitih predmeta i opreme namijenjene uzgoju i proizvodnji marihuane, poput sustava za navodnjavanje, opreme za sadnju, vage za precizno vaganje, opreme za vakuumiranje, medicinskih šprica i druge opreme, zagorska policija iz Policijske postaje u Klanjcu pronašla je kod dvojice braće, 41-godišnjaka i 33-godišnjaka s područja Zaprešića. Kako je na konferenciji za novinare rekao načelnik Policijske postaje u Klanjcu Robert Petrović, vrijednost oduzete marihuane na tržištu procjenjuje na oko pola milijuna kuna, dok bi uličnom prodajom vrijednost dosegla i tri milijuna kuna.  – Radi se o najvećoj zapljeni marihuane u Zagorju u posljednjih 25 godina, upola manja zapljena bila je prije 14 godina kad je policija u Krapini zaplijenila 16 kilograma marihuane. Kriminalističkim istraživanjem kod dvojice muškaraca, temeljem naloga Županijskog suda, izvršene su pretrage dviju obiteljskih kuća, jedne vikend-kuće, dvaju stanova i triju osobnih vozila koji su u posjedu te dvojice muškaraca ili se pak njime koriste. Izvršenim pretragama otkrivena su i dva veća laboratorija za umjetni uzgoj droge koji su bili opremljeni opremom vrlo visoke kakvoće, a vrijednost tih dvaju laboratorija procjenjuje se na nekoliko stotina tisuća kuna. Marihuana se proizvodila isključivo u kućnom uzgoju i nije sađena na vanjskim površinama. Kuće u Ledinama Klanječkim na području Grada Klanjca te u Mariji Gorici na zaprešićkom području, u kojima su bili laboratoriji, bile su opremljene i sustavom videonadzora – rekao je načelnik klanječke policije Robert Petrović.  Na upite novinara, u zagorskoj policiji rekli su nam kako je utvrđeno da se dvojac proizvodnjom i preprodajom droge bavi još od travnja prošle godine, no dosad nisu bili osumnjičeni za slična kaznena djela. Na koji način su uhvaćeni zbog daljeg tijeka istrage nisu nam htjeli otkriti. Policija nam je također potvrdila i da su osumnjičeni bili ilegalno priključeni na struju, no koliko je struje za uzgoj i proizvodnju marihuane za to vrijeme ukradeno, saznat će kad dobiju izvješće HEP-a.  U Ledinama Klanječkim pokraj Klanjca, gdje je bio jedan od laboratorija, popričali smo i s nekolicinom susjeda. Jedan od susjeda rekao nam je kako je riječ o dvojici braće, starijem Hrvoju koji je u Ledinama Klanječkim prije pet godina kupio kuću od jednog policajca koji se nakon što je otišao u mirovinu odselio te mlađem bratu Matiji Pejakiću.  – Ni mi, prvi susjedi, nismo znali čime se braća bave. Da smo znali, sigurno bismo ih prijavili, jer droga je zlo. Uvijek su prema nama bili jako fini i gostoljubivi,  lijepo bi nas pozdravili i nikad s njima nismo imali nikakvih problema. I Hrvojeva žena i djeca katkada bi dolazili ovdje u Ledine – rekao nam je jedan od susjeda koji nije želio da mu spominjemo ime.  >> U kući napravio improvizirani laboratorij za proizvodnju marihuane  >> Za uzgoj konoplje prijeti mu do pet godina zatvora 