Do početka ljetne sezone moramo pronaći konsenzus koji bi omogućio puno jednostavniji protok preko slovensko-hrvatske granice - poručio je premijer Andrej Plenković večeras iz Bruxellesa, gdje je s problemima oko implementacije nove europske uredbe o granicama upoznao predsjednika Europskog vijeća Donalda Tuska, a sutra će o tome raspravljati i s predsjednikom Europske komisije Jean-Claude Junckerom i slovenskim premijerom Mirom Cerarom. - Ova situacija je neodrživa. Moja zadaća je da dobijem potporu naših prijatelja za rješavanje problema. Jer ćemo se inače dovesti u situaciju da primjena uredbe stvara više štete nego koristi. To nikome nije u interesu. Pogotovo ne državi koja je nedavno postala članica EU i vladi koja se zalaže za europske vrijednosti. Takvu vrstu kontradikcije ne možemo dopustiti - rekao je Plenković novinarima nakon sastanka s Tuskom. Predsjednik Europskog vijeća nije davao izjave, a Plenković misli da je i “Tusk svjestan da ovakva striktna implementacija sustavnih kontrola nije dobra i nije korisna”. Plenković se zalaže za to da i Hrvatska i Slovenija zajedno, kao što su to učinile Hrvatska i Mađarska, notificiraju ostale države članice i Europsku komisiju o tome da sa sustavnih kontrola prelaze na ciljane, kakve su se provodile prije nove uredbe. To bi omogućilo brži protok, a takvo što dozvoljeno je i novom uredbom pod uvjetom da se napišu procjene rizika. Od dužnosnika EU, koji sjede s druge strane stola od Plenkovića i njegovih suradnika, neslužbeno smo doznali da i Tusk i Juncker smatraju kako treba osigurati da primjena nove uredbe bude što je više moguće glatka, da ne stvara prometne gužve, “posebno s obzirom na turističku sezonu”. Iz toga proizlazi da bi se Plenković večeras mogao vratiti iz Bruxellesa s postignutim razumijevanjem najviših dužnosnika EU, no opet u praksi puno toga ovisi o ponašanju Slovenije, odnosno o slovenskom premijeru koji će se sutra također nasamo susresti s Tuskom, a potom zajedno i s Plenkovićem i s Junckerom. Slovenija se, prilikom donošenja uredbe, unutar Vijeća EU protivila vrlo strogo napisanim odredbama i upozoravala da bi to moglo stvarati gužve na graničnim prijelazima, ali sad kad je uredba na snazi Slovenci se strogo drže tih strogih odredbi. 