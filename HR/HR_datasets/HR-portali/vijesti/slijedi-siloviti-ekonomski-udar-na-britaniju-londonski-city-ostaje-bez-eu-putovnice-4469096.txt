Londonskom Cityju, financijskom središtu britanske prijestolnice, prijeti oduzimanje iznimno vrijedne 'EU putovnice', koja dopušta tvrtkama sa sjedištem u glavnom gradu Ujedinjenog Kraljevstva poslovanje s jedinstvenim tržištem Europske unije, piše The Telegraph citirajući jednog člana upravnog vijeća Europske centralne banke. Gubitkom putovnice najvjerojatnije bi započeo egzodus tvrtki prema eurozoni. Francois Villeroy de Galhau, guverner Francuske narodne banke, rekao je da bi Velika Britanija mogla zadržati prava koja proizlaze iz putovnice ako bi preuzela norveški model Europskog ekonomskog područja. Međutim, to bi prema njemu bilo 'paradoksalno' s obzirom na to da je Britanija izglasala izlazak iz Europske unije. 'Postoji presedan, a to je norveški model Europskog ekonomskog područja, koji bi dopustio Britaniji da zadrži pristup jedinstvenom tržištu, no samo uz obvezu implementacije svih EU pravila', rekao je Francois Villeroy de Galhau. 'To bi bilo pomalo paradoksalno, napustiti EU i primjenjivati sva EU pravila, no to je jedno od rješenja ako Britanija želi zadržati pristup jedinstvenom tržištu', dodao je. Doduše, nekolicina dužnosnika, uključujući i njemačkog ministra financija Wolfganga Schaeublea, reklo je da Britanija neće imati pristup jedinstvenom tržištu, dodavši da 'izlaz znači izlaz'. 'Središnje banke se učinkovito nose s posljedicama izglasavanja napuštanja EU u Velikoj Britaniji', rekao je Villeroy de Galhau. 'Euro je stabilna valuta', dodao je. 'Ono što se dogodilo u četvrtak su loše vijesti, pogotovo za Britaniju', rekao je Villeroy de Galhau. 'Naravno da će biti negativnih posljedica za europsku ekonomiju, no stručnjaci predviđaju da će Velika Britanija svojim izlaskom iz Unije pretrpjeti puno ozbiljnije posljedice', zaključio je.