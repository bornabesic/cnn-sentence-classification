Akademik Davorin Rudolf bio je ministar vanjskih poslova kada je Hrvatska 25. lipnja 1991. proglasila neovisnost. Međutim, sentiment nikako nije glavni razlog zašto smatra da se na taj dan treba slaviti Dan državnosti. Zašto 25. lipnja slavimo Dan državnosti? Jer su toga dana na svečanoj sjednici Sabora doneseni konstitucijski pravni i politički akti o nastanku suverene i neovisne države Hrvatske. U ključnoj “Ustavnoj odluci o suverenosti i samostalnosti” kaže se vrlo jasno: “Republika Hrvatska proglašava se suverenom i samostalnom državom”. Kada je tekst usvojen, predsjednik Sabora Žarko Domljan obznanio je urbi et orbi: “Rođena je država Hrvatska! Neka joj je sretan i dug život!” Danas se svi pozivaju na Franju Tuđmana, a on je Danom državnosti proglasio 30. svibnja. Dan državnosti može biti 30. svibnja. Državni praznik može biti i 22. prosinca, na Dan Ustava, jer je toga dana 1990. donesen čuveni hrvatski demokratski Božićni ustav. Možemo slaviti i 19. svibnja, dan kada je održan referendum o neovisnoj državi. Ali samo je jedan dan neovisnosti – 25. lipnja. Do toga datuma za sve što se zbivalo na području Hrvatske odgovarale su federalne jugoslavenske vlasti i vlast u ondašnjoj Socijalističkoj Republici Hrvatskoj. Nakon 25. lipnja odgovornost je preuzela država Hrvatska. Građani su dobro prihvatili taj datum koji su, nakon što su došli na vlast 2000., promijenili Mesić i Račan. Nakon izbora, nositelji vlasti smatraju da mogu četiri godine donositi svakakve odluke prema vlastitim željama i interesima. Primjerice, promijeniti Ustav kad im se prohtije, zakomplicirati referendum, pa tako i promijeniti datume nastanka države. Često čujete “želite li promjene, čekajte sljedeće izbore”. To je odraz neshvaćanja srži parlamentarne demokracije, a u nas se ustalilo zbog pomanjkanja osobne i političke odgovornosti onih koji obnašaju vlast. Zbog toga su u nas političke stranke ovako nepodnošljivo traljave i arogantne. Politička i osobna odgovornost mora biti svakodnevna, trajna i osobna. Jeste li vi Tuđmanu, dok je bio živ, predlagali da promijeni datum obilježavanja Dana državnosti? Nismo o tome razgovarali jer smo imali prečega posla. Najveće postignuće predsjednika Tuđmana jest što je izbjegao frontalan rat s Jugoslavenskom armijom, nakon srpske i crnogorske agresije na Hrvatsku. Govorio je: “Moramo sačuvati zemlju”. Kakva bi nam Hrvatska bila kad bi nam razorili gradove, Zagreb, Rijeku, Osijek, Split, Dubrovnik, Varaždin. O tome smo često razgovarali, a dvojbe o praznicima ostavili smo za neko drugo vrijeme. Zašto se ovako mlako proslavlja Dan neovisnosti i zašto ga građani nisu bolje prihvatili? Anketirajte građane, malo tko će vam odgovoriti točno što se slavi na Dan državnosti, a što na Dan neovisnosti 8. listopada? U Sloveniji se 25. lipnja čuju budnice, slavi se u parkovima, izletištima. A u nas nema ni zastava na kućama. Jesmo li nedovršena država? Ne znamo kad je Hrvatska rođena. Jeste li zamišljali ovakvu Hrvatsku kada ste se početkom devedesetih borili za njezino priznanje? U vrijeme kad smo proglasili neovisnost, u tome nas nijedna država nije službeno podržavala. Jesu neki pojedinci, ali vlade nisu. Vratio bih se iz europskih metropola zbog toga skrhan, a onda na rivi u Splitu sretnem momke u majicama na kojima je pisalo: “Ponosan sam što sam Hrvat!” To je bilo neko sjajno doba! Ja sam ostao čovjek tog vremena. Što vas je najviše razočaralo? Nedopustivo smo zanemarili njegovanje patriotizma. >>Kći pitala Dragu Prgometa: Otkud ti pravo tražiti da ostanem u ovoj zemlji? >>Župan Tolušić: Hvala braniteljima i civilnim žrtvama koje su nam omogućile život u demokraciji 