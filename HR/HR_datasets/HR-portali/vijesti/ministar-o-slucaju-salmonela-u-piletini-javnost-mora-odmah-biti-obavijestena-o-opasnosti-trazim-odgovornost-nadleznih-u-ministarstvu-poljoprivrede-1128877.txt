Ministar poljoprivrede Tomislav Tolušić zatražio je ostavku pomoćnika ministra za veterinarstvo i sigurnost hrane Tomislava Kiša jer ga do jučer nije obavijestio o salmoneli koju je Lidl pronašao u piletini koju je Pivac uvezao iz Poljske, kao što nije o svemu izvijestio ni javnost. Iako procedura ne nalaže da se javnost izvijesti o već povučenim proizvodima, Tolušić smatra da Kiš ipak treba odgovarati jer nije njega kao nadređenog izvijestio o svemu. – Ja sam tek jučer doznao za ovaj slučaj salmonele. Tvrtka Lidl koja provodi samokontrolu svojih proizvoda je to radila na pilećem i pačjem mesu koje se nalazi u njihovim trgovinama – pileći file u pakiranju od kilograma čiji je uvoznik tvrtka Pivac, a proizvođač je poljska tvrtka, i pileća prsa pakiranje od 420 grama mađarskog proizvođača. Lidl je 2. studenog dobio rezultate, koji su pokazali da je među uzorcima koje su uzimali i uzročnik salmonele. Ministarstvo je na to 4. studenog, nakon što je zaprimilo nalaz i dodatnu dokumentaciju od Lidla, provelo kontrolu kod tvrtke Pivac i u Lidlu i nakon toga 10. studenog objavilo u RASFF sustavu (sustav brzog uzbunjivanja za hranu i hranu za životinje) koji je takav da, koliko god je bio dobar, očito ima anomalije, znači za one proizvode koji više nisu na tržištu službeno se više ne mora obavještavati javnost i tako je postupilo Ministarstvo poljoprivrede – pojasnio je Tolušić novinarima u Saboru. Osobno smatra, naglašava, da je suludo da se o takvim stvarima ne izvještava javnost, a izvještava kad, recimo, postoji povećani udjel kikirikija u keksima. – To je ono što ćemo u budućnosti spriječiti. Od sad ćemo sve stvari, i one koje nismo obvezni, objavljivati javno. Lidl je dobio analizu 2. studenog, mi smo mogli reagirati prije, ali ja sam doznao sve jučer. Onaj tko treba snositi odgovornost će snositi odgovornost. Danas sam predložio razrješenje pomoćnika ministra za veterinarstvo, gospodina Kiša, a vidjet ćemo što će biti sa stručnim službama. Gospodin Kiš je načelno postupao po propisima i procedurama, nije o tome izvijestio ministra, ja sam valjda prvi kao glavna i odgovorna osoba koja je to trebala sve odmah znati. Zdrav razum nalaže da je to nešto o čemu treba obavijestiti javnost jer dio tih proizvoda je možda ostao u vašim hladnjacima i zamrzivačima i to javnost mora znati – naglasio je ministar te dodao kako se utvrđuje i ima li odgovornost za ovaj slučaj i u Veterinarskoj inspekciji. Iako je piletina povučena s tržišta, dodaje, uvijek postoji opasnost da se još uvijek nalazi u nečijem hladnjaku. – Sve trgovine rade samokontrolu, a kako smo mi na zajedničkom europskom tržištu primjenjujemo iste propise kad govorimo o kontroli proizvodi, trebamo načelno vjerovati onome što napravi poljska veterinarska inspekcija u svom djelokrugu. Mi uvozno meso iz bilo koje države ne kontroliramo na granici jer nisu takvi propisi, mi kontroliramo samo naše proizvođače, npr. Vindiju ili nekog drugog. Ovo kontroliramo povremeno kako već nalažu veterinarske inspekcije i trgovine rade same kontrolu svojih proizvoda – kaže Tolušić te dodaje kako treba propisati strože i češće kontrole. Činjenica je, priznaje, da mi ne možemo kontrolirati svaki komad mesa koji ulazi u Hrvatsku iz EU, to nijedna država ne radi i to fizički nije moguće, ali možemo pojačati redovite kontrole i fokusirati se na ulazno meso. –  Meso iz trećih zemalja kontroliramo kontinuirano, dakle iz zemalja koje nisu dio EU, a ovo ostalo kontroliramo povremeno, a po meni to treba biti više i rigoroznije. Dakle, mi naše meso kontroliramo svakodnevno sa 100 kontrola i uvjeren sam da je meso hrvatskih proizvođača definitivno zdravstveno ispravno, znamo kako ga kontroliramo, a za uvozno ne možemo znati, ali možemo pojačati kontrolu. Definitivno mogu reći kupujmo Hrvatsko jer smo tu sigurniji, znamo što radimo i što proizvodimo – nastavlja Tolušić. Koliko zna, dodaje, ovo zaraženo pileće meso ne dolazi s iste farme u Poljskoj otkud su prije mjesec dana došla i zaražena jaja, no najavljuje kako će ubuduće objavljivati imena svih proizvođača kojima se nađe zaraženo meso. Priopćenje ministarstva – Nakon provedenog postupka samokontrole i analize Lidl Hrvatska d.o.o.  je 2.11.2016. prijavilo Ministarstvu poljoprivrede da je utvrđena salmonela u uzorcima proizvoda:  – Svježa pileća prsa, cca. 1 kg, podrijetlo Poljska, dobavljač Mesna industrija Braća Pivac, rok trajanja: 25.10.2016. – Pačja prsa s kožom, 420 g, podrijetlo Mađarska, dobavljač Hungerit, rok trajanja: 28.10.2016. Lidl je dao analizirati proizvode iz svog distribucijskog centra u Jastrebarskom (19.10. – nalaz negativan) te u Perušiću (21.10. – nalaz pozitivan).  Laboratorijski nalaz Lidlu je dostavljen 2.11.2016. Lidl je od dobavljača mesa – Mesna industrija Braća Pivac  – zatražio njihove nalaze za iste proizvode. Iz Pivca su Lidlu potvrdili da su 3 nalaza analiza koje su oni napravili – negativna na salmonelu. Prema vlastitoj proceduri, 1 dan prije isteka roka trajanja, Lidl Hrvatska d.o.o. proizvode povlači iz prodaje:  24.10.2016. (svježa pileća prsa) i 27.10.2016. (pačja prsa). Svi proizvodi koji su vraćeni iz trgovina su neškodljivo uklonjeni. Lidl Hrvatska d.o.o. je odradio sve potrebne aktivnosti te redovno kontrolira proizvode koje stavlja na tržište i o tome pravodobno izvještava Ministarstvo poljoprivrede. Ministarstvo poljoprivrede je 4.11.2016., po dobivanju obavijesti od Lidla, zatražilo dodatne informacije od veterinarske inspekcije s terena te prikupljanje svih potrebnih dokumenata kako bi se situacija prijavila u EU RASFF (sustav brzog uzbunjivanja za hranu). Veterinarska inspekcija je nakon prikupljanja dokumentacije i svih potrebnih podataka 10.11.2016. obavila još jedan nadzor u Mesnoj industriji Braća Pivac i utvrdila da se u objektu ne nalaze proizvodi svježih pilećih prsa uvezenih iz Poljske. Sutradan, 11.11.2016. nacionalna kontakt-točka (više djelatnika Ministarstva poljoprivrede) prosljeđuje informaciju u EU RASFF. S obzirom na to da je tom mesu istekao rok trajanja te se ono više nije nalazilo na tržištu EU RASFF je informaciju zaprimljenu od RH klasificirao kao „information for attention“ (obavijest za informaciju), a ne kao „alert“ (uzbuna). Sustav brzog uzbunjivanja na razini EU je tako postavljen i samo u slučajevima kada se neki prehrambeni proizvod mora povući s tržišta – tada Ministarstvo šalje upozorenje javnosti. Ministarstvo je kontaktiralo Lidl Hrvatska d.o.o. gdje su nam potvrdili da svi građani koji su kupili meso za koje se sumnja da je zaraženo salmonelom, isto mogu vratiti u najbližu trgovinu Lidla i ondje će dobiti povrat novca, neovisno o tome imaju li račun. Važno je napomenuti da dobra termička obrada hrane (kuhanje/pečenje) uništava salmonelu te uklanja opasnost od obolijevanja ovom zaraznom bolešću – objavilo je Ministarstvo poljoprivrede na svojim stanicama. >> Otkrili salmonelu u piletini iz Poljske, a ministarstvo nije obavijestilo javnost >> Industrija Pivac: s hrvatskog tržišta povučena poljska jaja, kupcima će biti vraćen novac – Obavještavamo vas da je proizvođač predmetne pošiljke poljski dobavljač Indykpol S.A. ul Jesienna 3, 10-370 Olstyn, NIP:7390202056 Region: 810523536, Fila w Lublinie ul. zimna 2 20 952 lublin s brojem odobrenja PL 06630501.  Dobavljač posjeduje sve potrebne standarde i visoke norme u poslovanju hranom. Prilikom nabavke i otpreme  pošiljki proizvođača Indykpol ispoštovali smo sve nužne procedure i provjere koje su propisane, a isto tako poduzeli sve dodatne radnje vezane na  vlastite sustave samokontrole proizvoda. Proizvođač nam je dostavio laboratorijske analize koje su pokazale zdravstvenu ispravnost proizvoda. Proizvod smo i mi uzorkovali u ovlaštenom laboratoriju, te su nalazi bili uredni. Isporukom prema kupcu su samim tim ispoštovane sve mjere, a daljnjim analiziranjem od kupca te dobivenom analizom zdravstvene ispravnosti, proizvod  se više nije nalazio na tržištu RH jer mu je u međuvremenu istekao rok. Dakle, proizvod je nabavljen u skladu sa svim HR i EU propisima o zdravstvenoj ispravnosti, uključujući da je proizveden i potječe iz objekta koji je odobrio EU. U interesu javnosti vrlo je važno napomenuti da termička obrada hrane kao i pravilno postupanje s istom eliminira opasnost od zaraze salmonelom. Također, navedena tvrtka nije ni na kakav način u korelaciji s tvrtkom proizvođačem jaja, već se radi o drugom pravnom subjektu. Mesna industrija Braća Pivac je na raspolaganju svim službama i tijelima oko utvrđivanja relevantnih činjenica – stoji u priopćenju. 