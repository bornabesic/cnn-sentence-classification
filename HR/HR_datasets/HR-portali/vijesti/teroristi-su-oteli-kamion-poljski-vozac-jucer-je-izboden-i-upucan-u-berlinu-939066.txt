Foto: FAH VLASNIK poljske kompanije koja je vlasnik kamiona kojim je jučer izveden teroristički napad u Berlinu rekao je kako je upravo poljski vozač bio prva žrtva terorista. Naime, kako tvrdi vlasnik kompanije Ariel Zurawski, 37-godišnji vozač Lukasz Urban izboden je i upucan u vozilu prije početka krvavog pohoda, prenosi AP. Zurawski je kazao i kako su ga njemačke vlasti zamolile da identificira tijelo ubijenog vozača Urbana sa slika. "Njegovo lice je bilo natečeno i krvavo. Očito je da se borio za goli život", kazao je Zurawski za TVN. Poljski vozač bio je "dobar i pošten čovjek"  Lukasz Wasik, menadžer poljske transportne kompanije, opisao je vozača kao "dobrog, tihog i poštenog čovjeka". "Vjerujem kako nije htio predati kamion napadaču te kako ga je branio do samog kraja", kazao je Wasik. Podsjetimo, njemačka policija objavila je da je u napadu kamionom na božićni sajam u Berlinu poginulo dvanaestero ljudi, a najmanje 48 je ozlijeđeno, od kojih neki teže. Napad se dogodio u ponedjeljak navečer, u vrijeme kada se najviše ljudi okupilo pored tradicionalnih štandova s božićnim proizvodima, hranom i pićem. > NAPAD KAMIONOM NA BOŽIĆNOM SAJMU U BERLINU Najmanje 12 ljudi mrtvo, napadač je izbjeglica