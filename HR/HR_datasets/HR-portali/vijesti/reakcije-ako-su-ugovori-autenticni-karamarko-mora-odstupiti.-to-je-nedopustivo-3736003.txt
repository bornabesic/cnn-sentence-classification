Predsjednik HNS-a i bivši ministar gospodarstva Ivan Vrdoljak izjavio je u utorak da "mora postojati politička odgovornost" potpredsjednika Vlade i predsjednika HDZ-a Tomislava Karamarka, ako se ustanovi da su točni dokumenti po kojima je lobist mađarskog MOL-a Josip Petrović plaćao usluge savjetovanja tvrtki u vlasništvu Karamarkove supruge. "Ako se ustanovi da su ti dokumenti točni, politička odgovornost mora postojati, bez obzira što piše u Zakonu o sprječavanju sukoba interesa. To nije pitanje hoće li ga Povjerenstvo za odlučivanje o sukobu interesa kazniti sa pet, deset, 15 ili 20 tisuća kuna - to je država i nacionalni interes", rekao je Vrdoljak novinarima u Središnjem uredu HNS-a. Predsjednik HNS-a komentirao je napis u tjedniku Nacional u kojem se tvrdi da je uoči dolaska HDZ-a i Karamarka na vlast Petrovićeva tvrtka njegovoj tadašnjoj partnerici, a sadašnjoj supruzi Ani Šarić (sada se preziva Karamarko), za usluge savjetovanja platila najmanje 60 tisuća eura, odnosno oko pola milijuna kuna. Nacional je objavio i ugovor između Petrovićeve tvrtke "Peritus Savjetovanje" i tvrtke "Drimia", u vlasništvu Ane Šarić, iz kojega se vidi da je od od 1. veljače 2013. do 31. siječnja 2015. godine tvrtka "Drimia" primala 2500 eura mjesečno da za Petrovića prati stanje na energetskom tržištu. Na pitanje treba li Karamarko odstupiti pokaže li se to točnim, Vrdoljak je odgovorio kako to treba pitati njega (Karamarka), te istaknuo kako politička odgovornost znači da bi trebao dati ostavku. - Po meni čisti sukob interesa, firma Karamarkove supruge (skoro sam napisao Sanaderove) je dobivala novac od firme Joze Petrovića, koja je imala ili ima ugovor sa MOL-om. Da li zbog toga HDZ želi odustati od arbritraže i ugroziti INA-u kao nacionalni interes? - ranije je na Facebooku komentirao SDP-ovac Gordan Maras.