NAKON što je Index.hr objavio snimku s koncerta u srpnju 2002. u Osijeku, koja dokazuje da je Thompson s pratećim vokalom pjevao "Jasenovac i Gradišku Staru", Thompson je odustao od prvotne priče prema kojoj se "ne sjeća" da je pjevao o klaonicama i mesnica, te teorije da je snimka koju je objavio Index.hr vjerojatno napravljena na kompjuteru. Thompson se sada bez problema ipak prisjetio, i na svojim službenim web stranicama www.thompson.hr objavio priopćenje u kojem priznaje da je zloglasnu pjesmu pjevao "svugdje po hrvatskim trgovima i dvoranama", ali mu ne pada na pamet ispričati se. Thompson u priopćenju naglašava kako je "Jasenovac" i slične pjesme pjevao za vrijeme rata, ali i nakon 2000., kada su "vlast prigrabili komunisti". "Tada smo ponovno tim i sličnim pjesmama poručivali povampirenim komunistima da ih se ne bojimo i da ćemo im se oduprijeti i štititi svoje vrijednosti po bilo koju cijenu". Vrijednosti na koje se Thompson poziva su, podsjećamo, "klaonice" i "mesnice" notornih ustaških krvnika Jure Francetića i Maksa Luburića. "Nikad nam više ni komunisti ni četnici neće određivati što smijemo pjevati u našoj domovini a što ne" - poentira Thompson. Sada, kaže Thompson, za tim više nema potrebe jer "ponovno imamo hrvatsku vlast". Dakle, "Jasenovac" je stavljen na čekanje do idućeg povratka ljevice na vlast. Priopćenje (objavljujemo u cjelosti) "Dragi prijatelji! Prije svega, želim Vam naglasiti da je ova moja službena web stranica jedini pravi izvor informacija o meni i mom mišljenju a iste možete dobiti putem članaka koje postavlja administrator. Svjedoci smo još jedne bjesomučne hajke koju, izbornim porazom, izbezumljeni komunisti i njihovi pomagači pokreću protiv mene. Ovoga puta su otkrili toplu vodu; "Otkrili" su kako sam ja pjevao pjesme poput "Evo zore...", "Jasenovac..." i slično. Ja nisam autor tih pjesama ali sam ih pjevao, što je svima nama poznato, u određenom periodu svugdje po hrvatskim trgovima i dvoranama ne skrivajući se, pa je time ovo senzacionalno otkriće u najmanju ruku smiješno. A evo kada i zašto sam ih pjevao. Pjesme sam pjevao zajedno sa stotinama tisuća hrvata za vrijeme Domovinskog rata kada je četnička agresija ugrožavala samu opstojnost hrvatske države i naroda, kada su tisuće hrvatskih mladića ginuli braneći naše vrijednosti i goli život od četničkog noža. Te pjesme smo pjevali neprijatelju za inat, izražavajući svoj bunt i odlučnost da se tim zvijerima suprostavimo i konačno ih porazimo a u njima su izazivale strah. Nakon 3. siječnja 2000. kada je Hrvatska posrnula i vlast prigrabili komunisti, došlo je do neviđenog omalovažavanja, vrijeđanja, ponižavanja i progona hrvatskih branitelja, generala, intelektualaca, istaknutih javnih osoba i svega što je hrvatskom narodu sveto. Po hrvatskoj se pjevalo "Po šumama i gorama", hrvatsku vojsku proglašavalo agresorom, izdavale tjeralice, nuđenje novčane nagrade za njihovu izdaju... Tada smo ponovno tim i sličnim pjesmama poručivali povampirenim komunistima da ih se ne bojimo i da ćemo im se oduprijeti i štititi svoje vrijednosti po bilo koju cijenu. I danas, kada su konačno na koljenima, pokušavaju ovakovim mučkim udarcima i proglašavajući mene fašistom, nacistom i slično, nanijeti što više zla meni i čitavoj domovini. Dragi prijatelji, ne obazirite se na njih, oni su stvar prošlosti i nikad nam više ni komunisti ni četnici neće određivati što smijemo pjevati u našoj domovini a što ne. Mi se dragi prijatelji okrenimo budućnosti. Hvala Bogu, sada ponovno imamo hrvatsku vlast i nemamo više potrebe na ovaj ili sličan način izražavati svoje nezadovoljstvo već svu svoju energiju trošimo doprinoseći općem dobru i boljitku našeg naroda i države." M.B.