Pozicija savjetnika za nacionalnu sigurnost američkog predsjednika Donalda Trumpa još će neko vrijeme ostati upražnjena. Kako javlja CBS News, umirovljeni viceadmiral Robert Harward, kojemu je Trump ponudio funkciju nakon odlaska Michaela Flynna, ponudu nije prihvatio. Dužnost savjetnika, jednog od ključnih ljudi u timu svakog predsjednika SAD-a, do daljnjega će privremeno obavljati Keith Kellogg, a kao mogući novi kandidat spominje se nekadašnji direktor CIA-e David Petraeus, koji je s te funkcije morao otići jer se našao u skandalu s davanjem tajnih dokumenata svojoj ljubavnici. Harward je, kako doznaje CBS News, Trumpa odbio jer je inzistirao da uz Flynna ode i njegova zamjenica K.T. McFarland, no u Bijeloj kući za to navodno nisu htjeli ni čuti. U međuvremenu, procurili su i neki novi detalji o ispitivanju bivšeg savjetnika Flynna u FBI-u, do kojeg je došlo tijekom siječnja zbog njegovih spornih telefonskih razgovora s ruskim veleposlanikom, u vrijeme kad još nije stupio na dužnost s koje je ekspresno odletio. U trenutku kad je Obamina administracija krajem prosinca naredila sankcije protiv Rusije zbog navodne umiješanosti Moskve u američke izbore, Flynn je uvjeravao ruskog veleposlanika u Washingtonu Sergeja Kisljaka da će izabrani predsjednik Trump biti 'puno blaži'. FBI je ispitao generala Flynna samo nekoliko dana nakon što je Donald Trump preuzeo dužnost predsjednika, a kako prenosi Washington Post, Flynn je na tom ispitivanju negirao da je do njegova kontakta s ruskim veleposlanikom uopće došlo, iako su naknadno u javnost izašli dokazi koji govore suprotno. U nedavnom intervjuu za konzervativni internetski bilten Daily Caller, posljednjem prije ostavke na koju ga je Trump natjerao, ustrajao je u svojoj tvrdnji da s Rusima nije raspravljao o 'sankcijama', ali je potvrdio da je razgovarao o Obaminom protjerivanju 35 navodnih ruskih špijuna. Obama je odluku o protjerivanju donio istovremeno s odlukom o sankcijama. Sve u svemu, osim što nije govorio punu istinu američkom potpredsjedniku Mikeu Penceu, čini se da je Flynn o svojim razgovorima s Kisljakom muljao i istražiteljima. Pojavile su se tvrdnje da bi njegovi kontakti s ambasadorom, koje je imao još kao 'civil', mogli biti protuzakoniti, no zasad nema naznaka da bi protiv njega zbog toga mogla biti podignuta optužnica. Ali mogao bi imati problema sa zakonom s obzirom da je istražiteljima FBI-a očito lagao. Kao što je već poznato, zbog narušenog povjerenja i saznanja da bi Flynn mogao biti podložan ruskim ucjenama te da je namjerno davao nepotpune informacije oko svojih razgovora s ruskim veleposlanikom, Trump je od Flynna prije nekoliko dana zatražio ostavku, što je on i učinio. U međuvremenu, Trump je kontrirao samom sebi i izjavio kako je Flynn 'sjajan tip' i kako nije ništa loše učinio razgovarajući s ruskim veleposlanikom.