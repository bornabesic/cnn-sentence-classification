Most će u pregovorima o sastavu nove Vlade - koji će početi sredinom idućeg tjedna kada se dogovori provedba njihovih jamstava - tražiti sedam ministarstava, doznaje Jutarnji, a uz već postojeće resore koje su imali, zanimljivo im je i Ministarstvo poduzetništva i obrta. Premda se iz HDZ-a stalno mogu čuti neslužbene informacije kako će Boži Petrovu ponuditi tek četiri ministarstva i mjesto potpredsjednika Vlade, u Mostu neće tek tako na to pristati jer smatraju da sada imaju jedan mandat više nego što su imali u trenutku kad je pala Vlada, odnosno sa 12 su skočili na 13, a bitna pregovaračka pozicija bit će im i činjenica da će pristati na to da Andrej Plenković bude predsjednik Vlade, iako su u kampanji pred parlamentarne izbore govorili da on to ne može biti. Istodobno, neslužbeno poručuju, ako HDZ-u to ne odgovara, onda Andrej Plenković može pregovarati s HNS-om i HSS-om, a da će onda oni biti u oporbi. Uz to, vjerojatno će tražiti i poziciju predsjednika Sabora, iako to nisu potvrdili, kako bi mogli određivati dnevni red sjednica parlamenta, a time će izbjeći da se ignoriraju njihovi zakonski prijedlozi. U takvom odnosu, Božo Petrov bio bi vjerojatno prvi potpredsjednik Vlade, Robert Podolnjak predsjednik Hrvatskog sabora, ministri koji su dosad bili u opozvanoj Vladi zadržali bi svoje pozicije, dok se o potencijalnom ministru poduzetništva i obrta, ako Most uspije dobiti taj resor, još nije razgovaralo, ali može se nagađati da bi to možda bila Ivana Ninčević-Lesandrić, osnivačica Poduzetničkog centra u Solinu, koja je kao treća na listi Mosta u 10. izbornoj jedinici ušla u Sabor. Pregovaračka pozicija Mosta očito će biti takva da će tražiti maksimalno koliko mogu, a onda, naravno, uvijek može doći do kompromisa pa da na kraju dobiju, primjerice, šest ministarstava, koliko su imali i u prošloj Vladi. Pitanje je i koliko će ministarstava ta Vlada imati. Bude li se išlo na varijantu manjeg broja ministarstava, primjerice 12, onda je Mostu prihvatljivo da imaju četiri resora pod svojom kontrolom, odnosno trećinu ministarstava. U svakom slučaju, od dosadašnjih resora očito ne odustaju, a najave da će izgubiti, primjerice, Ministarstvo uprave shvaćaju kao HDZ-ov spin jer s radom svoje dosadašnje ministrice Dubravke Jurline Alibegović su zadovoljni, a jedno od glavnih jamstava za pregovore o novoj Vladi je i izmjena Zakona o plaćama državnih i lokalnih službenika. Most time želi ograničiti da se iz lokalnih proračuna može maksimalno trošiti ukupno do 15 posto sredstava na plaće, a time neizravno žele smanjiti broj ljudi na lokalnoj razini. Od toga neće odustati, Zakon se mora usvojiti u Saboru prije formiranja Vlade, ali vjerojatno će pregovarati o konačnoj brojci, pa se može pretpostaviti da se neće ići u tako drastično rezanje, nego će se možda dogovoriti da se ukupni iznos za plaće na lokalnoj razini ograniči na 17 ili 18 posto. Ministarstvo uprave Mostu je važno i zbog obećane reforme lokalne i regionalne samouprave te teritorijalnog preustroja, čemu se HDZ opire. Kada je riječ o drugim resorima, gotovo sigurno im ostaje i Ministarstvo unutarnjih poslova, a još jednu priliku za taj resor dobit će popularni mostovac Vlaho Orepić, koji je na listi u prvoj izbornoj jedinici osvojio 7700 preferencijalnih glasova.Mostu je prilično važno da i dalje ima Ministarstvo gospodarstva zbog Ine, koja je pod ingerencijom njihova ministra Tomislava Panenića. U kuloarima se spominjalo da bi se možda to ministarstvo razdvojilo na gospodarstvo i energetiku, pa bi prvo pripalo HDZ-u, a drugo Mostu, no pitanje je koliko je to realno s obzirom na to da je intencija smanjivati ili, u najgorem slučaju, ostaviti isti broj ministarstava. U Mostu vjeruju da bi trebali zadržati i Ministarstvo zaštite okoliša i prirode zbog Plana gospodarenja otpadom, a bitno im je i Ministarstvo pravosuđa, koje bi i dalje vodio Ante Šprlje. Kada je riječ o Ministarstvu zdravlja, koje bi prema medijskim najavama vodio Ivan Bekavac ili Ines Strenja Linić iz Mosta, u Mostu nisu baš spremni preuzeti taj resor jer vjeruju da bi im to samo donijelo probleme, a kada je riječ o potencijalnom ministru zdravlja iz HDZ-ovih redova, bivšem mostovcu Dragi Prgometu, Mostu se ta ideja nimalo ne sviđa, kao ni želja potpredsjednika SDSS-a Milorada Pupovca da bude potpredsjednik Vlade, što se da naslutiti iz Facebook objave Mire Bulja koji je napisao da neće on kadrovirati u Vladi. Idući ponedjeljak u 15 ili 16 sati nastavljaju se pregovori između Mosta i HDZ-a, u istom sastavu u kojem su već održani. Od sedam jamstava, Most će pristati na to da se dva prolongiraju. Riječ je o novom Ovršnom zakonu, u kojem traže da se ovrhe ne mogu provoditi nad jedinom nekretninom u kojoj se stanuje, te o proglašenju isključivog gospodarskog pojasa. Sve drugo, smatraju mostovci, može se izglasati u roku od mjesec dana nakon što se konstituira Sabor, ali o načinu provedbe se može razgovarati. Prvo će se, dakle, dogovoriti provedba jamstava, zatim četverogodišnji zajednički program Vlade, u trećem krugu pregovora i sastav nove Vlade, te će se onda i potpisati sporazum o suradnji.