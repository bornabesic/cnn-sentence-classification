Mario Mamić danas je nakon gotovo mjesec dana izašao iz istražnog zatvora u Remetincu, i to nakon što je došlo do obrata u vezi s njegovom jamčevinom. Upisana zabilježba Naime, mlađi Mamić danas je na račun suda ipak odlučio uplatiti malo manje od pet milijuna kuna (dan prije je uplatio 430.000), a učinio je to nakon što se zakomplicirao upis sudske hipoteke na 6,5 milijuna kuna vrijednu kuću Božidara Šikića, direktora NK Lokomotive. Stoga je obrana mlađeg Mamića danas najprije zatražila zamjenu jamstva, što im je sud odobrio, a zbog čega su se na to odlučili, objasnio je Mamićev odvjetnik Čedo Prodanović. – U zemljišnim knjigama nad nekretninom u Šikićevu vlasništvu pojavila se zabilježba spora pa ta kuća više nije bila pogodna za jamčevinu. Zabilježbu je stavila fantomska osoba koja se potpisala kao Eduardo da Silva, a iz svega se vidi da je to izmišljena plomba jer je da Silva u Brazilu – kazao je Prodanović. Ono što je u cijeloj priči posebno zanimljivo jest činjenica da u zemljišnim knjigama zaista stoji da je plombu stavio Eduardo da Silva, s adresom stanovanja u Maksimirskoj 128. Za one koji ne znaju, to je adresa GNK Dinama, pa je lako moguće da se netko odlučio na pomalo ružan način poigrati Marijem Mamićem. Tko, zasad je nepoznanica i vjerojatno posao za policiju, a odvjetnik Ivica Crnić, koji inače zastupa da Silvu u sporovima s Mamićem, kaže kako o spornoj zabilježbi na Šikićevu nekretninu ne zna ništa. – Eduardo je zaprepašten činjenicom da je netko lažno iskoristio njegovo ime. Ni on ni ja nemamo veze s tim. Eduardo traži da Državno odvjetništvo utvrdi tko je to učinio. Trebalo bi hitno otići na sud i uzeti otiske prstiju sa spisa. To je učinio netko tko očito želi naštetiti Mamićima. Mi se borimo poštenim sredstvima – rekao je Crnić. Da Silva je preko svog odvjetnika poručio i to kako mu direktor Lokomotive nije ništa dužan niti mu pada na pamet tužiti ga. Ne smiju napustiti Zagreb I tako, kada je zavrzlama oko jamčevine riješena, mlađi Mamić je izašao iz Remetinca, a zidine zagrebačkog zatvora na kraju grada danas je napustio i Sandro Stipančić, i to nakon što je odluka o njegovoj jamčevini postala pravomoćna. On je kao jamstvo u zamjenu za četiri milijuna kuna založio nekretninu, a USKOK se na tu odluku nije žalio, pa je odluka odmah postala pravomoćna. I Mario Mamić i Stipančić će na slobodi imati restrikcije jer obojica ne smiju napuštati boravište, tj. Zagreb, a neće smjeti komunicirati ni s nekim svjedocima. Što se tiče Zdravka Mamića, USKOK se danas žalio na odluku o njegovoj jamčevini, a za Igora Krotu sutra će tražiti produljenje istražnog zatvora.  >>  Mario Mamić uplatio novac, hipoteka nije upisana Zdravko Mamić danas je iz Remetinca trebao biti dovezen na Općinski kazneni sud gdje mu je trebalo početi suđenje zbog prijetnji smrću ocu nogometaša Roberta Murića, njihovu obiteljskom prijatelju Željku Pakasinu i menadžeru Davoru Ćurkoviću. Međutim, Mamićeva odvjetnica zatražila je odgodu zbog bolesti. Sudu je poslala i medicinsku dokumentaciju u kojoj stoji da je nesposobna za rad, a odvjetnici je liječnik dijagnosticirao virozu. Iako odvjetnica Sloković na sud nije došla, bolest je nije spriječila da ispred zatvora pričeka Marija Mamića, a pritom su je snimili i fotoreporteri. (Martina Butorac) 