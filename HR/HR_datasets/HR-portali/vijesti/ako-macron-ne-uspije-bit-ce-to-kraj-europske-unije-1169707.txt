Europa kakvu trebamo bit će obnovljena na novim vrijednostima i revitalizirana jer nam pruža zaštitu. Francuskinje i Francuzi koji se osjećaju zaboravljenima u ovom globaliziranom svijetu bit će bolje zaštićeni – poručio je danas tijekom inauguracije novi francuski predsjednik Emmanuel Macron. Francuska je “odabrala nadu i duh pobjede, a ja neću posustati ni pred jednim političkim obećanjem”, rekao je najmlađi predsjednik u povijesti Francuske Republike. Emmanuel Macron danas je ključeve Elizejske palače preuzeo od Françoisa Hollandea, koji je dužnost predsjednika obnašao jedan mandat, odnosno pet godina. Hollandea se optužuje da je ostavio raslojenu i podijeljenu zemlju. – Želim raditi na izmirenju i ujedinjenju... Francuska je odabrala nadu i duh pobjede, a ja neću posustati ni pred jednim političkim obećanjem – poručio je Macron. Sutra, dan nakon inauguracije, Macron kreće u svoj prvi službeni posjet i to u Berlin, njemačkoj kancelarki Merkel. Cilj mu je obnoviti osovinu motora Europske unije Berlin – Pariz. Najutjecajniji njemački tjednik Der Spiegel središnju temu novoga broja posvetio je Macronu i njegovoj viziji EU koja zahtijeva njemački labaviji pristup financijskoj politici, jer iz prikrajka vreba Marine Le Pen. – Macron treba našu solidarnost, jer ako ne uspije, bit će to kraj Europske unije – zaključuje komentator Spiegela Stefan  Kuzmany.  