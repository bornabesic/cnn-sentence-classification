Čak ni najbolji sigurnosni planovi ne mogu potpuno osigurati događaj na otvorenom od mogućih napada kamionima poput onih izvedenih u Berlinu i Nici, kažu stručnjaci. Raspon različitih javnih okupljanja i mjesta njihova odvijanja toliko je širok da će rizik od upotrebe kamiona kao terorističkog oružja biti visok još godinama. U napadu kamionu na berlinski božićni sajam u ponedjeljak ubijeno je 12, a ozlijeđeno je 48 ljudi. "Jedini događaji koji se mogu osigurati su oni koji su planirani unaprijed, gdje je moguće provesti mjere poput zatvaranja ulica i postavljanja betonskih blokova", kazao je jedan protuteroristički stručnjak iz Francuske koji je želi ostati anoniman. A čak i tada, fiksne sigurnosne mjere poput betonskih blokova mogu se zaobići. Mohamed Lahouaiej Bouhlel, tuniški radikal koji je kamionom ubio 86 ljudi na Dan Bastille, danima je prije toga obilazio i promatrao promenadu u Nici. Na dan napada, 14. srpnja, kamionom od 19 tona zaobišao je policijske barijere i pregazio ljude koji su stajali na pločniku. Nakon pokolja u Berlinu sigurnost je pojačana diljem Europe, posebno na božićnim sajmovima od Austrije do Britanije. Ali nisu samo javne 'fešte' pod rizikom, tvrdi francuski stručnjak za sigurnost i objašanjava kako se napad vozilom može dogoditi na ulici bilo kojeg dana u tjednu. "Tu ne možete ništa... To i jest problem s takvim napadima, koji su iznenadni i lako provedivi", rekao je. "Nažalost, morat ćemo naučiti živjeti s rizikom", dodao je bivši čelnik francuske obavještajne službe DGSE Ludovic Guerineau. "Posebno su ranjiva područja koja su lako pristupačna, a kako će mijenjati, prilagođavati sigurnosne mjere, tako će radikali će mijenjati metode napada", rekao je. Godine 2010. al-Kaida je objavila propagandni časopis s instrukcijama kako koristiti kamione za napade. Džihadiste se savjetuje da koriste veliko vozilo, "što jače to bolje". "Kako bi uzrokovali najviše žrtava, morate postići najveću brzinu s kojom možete dobro kontrolirati vozilo kako bi do maksimuma povećali inerciju i pokosili što je više moguće ljudi u prvom naletu", savjetuje se. Sličnu poruku objavila je 2014. i tzv. Islamska država za one džihadiste kojima eksploziv nije dostupan. "Ubuduće, tko organizira događaj koji privlači posjetitelje, morat će razmotriti tu prijetnju", rekao je Guerineau. "Ali ako događaj nije planiran, ne može se učiniti ništa. Ne možemo zabraniti sve kamione u gradovima."