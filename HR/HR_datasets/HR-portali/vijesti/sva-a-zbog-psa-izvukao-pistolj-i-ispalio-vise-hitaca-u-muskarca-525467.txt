Dovršena je istraga nad muškarcem (51) iz Brinja koji je u nedjelju ispred kafića Bendiks u Brinju s nekoliko hica iz pištolja usmrtio Karlovčanina (37). Tragediji je prethodila svađa, neslužbeno se doznaje da su se muškarci posvađali oko žrtvina psa. Nakon svađe muškarci su se i potukli, a potom je Brinjanin posegao za pištoljem kojeg je posjedovao ilegalno.      -  Sumnjiči se da je u nedjelju oko 14 sati u Brinju, ispred kafića, nakon svađe i tučnjave sa 37-godišnjakom iz Karlovca, iz pištolja kojeg je ilegalno posjedovao, ispalio više hitaca u 37-godišnjaka od čega je isti na mjestu događaja preminuo. On je uhićen, te će biti predan pritvorskom nadzorniku, a kaznena prijava bit će podnijeta nadležnom državnom odvjetništvu. – priopćila je PU ličko senjska.  U kritično vrijeme ubojica je bio pod utjecajem alkohola, a inače je poznat kao konfliktna osoba i bio je kažnjavan zbog remećenja javnog reda i mira.