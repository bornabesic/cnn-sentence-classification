Foto:Index, HZZO LISTE čekanja na pretrage i kontrole u bolnicama neprestano rastu. Prema podacima HZZO-a, u Hrvatskoj se najduže čeka na magnetsku rezonancu (MR mijelogram) - čak godinu i 3 mjeseca, a na ultrazvuk color doppler vena godinu i mjesec dana.  Prosjek čekanja na ultrazvuk srca je oko 5 mjeseci, a za magnetsku rezonancu kralježnice oko 10 mjeseci, dok se na magnetsku rezonancu mozga čeka oko 9 mjeseci, a na mamografiju oko 3 mjeseca.  Podaci variraju od bolnice do bolnice. Tako smo uvidom u liste čekanja pronašli pacijenta koji se 11.11.2016. naručio na ultrazvuk srca u KBC Zagreb - a na red će doći tek 23.10.2017.  U KB Dubrava jedan je pacijent za ultrazvuk srca naručen za 9 mjeseci. U Općoj bolnici Zadar za MR zdjelice pacijent je naručen za svibanj 2018. U KB Merkur pacijentica je naručena u jednoj onkološkoj ginekološkoj ambulanti u ožujku 2018. Oko 655.000 pacijenata čeka na preglede  "Na dan 03. siječnja 2017. bilježi se ukupno 655.858 narudžbi. Ako izostavimo narudžbe na kontrolne preglede, narudžbe na preglede s terminima koji su po želji pacijenta i narudžbe kojima je medicinski uvjetovan termin pregleda, ukupno je 194.242 narudžbi", rekli su u HZZO-u za Index.  Ministar zdravstva Milan Kujundžić nedavno je najavio kako će problem s listama čekanja pokušati riješiti na nekoliko načina, a prvi je slanjem SMS-a pacijentima s podsjetnikom za pretragu ili kontrolu. To bi se trebalo uvesti kroz dva tjedna.  Planira provesti i kontrolu izvršenosti po bolnicama te kontrolu liječnika kako bi ustanovili opravdanost za pojedine postupke.   Predsjednik Udruge hrvatskih pacijenata Marijo Drlje u razgovoru za Index kazao je kako najave ministra "ne mirišu na dobro".  "Ministar treba sa svojim planom izaći van pa da javnost vidi što namjerava, a ovo ne miriši na ništa dobro. Ako se ministar misli ozbiljno baviti zdravstvenim sustavom onda treba zabraniti miješanje praksi i zabraniti tajkunizaciju javnog zdravstvenog sustava. Otkako je liberalizirano miješanje privatnih i javnih praksi rastu liste čekanja. Iz osobnih iskustava i rada Udruge znam da se magnetska rezonanca čeka više od godinu dana. Ne šalju se ljudi na tu pretragu jer su lijepi već zato što njihov liječnik to smatra potrebnim. Ako pacijent dobije rok od godine dana, to je gubitak smisla ili je to nastavak preusmjeravanja da ljudi moraju u zaštiti zdravlja ići u privatnu praksu", rekao nam je Drlje. Unatoč bolovima na fizikalnu terapiju naručena nakon 6 mjeseci  "Listama se manipulira i nigdje nema relevantnog podatka o listama čekanja, mi saznamo tek kad nam se ljudi jave kad su naručeni. Ako se fizikalna terapija ne može dobiti u trenutku boli, nego tek nakon par mjeseci, onda to nema nikakvog smisla. Mi predlažemo da se hitno pri ministarstvu odredi osoba koja će pratiti liste čekanja i da se tu mogu oni koji trpe i pate zbog boli mogu prijaviti te kad je medicinski opravdano da ministarstvo mora intervenirati kako bi pacijent dobio zdravstvenu zaštitu", rekao je Drlje.  Naglasio je i da su liste čekanja znatno porasle otkako su ukinuti program Plus i program 72 sata. To su, objašnjava, bili rokovi za onkološke bolesnike. Ukidanjem toga sve je, smatra, krenulo na lošije.  "Znam da je to bio pilot projekt, ali je bio dobar. Par godina govorimo da liste čekanja mogu samo rasti jer rokovi za neke pretrage ne postoje. Da se na razini Ministarstva zdravstva pokrene hitan postupak i da se moraju donijeti rokovi za pojedinu dijagnostičku pretragu, e onda se u tim okvirima možemo rukovoditi time kako funkcionira solidaran zdravstveni sustav. Ovo sad je pustinja bez kapi vode", rekao je Drlje.  A njegove nam je navode potvrdilo i nekoliko pacijenata. Tako je jedna Zagrepčanka šest mjeseci čekala na fizikalnu terapiju unatoč tome što je imala teške bolove i utrnute obje šake. Na kraju je, kaže, bila primorana ići privatniku.  Druga nam je rekla kako je preko veze uspjela doći preko reda na ultrazvuk koljena. I to preko reda je, kaže, čekala mjesec dana. "Nikakvi SMS-ovi neće riješiti problem s listama čekanja"  "Problem s listama čekanja ne mogu riješiti nikakvi SMS podsjetnici", smatra internistica Ivana Šmit, ujedno dopredsjednica HUBOL-a. Problem je u tome što Hrvatskoj nedostaje 3000 liječnika, a čak ih je 525 odselilo otkako je Hrvatska ušla u EU. Jednako tako, nemaju svi iste uvjete u bolnicama. Neke nemaju dovoljno medicinske opreme, nekima je zastarjela tako da je i to jedan od razloga što se na pojedine pretrage dugo čeka.  Ovo s SMS-ovima su, kaže, samo kozmetičke promjene, koje će podsjetiti možda 10 posto pacijenata, jer treba uzeti u obzir da najveći udio pacijenata otpada na starije ljude od kojih mnogi ni ne posjeduju mobitele, niti se koriste tehnologijom.  "Pravi problem se nije ni zagrebao. Sve više ljudi će otići van. Ništa oko radnih prava i radnog vremena liječnika nije riješeno, niti je ministar dao ikakvu najavu oko toga da nam popravi radne uvjete.  Zbog ovog pravilnika o specijalizacijama većina ravnatelja zadnja 4 mjeseca nije raspisivala specijalizacije. I to će potaknuti revolt kod mladih liječnika pa će i oni otići van.  Oprema nam je zastarjela i dosta je loša. Neke bolnice su prosječno opremljene, a negdje fali svega. Županija koja ima više novaca će bolje opremiti bolnicu. I to nažalost stvara neravnopravnost. Ljudi u Hrvatskoj nemaju jedinstvenu i jednaku zdravstvenu zaštitu. Na periferiji jako puno liječnika nedostaje, svi bježe u veće gradove. Uskoro u nekim bolnicama neće imati tko raditi. Primjera radi u OB Sisak imamo 3 kardiologa koji pokrivaju kompletnu Polikliniku i dežurstva. Isto tako imamo samo 3 infektologa jer su ostali otišli van. Jednako tako u iduće 2 godine nam 10 posto liječnika odlazi u mirovine tako da s ovim manjkom liječnika koje već sad imamo, naše liste čekanja čak i nisu tako loše", rekla nam je Ivana Šmit o velikom problemu koji samo može produžiti liste čekanja. Neki idu na duple pretrage  Kazala je kako je veliki problem i u pacijentima. I njihovoj neinformiranosti.  Mnogi se, kaže, za istu pretragu naruče u nekoliko bolnica.  "Meni se događa da mi dođe pacijent koji se na ultrazvuk srca naručio u Zagrebu i u Sisku, s tim da je u Zagrebu već obavio tu pretragu pa je za mjesec dana imao termin kod nas u Sisku. I ja ga pitam pa zašto ste onda došli ako ste već obavili pretragu i ultrazvuk vam je u redu. A on mi kaže "pa kad sam već imao termin da dođem i da mi provjerite je li doktor u Zagrebu dobro napravio ultrazvuk". Tako da povremeno liječnici rade duple pretrage. Isto tako oko 50 do 60 posto nalaza se nikad ne podigne. Znači da su ljudi obavili pretrage, a da ih nije ni zanimao nalaz. Puno je tu nereda, nije se krenulo u pravi suštinu problema", rekla je dr. Šmit.  Preostaje nam za vidjeti što će ministar Kujundžić poduzeti i hoće li krenuti u kontrole koje je najavio. I hoće li njegovi "SMS podsjetnici" dovesti do smanjenja lista čekanja.