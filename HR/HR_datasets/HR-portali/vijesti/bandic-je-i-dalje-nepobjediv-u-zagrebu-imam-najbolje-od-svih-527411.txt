Milan Bandić pobijedio je Anku Mrak Taritaš (HNS) i vladat će Zagrebom do 2021. godine. To je rekord jer nitko na čelu metropole nije bio 20 godina. Osvojio je šesti mandat. No to je bila nikad neizvjesnija bitka za Zagreb. Protukandidatkinja Anka Mrak Taritaš u drugom krugu izbora pozvala je građane na svojevrsni referendum s pitanjem: “Ili mi ili on?”. Međutim, pokazalo se ipak da većini Zagrepčana nije dosta Bandićeve vladavine iako i on i njegovi suradnici imaju optužbe Uskoka da su oštetili proračun za ukupno više od 100 milijuna kuna. - Sutra počinje bitka za sedmi mandat. Kad moji protivnici budu znali svaku ulicu kao ja, onda se mogu ravnopravno natjecati - poručio je Bandić. Obećao je niz projekata, žičaru do Sljemena, tramvajsku prugu do zračne luke, obnovu 5000 pročelja, gradnju vodovoda za sve... - Volim ljude i posao koji radim - eto otkud mi energija, rekao je Milan Bandić u ponedjeljak. Jutro nakon izbora Bandić je počeo rano, tako što je došao obići radove u 7 sati na gradililištu u Ježdovečkoj ulici. Radovi će, rekao je gradonačelnik, završiti uskoro te će građanima biti poklon za Dan antifašističke borbe. Gradilište, međutim, nije obišao. Nakon što je dao izjave ispred sportskog centra, gradonačelnik je sjeo na kavu.  Na pitanje je li istina da ima porezni dug, Bandić odgovara: "Mislio sam da je kampanja gotova". Osvrnuo se i na plakate svoje dojučerašnje protukandidatkinje. Smatra kako će predizborni materijal Anke Mrak Taritaš brzo biti uklonjen. - Ti plakati brzo će nestati sa Zagrebačkih ulica. Moja im je preporuka da to skinu i da se ne sramote - kazao je Bandić. - Zagreb nije 'mi ili oni'. Zagreb su radili sinovi i kćeri hrvatskih ljudi ma odakle oni došli. Privilegij je roditi se u Zagrebu, a još je veći privilegij živjeti u Zagrebu. Najveći privilegij je ovo što ja imam: živjeti Zagreb - smatra Bandić. Ne brine se s kime će stvoriti većinu u skupštini, već kaže kako "s pobjednicima idu svi". - Smatram se najvećim hrvatskim šljakerom, ja ne znam što je moć - zaključio je Bandić. Kao prioritet si je postavio i spašavanje Imunološkog zavoda, dječju bolnicu u bivšoj Sveučilišnoj bolnici te Zagreb na Savi. Uvjeren je da će već danas premijeru Andreju Plenkoviću pred vratima stajati oni koji su ga htjeli rušiti i da će nastaviti surađivati, a Vlada preživjeti. Kritizirao je kampanju Mrak Taritaš koja je je rekla ili “Mi ili on”. - Ja bih mogao operativnu politiku predavati na Sorboni! Nisam lažno skroman, govorim trijezan. Zagreb ne trpi isključivost, negaciju i destrukciju, Zagreb je konstruktivan i Zagreb je pozitivan. Kažu analitičari da Milan Bandić ima nešto Tuđmanovog - ja imam Tuđmanovog, Radićevog i Račanovog, ja imam od svih ponešto, ali od svakog najbolje. Nisam ja pobijedio, ni SDP, ni HDZ, ni Most. Zagrepčani su najveći pobjednici - rekao je Bandić dodavši da nije razumio kampanju “Mi ili on” i taj rječnik. Zahvalio je i majci što ga je rodila takvog i učinila da voli čovjeka. - Nikad nikome nisam napravio zlo. Hvala dragom Bogu što me stvorio takvog nesavršenog, a najboljeg. Hvala i Zagrepčanima i sve preklinjem da više ne govore ‘mi ili oni’. Pozivam sve na suradnju, pa i one koji su pozivali da se glasa protiv mene - kaže. U njegovu stožeru nije bilo euforije. Okružio se suradnicama i suradnicima prije govora. Njegova protukandidatkinja Anka Mrak Taritaš rekla je da nije nezadovoljna. - Voljela bih da se u Zagrebu dogodila promjena. Moj fokus će i dalje ostati Zagreb. Doći Bandiću ovako blizu je uspjeh - rekla je Mrak Taritaš. Ona je čestitala Bandiću na pobjedi i zaželjela mu da odradi sve što je obećao. - Zagreb je zaslužio realizaciju tih projekata - rekla je i zahvalila je suradnicima. - Došli smo na korak do pobjede, pa mi smo, ljudi moji, pobjednici. U njenom stožeru pojavio se i šef HNS-a Ivan Vrdoljak. Vrdoljak je javno ustvrdio da je obmanjivao javnost. Mnogi smatraju da joj je on naštetio najavom koalicije s HDZ-om. Mrak Taritaš je rekla kako bi izašla iz stranke ako koaliraju s HDZ-om. - Sve je to bio ‘spin’ da se ona odmakne od stranke i pridobije glasače nezavisnih kandidata - ustvrdio je Vrdoljak. Dodao je da će se o koaliciji HNS-a i HDZ-a odlučivati u utorak. Predsjednik SDP-a Davor Bernardić označio je upravo Vrdoljaka kao krivca u Zagrebu. - Anka Mrak Taritaš žrtva je koketiranja između ljevice i desnice ovih dana. Sasvim sigurno dio vodstva HNS-a nije pomogao našoj zajedničkoj kandidatkinji u Zagrebu. Vjerujem da HNS kao lijeva opcija neće dati podršku ovakvoj nesposobnoj Vladi - označio je Bernardić krivce za poraz u Zagrebu. Iako je ostvario rekordni šesti mandat, Milan Bandić još ne može mirno spavati. Gradonačelnik nema većinu od 26 ruku u Skupštini, a da bi je skupio, potrebna mu je koalicija s HDZ-om i s Brunom Esih. Podsjetimo, Bandićeva lista je prije dva tjedna osvojila 14 mandata, SDP-HNS 13, Sandra Švaljek 8, HDZ 7, Bruna Esih 5 i Zagreb je NAŠ 4. Suradnja s HDZ-om je sigurna. Iako su se pojavila nagađanja da će dio zastupnika Sandre Švaljek podržati Bandića, oni uvjeravaju da neće. - S Bandićem nikad više. To ćete vrlo skoro vidjeti. Mi ostajemo oporba - kažu nam u njezinu stožeru. Uvjeravaju nas da ne stoji niti činjenica da bi HSLS mogao prijeći k Bandiću. - On će morati tražiti glasove drugdje - kažu nam. Bruna Esih nije sklona koaliciji s Bandićem, ali zato jest njen politički partner i mentor Zlatko Hasanbegović. Sljedeći tjedan će se vidjeti hoće li privoljeti Esih na koaliciju i svih njenih pet zastupnika. Ako Bandić do zime ne skupi stabilnu većinu u Zagrebu, zastupnici mu mogu srušiti proračun za sljedeću godinu. U tom slučaju novi izbori su mogući na proljeće. Tema: Lokalni izbori 2017.