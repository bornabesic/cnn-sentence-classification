Nezavisni saborski zastupnik Željko Glasnović ustvrdio je u srijedu na konferenciji za novinare u Hrvatskom saboru da hrvatske sigurnosne službe nisu na razini zadatka i dorasle izazovima i ne djeluju u sinergiji s diplomacijom već dulje vrijeme, te upozorio kako se protiv Hrvatske vodi psihološki rat. U prilog svojim tezama naveo je kako je tijekom 2015. raspisan natječaj za pohranu i obradu informatičkih podataka, na kojem je izabrana tvrtka ASSECO, čija se matica nalazi u Beogradu, odnosno njezina tvrtka kćer, te ustvrdio da su izborni rezultati obrađeni u Beogradu. Odgovorni pojedinci o tome su obavijestili SOA-u, rekao je Glasnović i podsjetio da tvrtka APIS IT pruža spektar usluga poreznoj i carinskoj upravi, ima registar birača, obavlja obradu izbornih rezultata i usluge za niz ministarstava. Zato on osobno sumnja da su svi ti podaci završili u Beogradu. Novinarima je predočio dokument iz 1994. godine naslovljen na suradnika tajne službe BiH Amira Deljkića o djelovanju suradnika tajne službe BiH pod imenom "Svitac", koji imao zadatak uspostaviti kontakt sa suradnikom "Poskokom" i poznanicima i prijateljima koji su ostali raditi u Hrvatskoj nakon agresije na nju. Glasnović tvrdi da se radi o uspostavi kontakta sa časnikom HV-a, koji je bosanskom obavještajcu predao dokumente o nabavi oružja za Hrvatsku, te ustvrdio da se radi o nekadašnjem zapovjedniku 94. zrakoplovne eskadrile. To, kaže Glasnović, potvrđuje da su i nakon potpisivanja Washingtonskog sporazuma obavještajne službe BiH djelovale u Hrvatskoj. Također je naveo da je u Kanadi prikazan film "Masakr u Dvoru" koji govori o zločinima nad civilima koje su navodno počinili pripadnici HV-a, a da nitko na to nije reagirao, upitavši zašto. Podsjetio je i na zbivanja vezana uz oslobodilačku akciju "Medački džep", budući da su kanadski vojnici odlikovani za borbu protiv HV-a. Ustvrdio je da se saborske zastupnike prisluškuje, pa tako i njega. Također je upitao zašto Hina prenosi izjave srbijanskog ministra Aleksandra Vulina o fašizaciji Hrvatske i kome je to potrebno. Na konferenciji se pojavio i saborski zastupnik Ivan Pernar (Živi zid) koji je Glasnoviću postavio pitanje je li točno da je napredovanje HV-a prema Banja Luci zaustavio NATO. Glasnović je potvrdio da je to učinjeno po nalogu velikih sila, jer su neki strahovali da bi moglo doći širenja sukoba s uključivanjem jugoslavenske vojske i destabilizacije regije. Odgovarajući na Pernarov upit, Glasnović je odbacio navod da su neki hrvatski vojnici poginuli u NATO-vom bombardiranju. Pernar je mobitelom snimio Glasnovićev odgovor rekavši kako je to izuzetno važno.