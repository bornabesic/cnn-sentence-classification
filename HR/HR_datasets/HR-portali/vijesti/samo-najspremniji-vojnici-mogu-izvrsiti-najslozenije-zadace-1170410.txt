Potpredsjednik Vlade i ministar obrane Damir Krstičević posjetio je u srijedu pripadnike Oružanih snaga Republike Hrvatske koji sudjeluju u organizaciji i natjecanju za najspremnijeg pripadnika Oružanih snaga "Prvi za Hrvatsku 2017." te je tom prigodom istaknuo da svi možemo biti ponosni na Hrvatsku vojsku. Ministar Krstičević podsjetio je da se za desetak dana obilježava Dan Oružanih snaga RH i Dan Hrvatske kopnene vojske te je pritom istaknuo da svi možemo biti ponosni na Hrvatsku vojsku, a posebno one koji baštine povijest pobjedničke vojske, priopćilo je Ministarstvo obrane. "Danas smo fokusirani na vrhunsko i profesionalno izvršavanje novih zadaća", rekao je ministar obrane, ističući vrijednost natjecanja za najspremnijeg pripadnika Oružanih snaga kojim se potvrđuje važnost njihove vrhunske osposobljenosti. Krstičević je izrazio zadovoljstvo što se natjecanje ove godine, na 20. obljetnicu, ponovno održava u Kninu, gradu simbolu pobjede u Domovinskom ratu i mjestu gdje je održano prvo natjecanje pod geslom "Prvi do Knina - prvi do slobode". Podsjetio je da su od tada Oružane snage prevalile velik i težak put da bi danas postale pouzdani saveznici i partneri koji svoju sposobnost pokazuju sudjelujući u mnogim operacijama i misijama.  "Samo najspremniji vojnici mogu izvršiti najsloženije zadaće. Upravo zato odlučili smo ovu godinu posvetiti vojniku, dočasniku i časniku. Odlučili smo sustavno raditi na podizanju uvjeta i kvalitete života i rada onih koji služe drugima, onih koji su dugo i marljivo radili, davali sve od sebe, a često bili zaboravljeni", rekao je Krstičević. Natjecanje za najspremnijeg pripadnika Oružanih snaga "Prvi za Hrvatsku 2017." održat će se 18. i 19. svibnja na vojnom vježbalištu "Crvena zemlja" i u gradu Kninu, a na natjecanju će sudjelovati 150 pripadnika Oružanih snaga, Ministarstva unutarnjih poslova te pripadnika oružanih snaga prijateljskih i partnerskih zemalja, navodi se, među ostalim, u priopćenju. Do početka natjecanja pripadnici Oružanih snaga u suradnji s Gradom Kninom angažirani su na uređenju dječjih igrališta u sklopu četiriju vrtića te oko njih. Tako će, među ostalim, urediti ograde i travnate površine, obojiti betonske zidiće te urediti dio izvan ograde i drugo, a vrijednost radova procjenjuje se na 10.000 kuna. Sve vanjske površine bit će opremljene i novom opremom za koju je novac prikupljen humanitarnom akcijom Grada Knina. "Ovo je primjer neraskidive veze i suradnje lokalne zajednice i Oružanih snaga koji me iznimno veseli. Oružane snage spremne su pomoći uvijek kada je to potrebno, a koristeći svoje resurse za civilne namjene i pružajući pomoć lokalnoj zajednici pridonose izgradnji kvalitetnijeg života svih nas", istaknuo je Krstičević prigodom obilaska vrtića. U sklopu natjecanja u sportskom kompleksu NK "Dinara" održat će se i mini-natjecanje za najmlađe stanovnike Knina, djecu vrtićke dobi koja će uz pomoć pripadnika Oružanih snaga prolaziti mini-stazu sa zaprekama.   