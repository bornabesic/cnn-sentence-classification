Foto: Mirana Cikotić/Pixsell, Hina ŽELJKO KERUM sinoć je bio vrlo ljut kada se ispostavilo da izlazne ankete nisu dale točne rezultate izbora za gradonačelnika Splita. U 19 sati bio je pobjednik, a samo sat kasnije - gubitnik. Razlika je i u prvom i u drugom slučaju bila minimalna, no za Keruma dvojbe nije bilo. Pokraden sam, zaključio je. Lopovi, skandirali su njegovi okupljeni u stožeru u Lori. Predsjednik Gradskog izbornog povjerenstva sudac Goran Čolak potvrdio nam je da ih je sinoć posjetila Nevenka Bečić, Kerumova sestra. "Usmeno su nam najavili da će istaknuti prigovor. Požalili su se da njihovi promatrači nisu mogli brojati listiće. Promatrač nije aktivni sudionik i ne broji listiće. Bilo je i prigovora da nisu mogli vidjeti i popis birača", kazao nam je Čolak. Nije problem, nego bijes poraženog HGS i Kerum imaju 48 sati za podnošenje prigovora na tijek izbora i o njemu odlučuje Županijsko izbrono povjerenstvo. Sudac Damir Romac kazao nam je da nisu ništa zaprimili i da rok za prigovor teče od objave rezultata, što se očekuje tijekom dana. Sudac Čolak smatra da su izbori protekli regularno. Ne vidi Kerumov istup kao problem, već kao bijes poraženog. Potvrdio nam je i veliki broj nevažećih listića. U Splitu ih ima više od pet tisuća, negdje između devet i 10 posto. Opara: Neka se Kerum žali, to je njegovo pravo Taj podatak komentirao nam je i pobjednik izbora Andro Krstulović Opara iz HDZ-a. "Potpuno je jasno da su ljudi nezadovoljni stanjem politike. Slaba je izlaznost, veliki broj nevažećih listića. Vjerojatno je produkt i onoga što mene tišti. Ljudima je stalo do grada, ali nisu zadovoljni politikama. Moj je posao da te ljude razuvjerim. Oni koji su izašli i poništili listić izrazili su svoje političko mišljenje, to je puno vrijednije nego oni koji su nezainteresirani", kazao nam je Opara. Rekao je i riječ o povicima iz Lore i Kerumovim tvrdnjama da su pokradeni. "Njegovo demokratsko pravo, uvijek sam vjerovao u institucije, to je sasvim normalan postupak u izbornoj borbi", kazao je Opara.