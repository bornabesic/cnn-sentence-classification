Nakon što je u ožujku Ustavni sud zbog formalnih razloga ukinuo Zakon o pravobranitelju za djecu, ovih je dana krenulo javno savjetovanje o prijedlogu novog Zakona kako bi on bio donesen do 1. kolovoza kada prestaje važiti aktualni propis. Na web platformi e-Savjetovanje sa svojim kritikama i prijedlozima do sada se u raspravu uključila samo jedna organizacija– U ime obitelji Željke Markić. Udruga je iznijela nekoliko svojih prijedloga među kojima se jedan posebno ističe. Naime, predlažu da se ukine institut pravobranitelja za djecu, za osobe s invaliditetom i ravnopravnost spolova. Na tu inicijativu nagnalo ih je, kako pišu, što aktualna pravobraniteljica za djecu Ivana Milas Klarić još nije smijenjena iako je trebala biti još prije godinu dana. Kao razlog navode to što sabor 10. lipnja 2016. nije prihvatio njeno Izvješće o radu za 2015. godinu. Kritiziraju Sabor i Vladu što to nisu učinili te ih prozivaju za "urušavanje vladavine prava i stvaranje nepovjerenja građana u državne institucije". U ime obitelji predlaže da umjesto pravobranitelja bude ustanovljen institut zamjenika pučkog pravobranitelja, koji bi obavljao trenutne dužnosti pravobranitelja za djecu, kao i ostalih pravobraniteljstava. Smatraju da bi se tako “poboljšala kvaliteta i prepoznatljivost zamjenika pučkog pravobranitelja zaduženih za zaštitu posebno ranjivih društvenih skupina”, a njih bi isto tako birao Hrvatski sabor, na prijedlog pučkog pravobranitelja. Prijedlog 'obiteljaša' suprotan je intenciji Ustavnog suda u kojem ističu da su institucije pravobranitelja za djecu, pa time i ostala dva pravobraniteljstva, ravnopravna s pučkim pravobraniteljem, a ne njemu podređena. Da su jednako samostalna i neovisna u svojem radu te da posebna pravobraniteljstva ne mogu doći u pitanje, piše Forum.tm.