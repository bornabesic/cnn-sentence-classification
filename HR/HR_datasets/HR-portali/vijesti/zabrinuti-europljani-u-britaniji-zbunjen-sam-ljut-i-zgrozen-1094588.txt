Odluka Britanaca da izađu iz EU zabrinula je brojne od tri milijuna Europljana u Velikoj Britaniji i otvorila pitanje o njihovoj budućnosti u zemlji u kojoj godinama žive. –Plašim se – rekla je Poljakinja Ella Vine (31), direktorica humanitarne organizacije koja u Britaniji živi devet godina. – Nisam planirala nikakve promjene, no što ja mogu promijeniti? – dodala je. – Ne mogu učiniti ništa, ne znam kakav će biti položaj ljudi poput mene, to je katastrofalno. Imigracija je bila jedno od glavnih pitanja u referendumskoj kampanji u kojoj su zagovornici izlaska tvrdili da će samo Britanija izvan EU moći kontrolirati priljev migranata. Građani EU u Britaniji, kao i Britanci u EU, sada moraju čekati jer će postupak razdruživanja trajati najmanje dvije godine. Među državljanima Unije u Britaniji, samo su Irci mogli glasovati na referendumu što kod Europljana izaziva osjećaj bespomoćnosti. – Danas se osjećam većim strancem nego jučer – rekao je Carlos Ardid Candel (32), informatičar iz Španjolske koji u Britaniji živi od 2001. – To je kao kad saznate što netko misli o vama u trenutku kada se tomu najmanje nadate – dodao je. Riječi premijera Davida Camerona da se za građevinske radnike, bankare, vodoinstalatere, odvjetnike, medicinske sestre i konobare neće ništa promijeniti preko noći slaba su utjeha. – Zbunjen sam, ljut i zgrožen – kaže inženjer Alkis Voliotos (36) iz Grčke, stanovnik Britanije pet godina. – Muka mi je u želucu jer je projekt u koji sam vjerovao cijeli život počeo propadati. London je glasovao za ostanak u EU, a gradonačelnik Sadiq Khan poručio je gotovo milijunu Europljana da se i dalje mogu osjećati dobrodošlima. – Visoko cijenimo vaš golemi doprinos našem gradu i to se neće promijeniti – rekao je Khan. Rumunjka Raluca Cioroianu, koja u Britaniji živi tri godine i radi u trgovini poljoprivrednih proizvoda, rekla je da njezina budućnost u zemlji ovisi o tome kako će se Britanija nositi s posljedicama brexita. – U ovom se trenutku osjećam pomalo nesigurno – rekla je 39-godišnjakinja. – Ostanak ovdje više me brine s ekonomskog stajališta. U smislu zaposlenja, pitam se hoću li imati priliku ovdje uspjeti ili ne. Morat ću sačekati i vidjeti – zaključila je. 