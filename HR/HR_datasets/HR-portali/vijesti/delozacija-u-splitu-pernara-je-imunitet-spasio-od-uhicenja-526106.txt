Obitelj Pavić iz Splita je deložirana u petak iz stana. U stanu su bili pripadnici Živog zida koji su pokušali spriječiti deložaciju. Ivan Pernar je na Facebooku objavio snimku deložacije. Pernara nisu uhitili budući da je saborski zastupnik nego su ga samo iznijeli izvan ograde što je Pernar snimio.  - Ja imam tu privilegiju da me nisu uhitili, za razliku od mojih kolega koji su u marici - rekao je Pernar.   Antonela Lolić iz PU splitsko-dalmatinske potvrdila nam je kako je deložacija  bila zakazana za 9 sati. - Općinski sud u Splitu zatražio je od policije pomoć pri izvršenju sudskog akta i zbog toga je na terenu ovoliki broj policajaca. Područje smo ogradili iz sigurnosnih razloga, procjena je policije da je to potrebno kako bismo mogli pružiti pomoć pri izvršenju akta deložacije na što sigurniji način za sve sudionike - objavila je policija. 24sata su o obitelji Pavić pisali 2014. godine. Od deložacije se tada odustalo  nakon što se sin vlasnika stana Ivan Pavić popeo na krov i počeo prijetiti da će se baciti. Nakon toga je Pavić sišao s krova i po njega je došla Hitna pomoć.