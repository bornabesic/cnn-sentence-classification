U utrci za župana Dubrovačko-neretvanske županije uvjerljivo je s 47,78% glasova u prvom krugu pobijedio HDZ-ov kandidat Nikola Dobrosavić, a drugi je Mostov kandidat Nikola Grmoja osvojio je 27,04 posto glasova. Treći je SDP-ov kandidat Davor Penić osvojio je 12,38 posto glasova. Stanje je bilo neizvjesno i na kraju će se riješiti tek u drugom krugu. U županijsku skupštinu ulaze lista HDZ-a, HSLS-a, HSP AS-a i HSU-a sa 44,99 posto glasova, drugi je MOST sa 25,1 posto glasova, a treća je lista SDP, Naprijed Hrvatska  s 13,97 posto glasova. Lista HNS-a i HSS-a ima 8,01 posto glasova. Mato Franković, kandidat HDZ-a za gradonačelnika Dubrovnika osvojio je uvjerljivih 32,33 posto glasova, a u drugi je krug nakon prebrojanih glasova ušao i Valentin Dujmović, kandidat HNS-a i HSLS-a, s 16,48 posto glasova. - Nakon prebrojanih većine glasova možemo utvrditi da smo HDZ i ja kao kandidat za gradonačelnika, zajedno s mojim zamjenicama, premoćni pobjednici u gradu Dubrovniku. Nakon osam godina HDZ slavi u Dubrovniku - rekao je Mato Franković. - Naš koalicijski potencijal je jako velik i uvjeren sam da ćemo već do idućeg vikenda imati više od 15 ruku u Gradskom vijeću. Odredit ćemo i datum prve sjednice Gradskog vijeća i krenuti s objavom budućeg proračuna za 2018. godinu. Ne stajemo nego aktivno krećemo dalje. Nemamo vremena, grad mora ići dalje - naglasio je HDZ-ov gradonačelnički kandidat. Dodao je da će kroz ova dva tjedna, do drugog kruga, 4. lipnja, vodit afirmativnu kampanju.