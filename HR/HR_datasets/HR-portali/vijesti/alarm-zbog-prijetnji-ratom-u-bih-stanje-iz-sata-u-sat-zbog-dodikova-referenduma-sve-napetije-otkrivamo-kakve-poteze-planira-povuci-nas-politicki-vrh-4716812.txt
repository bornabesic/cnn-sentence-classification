“Hrvatska će oko događaja u BiH već sljedećih dana reagirati na visokoj razini prema Europskoj uniji i SAD-u, kao i kroz Vijeće za implementaciju mira i odigrat će čvrstu i aktivnu ulogu”, rečeno je Jutarnjem iz izvora bliskog hrvatskom političkom vrhu. Sama predsjednica Kolinda Grabar-Kitarović koja je u New Yorku na 71. zasjedanju Opće skupštine UN-a pozorno prati sve što se događa u susjednoj zemlji, a hrvatski je prioritet, među ostalim, ukazati međunarodnoj zajednici na položaj Hrvata. “Hrvatska ima legitimno pravo da se bori za ravnopravnost Hrvata u BiH”, rekao je našem listu dr. Mate Granić, savjetnik hrvatske predsjednice. U New Yorku će se susresti i hrvatski i BiH šefovi diplomacija Miro Kovač i Igor Crnadak i razgovarati o stanju u toj državi. “Očito, lokalni su izbori i mnogi pokušavaju loviti u mutnom”, kaže ministar Kovač. Stanje u BiH uči subotnjeg referenduma, na kojem se građani u Republici Srpskoj trebaju izjasniti hoće li se 9. siječnja obilježavati kao Dan entiteta, iz sata u sat je sve dramatičnije. Sve se češće čuju izjave u kojima se spominje mogućnost obnove ratnih sukoba i to u trenutku kada je Bruxelles prihvatio zahtjev BiH za pristup EU. Ratne trube kao da su se ponovno aktivirale u državi koju već dugo potresa kriza na svim razinama, a ponašanje Milorada Dodika i zazivanje referenduma stvara dodatnu nervozu. Očito je jugoistok Europe ponovo mjesto sukoba velikih sila, pa Zapad svim snagama želi sačuvati Dayton, dok Rusi kroz Republiku Srpsku nastoje ostvariti svoje interese na Balkanu. Posljednjih dana stanje je kulminiralo nakon eksplozivne izjave Sefera Halilovića, bivšeg ratnog zapovjednika Armije BiH kad je zaprijetio ratom bude li proveden referendum, vidjevši u njemu prvi korak prema odcjepljenju RS-a iz BiH. “Nakon referenduma Dayton više ne vrijedi, BiH bi se vratila na Ustav Republike BiH, a nakon toga neka nam Bog pomogne”, rekao je Halilović, nakon čega su uslijedile žestoke reakcije srpskih političara. “Poštujemo integritet BiH, ali Republika Srpska neće nestati”, izjavio je u New Yorku srpski premijer Aleksandar Vučić, uz apel da svi trebaju zajedno raditi na miru i da treba prezati od ljudi “koji lako stavljaju pušku na ramena”. Šef srpske diplomacije Ivica Dačić ocijenio je Halilovićevu izjavu kao najveću prijetnju miru i stabilnosti regije i rekao da govori ono što Izetbegović misli. “Njegove prijetnje zato treba shvatiti ozbiljno, jer pokazuju da postoje ratni planovi koji počivaju na procjeni da RS ne može izdržati više od 10 do 15 dana i da je Srbija ne može obraniti.” Dačić je zamjerio i Ustavnom sudu BiH što nije pronađen kompromis te ocijenio da u BiH očito postoje ratni planovi i da se “muslimani spremaju za rat”. “Srbija je dovoljno jaka obraniti sebe, ali neće dozvoliti ni uništenje RS”, rekao je Ivica Dačić, što je potaklo daljnje verbalne sukobe na relaciji Beograda i Sarajeva. “U ovom se trenutku u BiH događa više značajnih procesa. S jedne strane je najava referenduma u RS koji je međunarodna zajednica osudila. Osuda je stigla i od Vijeća za implementaciju mira, osim od Rusije. I naša je predsjednica zauzela vrlo jasan stav oko referenduma”, kaže za naš list dr. Mate Granić. Predsjedničin savjetnik tvrdi da se paralelno odvijaju i drugi proces, prije svega nastojanje Bruxellesa da BiH započne pregovore o ulasku u EU. “To je izuzetno ohrabrujući potez koji Hrvatska podržava”, naglašava Mate Granić. Treći proces su lokalni izbori u BiH koji će značajno odrediti budućnost cijele države, a kada je riječ o hrvatskom korpusu postoji i četvrti važan proces koji podržavaju sve hrvatske opcije u toj državi, uz to i Crkva, a to je da položaj Hrvata u BiH treba što prije doći na dnevni red. “Tu se radi o problemu majorizacije Hrvata jer ne mogu ostvariti ono što je duh i slovo Daytonskog i Washingtonskog sporazuma, prije svega konstitutivnost i ravnopravnost u BiH. Sasvim je sigurno da će položaj Hrvata u BiH, ali i BiH biti najviši predmet interesa i hrvatske predsjednice, ali čvrsto vjerujemo i nove hrvatske Vlade”, tvrdi dr. Granić. Nakon što je izgledno da će novi hrvatski premijer biti Andrej Plenković, postoji procjena da će biti i znatno bolja suradnja u državnom vrhu i jasan stav prema BiH. “Sada postoje uvjeti da Hrvatska ima jednu i jedinu državnu politiku prema BiH i to je potpuno nova kvaliteta. Toga do sada nije bilo i zato je važna buduća sinergija predsjednice i premijera.” Treba podsjetiti da je Andrej Plenković jako dobro poznaje stanje u BiH, a kao europarlamentarac u prosincu prošle godine bio je jedan od glavnih organizatora vrlo zapaženog skupa o BiH u Bruxellesu na kojem je uz vrlo ugledne sudionike govorila i visoka predstavnica za vanjske poslove EU Federica Mogherini. Dok mediji u Srbiji spominju “zazivanje rata” i “izvanredno stanje u RS-u” te “muslimansko zveckanje oružjem”, reagirao je i Mladen Bosić, predsjedatelj Zastupničkog doma parlamenta BiH, rekavši “kako ne vidi da se izjavom jedne budale treba dići na noge cijela regija”. “Jedni su nezadovoljni postojanjem RS-a, a Hrvati bi željeli treći entitet”, rekao je.