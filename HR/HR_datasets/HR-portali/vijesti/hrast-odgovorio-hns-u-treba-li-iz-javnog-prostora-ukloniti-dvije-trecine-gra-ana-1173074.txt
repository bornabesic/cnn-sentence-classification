Iz stranke Hrast reagirali su na navode iz HNS-a kako je imenovanjem novih članova Nacionalnog vijeće za odgoj i obrazovanje, bliskih konzervativnim udrugama, Vlada 'odobrila eutanaziju reforme obrazovanja', upitavši - zar je podržavanje ustavne definicije braka kao zajednice žene i muškarca ili bliskost Crkvi, krimen zbog kojeg ljude, bez obzira na izvrsne stručne reference, treba izbaciti iz Nacionalnog vijeća i cjelokupnog javnog prostora. HNS je ranije  priopćio da je imenovanjem osam novih članova Nacionalnog vijeća za odgoj i obrazovanje, bliskih konzervativnim udrugama, pokretima ili pojedincima, Crkvi i strankama poput Hrasta, od kojih neki nisu ni skloni reformama, postalo jasno da će se bilo kakve promjene i odluke o hrvatskom obrazovanju voditi "pod ultrakonzervativnom palicom Željke Markić", čime je, kako tvrde, Vlada Hrastu i udruzi U ime obitelji odobrila eutanaziju reforme obrazovanja.  Ustavnu definiciju braka na referendumu su podržale dvije trećine građana  U odgovoru na HNS-ove navode, iz stranke Hrast - pokreta za uspješnu Hrvatsku večeras je priopćeno kako HNS-u i nekim radikalnim ljevičarskim udrugama smeta što su neki od predloženih novih članova Nacionalnog vijeća za odgoj i obrazovanje, podržali ustavnu definiciju braka kao zajednicu žene i muškarca, ili što su bliski Crkvi, a neki su članovi Hrasta.  "Prema HNS-u, sve su to krimeni zbog kojih te ljude, bez obzira na njihove izvrsne stručne reference, treba izbaciti iz Nacionalnog vijeća a i cjelokupnog javnog prostora",  priopćili su iz Hrasta.vvv Dodaju kako su Ustavnu definiciju braka na referendumu podržale dvije trećine hrvatskih građana, te da, "prema HNS-u, očito sve te građane treba maknuti iz javnog prostora, a javni sektor prepustiti onoj jednoj trećini – koja je glasala protiv na referendumu o braku, koja nije bliska Crkvi i u kojoj nema članova Hrasta". U Hrastu zaključuju da bi "HNS i iz oporbe odlučivao koga treba kamo imenovati", te podsjećaju kako je "Hrast dio vladajuće koalicije, a Hrvoje Zekanović, saborski zastupnik Hrasta, je dio saborske većine".  Osim toga, ističe se u priopćenju, u sadašnjem sazivu Nacionalnog vijeća ostaje polovica članova koje je imenovao SDP i HNS, i ta činjenica pokazuje kako ova Vlada funkcionira na načelima pluralnosti i uključivosti. "Stranka, a ne udruga Hrast, poziva HNS i sve njihove birače da poštuju temelje oko kojih se moramo složiti, a to je demokracija. Mnogi ljudi su bliski Crkvi, mnogi ljudi su na referendumu o braku glasali 'za'. Dajte nam da budemo ravnopravni građani!", stoji u priopćenju Predsjedništva stranke Hrast – pokret za uspješnu Hrvatsku.