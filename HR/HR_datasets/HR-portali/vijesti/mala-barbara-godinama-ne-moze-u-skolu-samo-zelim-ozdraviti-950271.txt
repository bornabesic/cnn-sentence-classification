Foto: Privatan album TRINAESTOGODIŠNJA Barbara Kecman učenica je sedmog razreda osnovne škole u Puli, no za razliku od svojih vršnjaka koji imaju tisuću želja, ona ima samo jednu - ozdraviti.  Barbara, koja živi u iznimno teškim egzistencijalnim uvjetima, prije dvije godine dobila je Chronovu bolest koja se manifestira bolovima u nogama, kralježnici, uz kožne osipima i crvenilom, flekama po nogama i rukama, uz stalne vrtoglavice, oticanje zglobova, zatezanje vena u nogama, krv u stolici.  Zbog teškog zdravstvenog stanja Barbara ne ide u školu - nego profesori dolaze k njoj. Uz svoje profesore uči i traži samo jedno – da joj se vrati zdravlje, da jednog dana sama krene u školu, vrati se treninzima rukometa, igrama s prijateljicama, šetnjama s obitelji, što je bolest zaustavila.  Barbarina obitelj je rodom iz Slavonije, točnije Orahovice, a prije dvije godine došla je u Pulu sa svojim roditeljima, starijom sestrom i bratom, trbuhom za kruhom.  Ova višečlana obitelji živi kao podstanari, uz račune roditelja koji su pod ovrhama, jer su zarađeno ulagali u Barbarino liječenje u Hrvatskoj i Sloveniji. Obitelj nema više novaca za njezino liječenje  "Ovu školsku godinu Barbara je kad se sve zbroji ukupno bila 3 tjedna u školi. Prije dvije godine joj je dijagnosticirana Chronova bolest, a ima i osteoporozu pa radi jakih bolova u nogama jedva hoda i ne može nositi torbu. Saznali smo za jednu kliniku u Belgiji kojoj smo poslali Barbarine nalaze. To je specijalna bolnica za upalne bolesti crijeva. Nakon što su vidjeli nalaze javili su se i rekli da su je spremni liječiti, no za to nam je potrebno 5870 eura, a mi tog novca nemamo", rekla je za Index Barbarina majka Đurđica Kecman.  Ona i suprug su preselili iz Orahovice u Pulu, kako kaže, trbuhom za kruhom. U Orahovici su morali zatvoriti obrt, a potom je suprug dobio posao u Puli, a potom i ona.  No kaže kako su u ove dvije godine potrošili što su imali jer su tjedno i po četiri puta išli s Barbarom iz Pule u KBC Rijeku na liječenje.  "Žena koja nam se javila da je bila na liječenju u Belgiji s istom dijagnozom rekla nam je da se preporodila i da je sad dobro te može normalno živjeti. Novac za liječenje od HZZO-a ne možemo dobiti. I sami liječnici su nam rekli da je i djeci koja boluju od malignih bolesti teško doći do novaca za liječenje u inozemstvu, a kamoli nama. Tako da smo prisiljeni tražili pomoć jer sami više nemamo otkud, a naša Barbara samo želi biti zdrava i ići u školu i družiti se sa svojim prijateljima", rekla nam je Đurđica Kecman.  Kaže kako im je u pomoć priskočila humanitarna udruga Pokloni mi budućnost iz Pule koja prikuplja novac za Barbarino liječenje, a sve se o uplatama javno se objavljuje na Facebook stranici Priča o Barbari na kojoj je i objavljen broj računa za pomoć Barbari.