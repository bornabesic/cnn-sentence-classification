Izvanredni vladin povjerenik za Agrokor Ante Ramljak obratio se javnosti nakon Skupštine Konzuma d.d. koja je počela u 8.45 sati u ponedjeljak u prostorijama Konzuma Sopot.    - Održan je sastanak s Glavnom skupštinom Konzuma na kojoj smo predlagali opoziv Nadzornog odbora na čelu s Todorićem.  On nije sam podnio ostavku dok su druga dva člana NO Cnjac i Kraljević podnijeli ostavke i Sertić još ranije, danas smo očekivali da će predstavnici dioničara glasati za opoziv, no to se nije dogodilo. Predstavnici Agram grupacije koji imaju više od 25 posto bili su protiv opoziva Todorića. Mi nakon toga nismo bili više u mogućnosti sazvati novi NO, koji će biti za 15-ak dana i nismo mogli promijeniti Upravu Konzuma d.d. - rekao je. Agram Invest i grupacija Agram je došla u posjed dionica Konzuma temeljem repo ugovora, dodao je i kazao kako je objašnjenje predstavnika Agrama bilo to da nisu imali prilike predložiti svojeg člana Uprave. - Konzum nastavlja svoje operativno djelovanje s likvidnošću koja je zadovoljavajuća, međutim za poboljšanje cijeloga rezultata, očekivali smo ovu promjenu, ali do nje nije došlo - rekao je. Na pitanje novinara znači li to da Todorić i dalje vuče konce u Konzumu kazao je: 'Procijenite sami'. Podsjetimo, Ramljak je prošlog tjedna pregovarao s brojnim bankama u nadi da će naći novu financijsku injekciju koncernu.  - Izvanredni povjerenik pregovara s nizom banaka. Naći će se uskoro dogovor o novom kreditiranju i na taj način sve banke koje žele sudjelovati u tom procesu su dobrodošle - rekao je prošlog tjedna premijer, dodavši da je zainteresiranih 'jako puno'.