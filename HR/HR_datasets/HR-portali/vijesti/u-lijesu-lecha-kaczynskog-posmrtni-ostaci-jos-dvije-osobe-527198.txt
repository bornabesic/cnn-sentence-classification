Posmrtni ostaci još dvije osobe pronađeni su u lijesu bivšeg poljskog predsjednika Lecha Kaczynskog, koji je poginuo u zrakoplovnoj nesreći zajedno s desecima poljskih visokih dužnosnika 2010., izjavili su poljski istražitelji, a prenosi u petak BBC.  Dosad je provedeno 27 ekshumacija otkako je prošle godine Poljska otvorila novu istragu nesreće. Ona se dogodila nedaleko od Smoljenska u zapadnoj Rusiji dok je vladin zrakoplov pokušavao sletjeti po gustoj magli. Ostaci žrtava su pomiješani u 11 drugih lijesova, rekli su istražitelji. U nesreći zrakoplova Tu-154 sovjetske proizvodnje poginulo je 96 ljudi i to je najgora nesreća koja je pogodila Poljsku od Drugog svjetskog rata. Visoki vladini i vojni dužnosnici letjeli su na obilježavanje 70. godišnjice masakra u Katynu, u kojemu je sovjetska tajna policija ubila više od 20.000 poljskih časnika. Ruski i poljski istražitelji zaključili su da je nesreću izazvala pogreška pilota. Međutim, nacionalistička Stranka prava i pravde (PiS), kojoj je na čelu brat blizanac Lecha Kaczynskog, došla je na vlast na izborima u listopadu 2015. i pokrenula novu istragu. Neki članovi PiS-a misle da se avion srušio zbog eksplozije, a drugi tvrde da su ruski kontrolori leta namjerno pogrešno navodili posadu.