Olupina borbenog zrakoplova švicarskih zračnih snaga koji je nestao u ponedjeljak, pronađena je u švicarskim Alpama iznad kojih je letio u vrijeme kada je nestao i nastavlja se potraga za pilotom, priopćilo je u utorak švicarsko ministarstvo obrane. Letjelicu, jednosjed F/A-18C, locirao je helikopter zračnih snaga u okolici planinskog prijevoja Sustena, u središtu Švicarske, navodi ministarstvo u priopćenju. No švicarske vlasti još nisu pošle na mjesto nesreće zbog "nepovoljnih vremenskih uvjeta", dodaje. Iskusni alpinisti će izaći na teren čim to vremenske prilike dopuste, ističu vlasti. Zrakoplov je sudjelovao u vježbi s još jednim zrakoplovom kada je prekinuta radijska veza s pilotom u ponedjeljak u 16.05 sati. U lipnju su se dva švicarska lovca tipa Tiger F-5E sudarila tijekom vježbe u Nizozemskoj, pri čemu se jedna letjelica zapalila i srušila. Njezin pilot se uspio katapultirati. >> Tražili nestali avion Malaysia Airlinesa, a pronašli olupinu broda iz 19. stoljeća 