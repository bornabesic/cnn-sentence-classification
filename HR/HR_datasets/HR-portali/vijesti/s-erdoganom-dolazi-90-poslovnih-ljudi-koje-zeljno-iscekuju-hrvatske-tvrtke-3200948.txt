Turski predsjednik Recep Tayyip Erdoğan, u pratnji nekoliko ministara iz turske vlade i 90 poslovnih ljudi, boravit će u Hrvatskoj 26. i 27. travnja, nakon čega odlazi u Szigetvár, grad u jugozapadnoj Mađarskoj, gdje se priprema obilježavanje bitke kod Sigeta. Erdoğana će u Zagrebu primiti hrvatski državni vrh, predsjednica Kolinda Grabar-Kitarović i premijer Tihomir Orešković. Zanimanje za dolazak visokog turskog izaslanstva vlada i u hrvatskim tvrtkama jer mnoge od njih, poput Podravke, Končara, Poljoprivrednog instituta u Osijeku, Elektrokontakta, već su na turskom tržištu, a mnoge su zainteresirane da tamo dođu. Hrvatska je sve zanimljivija i turskim investitorima, posebno kad je riječ o turizmu, pa je Rixos grupa kupila dubrovački Libertas, a Doğuş holding ima u vlasništvu tri marine. Alvimedica ima zanimljiv projekt u Dugopolju kao budućem europskom središtu za razvoj zdravstvenog turizma, a Uzel je kupio luksuzni dubrovački hotel Pucic Palace i ima plan otvoriti hotel u Zagrebu. Postoje i investicije u bankarski sektor te izgradnju elektrana na biomasu, a Süzer grupa je većinski vlasnik Kentbanke. Hrvatska malo izvozi u Tursku, svega jedan posto ukupnog izvoza i bilježi deficit u robnoj razmjeni od 126 milijuna eura. Najviše se izvozi umjetno gnojivo, dok Turci na hrvatsko tržište plasiraju odjeću i kućansku opremu. Dolazak tako jake gospodarske “reprezentacije” pokazuje da su Turci izuzetno zainteresirani za investiranje u Hrvatsku. Do sada je ukupna vrijednost turskih ulaganja 350 milijuna eura, dok hrvatskih investitora u Turskoj gotovo nema i uloženo je samo 1,3 milijuna eura. Za turske investitore Hrvatska je geostrateški izuzetno važna i procjena je da će se to tek pokazati u sljedećim godinama, pogotovo ako se nastavi intenzivnije približavanje Turske prema EU. Hrvatsku Turci vide kao “vrata Europe” za njihovo gospodarstvo, koje je vrlo snažno i ambiciozno i u tom se smislu očekuju i razgovori u Zagrebu. Isto tako, Hrvatska se nada da će biti povećan broj dolazaka turskih turista, posebno nakon uvođenja svakodnevne zrakoplovne linije između Istanbula i Dubrovnika. Turski predsjednik dolazi u osjetljivom trenutku kad je riječ o izbjegličkoj krizi, a u Turskoj je trenutačno dva milijuna sirijskih izbjeglica. Njemačka kancelarka Angela Merkel s Erdoğanom je postigla dogovor da se ta zemlja angažira kako bi se zaustavio novi izbjeglički val prema Europi i zbrinuli oni koji više ne mogu prolaziti granice na tzv. balkanskoj ruti. Ankara je zauzvrat dobila financijsku pomoć od tri milijarde eura i obećanje da će brže napredovati prema članstvu u EU. Tursku tako mnogi vide kao zemlju koja uz Grčku, a sve više i Makedoniju, igra ključnu ulogu u rješavanju izbjegličke krize.