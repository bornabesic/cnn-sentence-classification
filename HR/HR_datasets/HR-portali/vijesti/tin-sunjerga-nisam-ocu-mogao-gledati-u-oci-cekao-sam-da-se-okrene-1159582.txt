Dvojica prijatelja Tina Šunjerge, 19-godišnjeg ubojice roditelja iz Čiste Velike, Ivan Š. (20) i Lovre T. (18) koje je policija prijavila zbog neprijavljivanja kaznenog djela teškoga ubojstva, puštena su na slobodu, a Županijsko državno odvjetništvo u Šibeniku za njih dvojicu nije ni zatražilo određivanje istražnog zatvora. Zašto nije prijavio ubojstvo – Državno odvjetništvo tek treba odlučiti o daljnjim koracima, odnosno hoće li istraga uopće biti pokrenuta. Sada čekamo – rekao nam je odvjetnik Branimir Zmijanović koji zastupa Lovru T., na čiju je rođendansku proslavu Tin otišao nakon što je pucao u glavu prvo majci, a onda ocu. I na toj proslavi Tin je u jednom trenutku izgubio kompas te je ispalio nekoliko hitaca u zrak. Danas su na groblju u Čisti Velikoj pokopani Silva i Marin Šunjerga, žrtve svog pomahnitalog sina jedinca, koji ih je okrutno ubio jer su mu branili izlaske i drogiranje s prijateljima. Selo je zavijeno u crno. Svi se dobro poznaju, susjedski su i rodbinski povezani, a tragediju čini još većom činjenica što je njihov mladi mještanin Ivan Š. bio u vozilu na suvozačkom mjestu kada je Tin sa stražnjeg sjedala metkom u potiljak ubio majku koja ih je vozila iz polja kući. – Na žalost, on mi je susjed. Možda se mogao spriječiti drugi zločin i spasiti jedan život da je on drugačije reagirao. Međutim, on je otišao prvi, došao kući, presvukao se i onda tulumario – ispričao nam je jedan mještanin. Županijsko državno odvjetništvo koje je pokrenulo istragu o dvostrukom ubojstvu u svom je opisu djela potvrdilo da je Tin Šunjerga u popodnevnim satima 25. ožujka 2017. u Čistoj Velikoj obio sef u obiteljskoj kući i iz njega uzeo očev pištolj te potom pozvao Ivana Š. da ide s njim u polje gdje su njegovi roditelji obavljali radove. “On je na to pristao ne znajući za njegove namjere. U vrijeme dok je majka upravljala automobilom marke Citroen Saxo pri povratku kući, osnovano se sumnja da je prvookrivljenik ispalio metak u majčinu glavu u predjelu potiljka zbog čega je odmah preminula”, smatraju u DORH-u. Ivan Š. bio je poprskan krvlju, u šoku je izašao iz auta i otišao kući. Nikome ništa nije rekao, “iako je znao da bi prijavljivanjem djela bilo omogućeno i znatno olakšano otkrivanje djela i počinitelja”, napisali su u tužiteljstvu. Navodno je poslije pred istražiteljima tvrdio da je bio u smrtnom strahu. Tin je otišao svojoj kući, zatekao oca u garaži, sjeo pokraj njega i čekao da okrene glavu kako bi pucao. Rekao je da ga nije mogao gledati u oči. I najiskusniji šibenski profesionalci u policiji i DORH-u šokirani su njegovim postupcima, bešćutnošću koju pokazuje, ali i metamorfozama. U jednom je trenutku bez imalo kajanja govori o nezamislivim strahotama koje je počinio, a u drugom postaje topao, naizgled normalan i ljubazan mladić. Zavarao je i policajce Nevjerojatno zvuči i podatak da je neposredno nakon ubojstva roditelja, kada je sjeo u svoj Mercedes i krenuo put Vodica, s namjerom da pronađe i ubije ujaka, odmah na izlazu iz Čiste Velike prometna policija zaustavila Tina Šunjergu. Napravljen mu je alkotest. Bio je trijezan i policajci su ga pustili. Nisu ni naslutili da pred njima stoji mladić koji je upravo hladnokrvno ubio svoje roditelje. I njih je zavarao. Imali su zapravo sreću što se nije uspaničio i pobio ih jer je pištolj kojim je počinio ubojstva bio kod njega. Ujaka nije našao, oko 20 sati otišao je na tulum u Gaćeleze gdje je ispalio u zrak još tri hica iz oružja kojim je ubio roditelje. Slavljenik Lovre T. otjerao ga je s tuluma, ali ga je sreo oko dva sata poslije ponoći kada mu je Tin kazao što se dogodilo. Nije ga shvatio ozbiljno, zbog čega je policija i njega kazneno prijavila zbog neprijavljivanja, međutim, prema neslužbenim informacijama, DORH će vjerojatno odustati od njegova kaznenog progona. >> Šunjerga ispričao detalje strašnog zločina: Nakon što je ubio majku i oca, po Vodicama je tražio i ujaka >> Osumnjičenik na fotografijama često pokazuje srednji prst te poručuje da je od njega 'Bog davno dignuo ruke'