Foto: Hina FRANCUSKI predsjednik Emmanuel Macron obećao je britanskoj premijerki Theresi May da će učiniti "sve što je moguće" u borbi protiv terorizma, na bilateralnom susretu u Taormini.  "Učinit ćemo sve što možemo da osnažimo našu suradnju na europskoj razini, kako bismo učinili više na bilateralnoj razini protiv terorizma. Činit ćemo to svakodnevno jer je to naš zajednički izazov", kazao je Macron Theresi May na bilateralnom susreti prije početka summita čelnika G7.  Macron i May koji su se susreli prethodnog dana na summitu NATO-a u Bruxellesu, održali su prvi formalni bilateralni susret od stupanja na dužnost francuskog predsjednika 14. svibnja.  "Doživjeli smo ovog tjedna jedan od najgorih terorističkih napada ikada a Francuska zna što znači patiti zbog terorističkih napada", rekla mu je Theresa May, govoreći o terorističkom napadu u Manchesteru u kojemu su poginule 22 osobe. "Takvi događaji pokazuju zašto je tako važno da radimo zajedno u pobjedi nad terorizmom", rekla je May.