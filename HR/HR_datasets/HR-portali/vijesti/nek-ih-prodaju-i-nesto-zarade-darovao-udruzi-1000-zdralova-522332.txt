"Tko izradi 1000 papirnatih ždralova, ostvarit će mu se jedna velika želja" kaže poznata japanska poslovica. Da li je to tomu doista tako odlučio je provjeriti mladi Vukovarac Marko Krtinić (21) koji je ždralove počeo izrađivati proučavajući japansku Origami tehniku slaganja papira. To mu se svidjelo, pa je ždralovima posvetio više pozornosti, a kada je još otkrio i spomenutu poslovicu, sve mu je dodatno zagolicalo maštu.  "Mi ukućani nismo ni znali da u kući postoji ijedan izrađeni papirnati ždral dok Marko neki dan nije došao k meni, iz nekoliko velikih vrećica istresao mnoštvo šarenih papirnatih ždralova i pitao - što bismo mogli sa ovime napraviti?! Imao ih je stotine. Rekao je da planira napraviti 1000 i vidjeti da li je japanska poslovica istinita" kaže tata Saša kojega je priča sa ždralovima neobično razveselila i prvo što mu je palo na pamet je predložiti sinu da ih daruju vukovarskoj Udruzi Iskrice koja skrbi o ljudima sa mentalnom retardacijom.  "Svidjela mi se tatina ideja. Ja nisam imao neku veliku želju koju sam želio da se ispuni, ali bi mi bilo drago da se ista takva ispuni ljudima u Iskrici jer oni u toj udruzi doista uživaju biti, a i tamo su svakodnevno. Zato sam izradio 999 ždralova i sve ih donio njima u udrugu s namjerom da oni izrade tog posljednjeg, tisućitog, i da se njima ostvari ta želja" kaže simpatični Marko koji je odmah svojim prijateljima u udruzi pokazao kako se izrađuje origami ždral. Uspješno su napravili nekoliko.  "Ideja je zapravo da volonteri u udruzi, pa i sami štićenici, prodaju svaki od tih ždralova, makar i za 1 kunu, i to bi im donijelo 1000 kuna. Sa tim novcem već mogu nešto konkretno kupiti što im treba ili otići na neki izlet" dodao je Marko kojega je druženje sa štićenicima udruge neizmjerno zabavilo jer su svi veoma dragi i iskreni. Kako je Marko završio i glazbenu školu, smjer saksofon, čak im je i nešto odsvirao.  "Kada mi se javio Markov tata i rekao njihovu ideju, to me je rasplakalo. Kakva naočigled jednostavna ideja, a tako puna duše, plemenitosti i truda. Marka i njegovog tatu mi znamo od ranije jer je Marko bio učenik u Srednjoj tehničkoj školi Nikole Tesle u kojoj radim kao profesor. Nije bio moj učenik ali su mi rekli da je iznimno umjetnički nadaren. Ideja o ždralovima nam je bila jako simpatična i čim sam priču objavila na društvenim mrežama, svi su se počeli javljati da žele kupiti ždralove. Mislim da smo ih virtualno već gotovo sve prodali i zasigurno ćemo zaraditi i više od 1000 kuna" kaže Lilijana Radobuljac, predsjednica Udruge Vukovarske Iskrice, koja postoji već godinama i trenutno brine o osam štićenika iznad 21 godine, koji više nisu u sustavu državne skrbi. Sve u Udruzi zanimalo je odakle Marku ideja da izrađuje baš ždralove.  "Zapravo me fascinira japanska kultura i umjetnost pa to proučavam već neko vrijeme. Naučio sam svirati neku njihovu glazbu, čitati i pisati slova, a kada sam otkrio Origami, počeo sam slagati likove iz zabave, kao relaksaciju od dnevnih obaveza. Ždralovi su posebni i svidjela mi se poslovica. Ovih 999 složio sam u 20-tak dana. Za jednog mi treba oko tri minute jer nije baš jednostavno obzirom da se sastoji od oko 30-tak poteza" kaže Marko koji je inače student elektrotehnike u Osijeku.  