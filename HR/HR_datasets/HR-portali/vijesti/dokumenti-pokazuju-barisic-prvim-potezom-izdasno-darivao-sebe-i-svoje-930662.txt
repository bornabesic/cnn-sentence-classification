FOTO: FaH  U JEDNOM od prvih ministarskih poteza prvi čovjek resora znanosti i obrazovanja Pavo Barišić potpisao je „Odluku o financijskoj potpori u pripremi i održavanju znanstvenih i znanstvenostručnih skupova i škola u 2016. godini.“   Među informacijama koje se mogu pronaći na web stranici Ministarstva posebno upada u oči kako je iznimno dobro prošlo Hrvatsko filozofsko društvo, kojem je Barišić bio predsjednik od 2007. do 2008. HFD-u je odobreno čak pet skupova, odnosno ukupno 82.963 kn. Budući da je za sve skupove iz humanističkih znanosti odobreno ukupno 419.561 kn, to znači da je udio HFD-a u tom području gotovo 20%.   Koliko je to izdašna suma, naravno, relativno gledano, postaje jasnije kada se usporedi s iznosima koji su dodijeljeni nekim drugim znanstvenim područjima koja se povremeno, ovisno o dnevnopolitičkoj potrebi, predstavljaju kao iznimno značajna za naše društvo.  Primjerice, za sve skupove iz prirodnih znanosti odobreno je svega 208.587 kn (upola manje nego za humanističke), za sve skupove iz biomedicine svega 140.692 kn, za sve skupove iz biotehničkih znanosti svega 108.484 kn, a za sve skupove iz društvenih znanosti svega 249.318 kn.  Dakle, HFD-ovi skupovi dobili su više od jedne trećine sredstava izdvojenih za sve skupove raznih organizacija iz područja prirodnih znanosti, a skoro jednako kao čitavo područje biotehničkih znanosti.  Tu još treba uzeti u obzir da znanstvenih udruga, organizacija i institucija u Hrvatskoj ima na stotine, te da ih je prema popisu samo u humanističkim znanostima potporu dobilo 22 (koliko ih tek nije dobilo?). Valja također istaknuti da je HFD, kao strukovna udruga jednog uskog područja dobila potporu za najviše skupova (5), da je neusporedivo veći i širi Filozofski fakultet dobio manje (4), a Hrvatska akademija znanosti i umjetnosti, koja pokriva sva područja znanosti i umjetnosti samo 3.  Odluka postaje još zanimljivija kada se vidi da su neki HFD-ovi simpoziji, koji su dobili posebno visoke potpore - "15. Lošinjski dani bioetike" (21.399 kn) i "25. dani Frane Petrića" (25.594 kn) – zapravo već održani. Prvi je održan u svibnju, a drugi krajem rujna (slika dolje).  U programskim knjižicama tih skupova pisalo je da ih financira MZOS, iako je službenu odluku Barišić potpisao tek 12. 10. 2016. Prirodno se nameće pitanje kako su organizatori unaprijed znali da će dobiti novac ili da će MZOS imati novca za njih?  Netko bi mogao reći da je Barišić samo potpisao odluku koja ga je dočekala na stolu nakon što je preuzeo dužnost od svojeg prethodnika Predraga Šustara. No ne bi bilo prvi put da ministri osobno, u zadnji čas, mijenjaju iznose sredstava koje razna povjerenstva, pa tako i povjerenstvo za skupove MZOS-a, predlažu.  Za kraj, nije naodmet uočiti da je Barišić član organizacijskih odbora obaju izdašno darivanih skupova te da u istim tijelima sjede neki njegovi bliski suradnici iz HFD-a, s fakulteta, iz časopisa i slično.