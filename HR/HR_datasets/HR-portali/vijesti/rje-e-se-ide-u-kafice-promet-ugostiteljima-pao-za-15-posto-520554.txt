Ugostitelji su u prva tri mjeseca zaradili čak 140 milijuna kuna manje nego prošle godine. Posljedica je to povećanja PDV-a za s 13 na 25%, javlja RTL. Manje se pije u kafićima, barem prema izdanim računima. Analiza ugostitelja Primorsko-goranske županije pokazuje alarmantne podatke - nakon podizanja PDV-a na ugostiteljstvo s 13 na 25 posto, svaki drugi vlasnik kafića ili restorana u toj županiji želi zatvoriti objekt, a promet je u prosjeku pao 15 posto. "Ona je pokazala da je hitno potrebna stručna analiza od strane ministarstva financija da pokaže što se dešava, jer su naše brojke toliko kritične da ni sami ne vjerujemo u njih", objasnio je Vedran Jakominić, čelnik Koordinacije ugostitelja Primorsko-goranske županije. A možda bi trebali, jer je iz podataka porezne uprave o prometu u ugostiteljstvu za prva tri mjeseca ove godine vidljivo da je neto iznos koji je ostao ugostiteljima nakon što se odbije PDV manji za čak 140 milijuna kuna u odnosu na lani! Uz to pao je i broj izdanih računa. Ugostitelji tvrde da su bili primorani podići cijene, ali da unatoč tome i dalje u prva tri mjeseca većina njih trpi gubitke. Većina je odmah podigla cijene za kunu ili dvije, ali čini se da će ih morati podići i oni koji su do sada oklijevali, kažu u Udruženju ugostiteljskih djelatnosti pri HGK. Grad Rijeka stoga je odlučio od svibnja smanjiti stopu poreza na potrošnju s 3 na 1,5%. Ugostiteljima bi tako trebalo ostati 1 cijelo 3 milijuna kuna više. No to je tek kap u moru, a sa stopom PDV-a od 25 posto za ugostitelje Hrvatska se uz Dansku nalazi na samom vrhu u EU. Druge turističke zemlje poput Italije i Španjolske tu stopu drže na 10 posto.   