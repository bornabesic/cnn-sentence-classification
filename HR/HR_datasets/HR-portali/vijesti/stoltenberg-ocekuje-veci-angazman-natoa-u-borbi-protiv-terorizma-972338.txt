Foto: Hina  GLAVNI tajnik NATO-a Jens Stoltenberg snažno je osudio teroristički napad u Manchesteru i istaknuo kako očekuje da će se Savez jače uključiti u borbu protiv terorizma.  "Na sastanku ćemo pokazati da svi saveznici ostaju ujedinjeni u borbi protiv terorizma u svim njegovim oblicima", rekao je Stoltenberg na konferenciju za novinare uoči sutrašnjeg summita čelnika zemalja članica NATO-a.  "Očekujemo da svi saveznici djeluju više u borbi protiv terorizma nakon iznimno brutalnog napada u Manchesteru", dodao je Stoltenberg. NATO protiv Islamske države  U četvrtak se u Bruxellesu održava summit NATO-a na kojem se očekuje da će američki predsjednik Donald Trump zatražiti da se i Sjevernoatlantski savez kao organizacija uključi u međunarodnu koaliciju protiv Islamske države. Sve članice NATO-a su članice te koalicije, ali ne i NATO kao organizacija.  Stoltenberg kaže da ulazak NATO-a u tu koaliciju ne znači da bi u njoj imao "borbenu ulogu".  "Brojni saveznici bi željeli da NATO kao takav postane dio koalicije protiv Islamske države. Prije svega jer bi to poslalo snažnu poruku jedinstva, a u svjetlu napada u Manchesteru, mislim da je važno poslati poruku jedinstva u borbi protiv terorizma", kaže Stoltenberg. Novo sjedište  Stoltenberg je najavio da će čelnici na samitu razgovarati o pravednijoj raspodjeli tereta troškova obrane unutar NATO-a. Očekuje se da će čelnici zemalja članica obećati da će do kraja godine imati planove o postupnom povećanju troškova za obranu kako bi dosegnuli zacrtani cilj o izdvajanju dva posto BDP-a za obranu do 2020. godine.  Na summitu će biti svečano otvoreno novo sjedište NATO-a, iako još nije do kraja dovršeno.  "Bit će povijesna prekretnica - novi dom za moderni Savez", rekao je Stoltenberg, ističući da će novo sjedište mjesto "za dijalog i suradnju među saveznicima".  Novo sjedište nalazi se točno preko puta dosadašnjeg.