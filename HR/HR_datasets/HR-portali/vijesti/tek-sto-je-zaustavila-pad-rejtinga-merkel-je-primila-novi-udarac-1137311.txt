Njemačka je policija jučer tragala za Tunižaninom koji je tražio azil u Njemačkoj kao mogućim počiniteljem terorističkog napada na božićnom sajmu u Berlinu. Nakon što je prvotno uhićeni tražitelj azila iz Pakistana pušten jer je utvrđeno da je zabunom bio sumnjičen kao sudionik napada, policajci su dobili novi trag kad su u kamionu, navodno ispod sjedala, pronašli dokument s imenom Tunižanina koji se zove Anis. Službe ga izgubile Prema pisanju njemačkih novina Süddeutsche Zeitung i televizije Tagesschau, Anis A. (23) je iz Tunisa stigao u Italiju 2012., a u srpnju 2015. prebacio se u Njemačku, gdje je zatražio azil. Azil u Njemačkoj mu je odbijen, no nije prisilno deportiran, nego je bio u statusu svojevrsnog čekanja. Njemačke sigurnosne službe navodno su zabilježile njegove kontakte sa skupinom ljudi oko radikalnog salafističkog propovjednika po imenu Abu Walaa koji je uhićen prije mjesec dana u Njemačkoj pod sumnjom da mobilizira potencijalne džihadiste da se uključe u terorističku organizaciju ISIL. Prema neslužbenim informacijama njemačkih medija, Anis A. bio je pod nadzorom, ali je nestao s radara tajnih službi ranije ovog mjeseca. O uspješnosti policijske istrage ne ovisi samo pitanje hoće li počinitelj(i) masakra na božićnom sajmu biti pronađeni, a motivi njihova napada rasvijetljeni nego ovisi i politička karijera njemačke kancelarke Angele Merkel. Njemački politički analitičari smatraju da bi ishod istrage koji bi utvrdio poveznicu između priljeva migranata i terorističkog djelovanja zaista mogao škoditi Angeli Merkel na izborima za devet mjeseci, no da bi drukčiji ishod istrage zapravo mogao biti neutralan za Merkeličin politički rejting ili ga čak ojačati. – Protivnici njezine politike, iz stranke AfD, ali i iz redova bavarskih demokršćana CSU, odmah su pokušali iskoristiti taj napad. Ali tek treba vidjeti hoće li se ti pokušaji pretvoriti u širu pojavu. Ovisi o ishodu istrage. Pokaže li se da su u napadu sudjelovali neki od tražitelja azila, to će škoditi Angeli Merkel. Pokaže li se da nisu, to će joj manje škoditi. Moguće je i da se dogodi suprotno. S obzirom na to da su u ovakvim situacijama građani skloni okupljanju i zajedništvu te da daju punu potporu policiji i sigurnosnim službama, Merkel i njezina vlada mogli bi imati koristi od toga ako policija i službe uspiju brzo dovršiti istragu i objasniti što se točno dogodilo. Zasad dobro to rade – smatra Joerg Forbrig, analitičar instituta German Marshall Fund u Berlinu. Forbrig dodaje kako se posljednjih mjeseci, na temelju redovitih istraživanja javnog mnijenja, činilo da je pad rejtinga kancelarke Merkel i njezine stranke zaustavljen. Taj se pad događao zbog nezadovoljstva dijela njemačkih građana kaotičnim priljevom više od milijun migranata nakon što je Merkel u kolovozu prošle godine otvorila njemačka vrata migrantskom valu. Iako se po anketama možda učinilo da je biračko kažnjavanje kancelarke zbog migranata zaustavljeno, teroristički napad u Berlinu to bi mogao promijeniti. Desnica koristi napad – Merkel i dalje ima veliku šansu da ostane kancelarka i nakon izbora u listopadu 2017., moja je procjena da će CDU/CSU pobijediti i ponovno formirati veliku koaliciju sa SPD-om, no ovo je bio prvi događaj koji remeti uobičajenu političku dinamiku, a bit će još takvih događaja. Vjerojatno ćemo vidjeti i veliko uplitanje Rusije u njemačku kampanju, a moguće i nove terorističke napade – kaže Joerg Forbrig u razgovoru za Večernji list. U ljeto 2015. CDU/CSU je po anketama bio na oko 40 posto podrške birača, SPD na oko 25, a nova protestna stranka Alternativa za Njemačku (AfD) između 2 i 3 posto. Sada je CDU/CSU na 33 posto, SPD na 22, a AfD je na krilima protivljenja Merkeličinoj politici otvorenih vrata narastao na 13 posto. Političari iz AfD-a još su iste večeri nakon napada u Berlinu govorili o žrtvama kao o mrtvima koji idu na dušu Angeli Merkel. Dan poslije predsjednica te antiimigrantske stranke detektirala je migrantski val kao uzrok problema. – Ne smijemo imati iluzija, atmosfera za takva zlodjela uvezena je u proteklih godinu i pol – rekla je Frauke Petry. Lider bavarske CSU Horst Seehofer izjavio je da bi reakcija nakon napada u Berlinu trebala biti revizija cijele migrantske i sigurnosne politike Njemačke.       >> Njemačka raspisala nagradu od 100.000 eura za informacije o Anisu Amriju: Osumnjičenog za napad Nijemci su već imali u pritvoru, ali su ga pustili! >> Kancelarka na žestokom udaru kritika! Der Spiegel: Atentat je košmar i za Merkel 