Foto: 123rf  NEVEN MACANOVIĆ, upravni savjetnik za poslove ugostiteljstva i turizma u Službi za gospodarstvo Ureda državne uprave u Šibensko-kninskoj županiji, osuđen je za primanje mita na uvjetnu kaznu zatvora od osam mjeseci s rokom kušnje od tri mjeseca. Macanović je osuđen zbog hlapa od jednog kilograma kojeg mu je dao Joso Živković. U presudi se navodi da je Macanović tražio morske plodove kako bi pozitivno odlučio o zahtjevu za izmjenu rješenja o odobrenju pružanja ugostiteljskih usluga koji je zatražila Olivera Živković, Josina supruga. Rješenje za apartmane u Rogoznici je donio 20. lipnja 2011. godine, a kao datum izdavanja naveo je 9. lipnja. Dva mjeseca kasnije od Živkovića je dobio hlapa vrijednog 250 kuna. "Joso je ribar, očito je respektirao ono što sam za njega napravio" Branitelj Leopold Aljinović smatra kako nema dokaza koji nedvojbeno upućuje da bi Macanović tražio mito za obavljanje službene radnje koju bi i ovako morao obaviti. Smatra da se zbog dva mjeseca razlike od izdavanja rješenja do poklona u vidu hlapa ne može govoriti o povezanosti. Istaknuo je kako je Živković rekao da je ostavio ribu jer je ribar i da to nikako nije povezano s rješenjem za ugostiteljske usluge. Macanović je, pak, u svojoj obrani naveo da je kao državni službeni sve rješavao u skladu sa zakonom i da nikada od stranaka nije tražio dar. "Kada me pitate zbog čega mi je Joso Živković ostavio hlapa, ja ću pošteno odgovoriti, Joso je ribar, a očito je respektirao ono što sam za njega napravio, a to sam napravio brzo, prema njemu bio ljubazan i vjerojatno je osjećao potrebu da mi se zahvali cijeneći moj pristup radi čega me je počastio jednim hlapom", naveo je Macanović.