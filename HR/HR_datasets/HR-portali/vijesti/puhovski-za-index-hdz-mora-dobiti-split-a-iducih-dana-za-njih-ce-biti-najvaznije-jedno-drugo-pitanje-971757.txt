Foto: Sanjin Strukić/ Pixsell, Hina POLITIČKI analitičar Žarko Puhovski za Index je prokomentirao rezultate prvog kruga lokalnih izbora. On smatra da je HDZ dosta dobro prošao, no jako je bitno da osvoje Split kako bi mogli reći da su pobijedili.   "Prvo je izborni sustav napravljen tako da svatko uvijek može naći izgovor da nije izgubio i baš zbog toga taj besmisleni sustav neće biti zamijenjen tako brzo, on daje alibi svima.   Realno, dobro su prošli HDZ, IDS, HSS i HNS, u raznim omjerima svojih ambicija. Pogotovo zato što je gotovo pravilo da stranka koja ima većinu na nacionalnoj razini gubi lokalne izbore nakon prve godine mandata. SDP je loše prošao, ali ne katastrofalno kako se moglo očekivati. Most je isto prošao loše. Živi zid je također loše prošao. To je opća slika.  Da bi se stvari zaokružile u drugom krugu, za HDZ je potrebno da dobije Split. Onda bi se moglo govoriti da su doista pobijedili, za razliku od prošlih lokalnih izbora za koje je Karamarko lažno tvrdio da su završili pobjedom HDZ-a, a nisu baš zato jer HDZ nije uspio dobiti Split", rekao je Puhovski za Index.   "Međutim, za HDZ je najvažnije pitanje može li u naredna dva tjedna skrpati koliko-toliko trajnu parlamentarnu većinu, a to po svemu sudeći ovisi o tome je li ikako moguć dogovor sa HNS-om, budući da naprosto matematički bez njih ne mogu imati većinu koja bi trajala duže od tjedan dana.   Da bi to bilo iole moguće, potrebno je da Mrak Taritaš pobijedi u Zagrebu, pa bi tako osnaženi HNS eventualno mogao pristati da makar iz parlamenta podrži vladu. To nije naročito vjerojatno, ali je matematički jedina opcija većine. Zbog toga se i HDZ u Zagrebu i SDP u Splitu nalaze pred identičnim neugodnim problemom. SDP-u odgovara pobjeda Keruma, a njegovo vodstvo naprosto ne može svojem biračkom tijelu reći da podrži Keruma.   HDZ-u odgovara pobjeda Mrak Taritaš, ali opet svojima ne mogu kazati da podrže HNS-ovu kandidatkinju. I to će biti glavni problem u drugom krugu jer se može smatrati da su Obersnel i Vrkić u velikoj prednosti u Rijeci i Osijeku i da će HDZ dobiti preostale tri županije (a katkada se čini da županije postoje samo zato da bi HDZ u njima pobjeđivao). Veliko iznenađenje jest situacija u Kninu, iako je rezultat još uvijek otvoren, kao i katastrofalan rezultat SDP-a u Dubrovniku. Težak poraz HDZ-a u Zagrebu nije iznenađenje jer je HDZ u Zagrebu imao zapravo četiri kandidata (Prgomet, Esih, Bandić, Švaljek), pri čemu ne treba zaboraviti da i dalje djeluje trauma opetovanih Tuđmanovih prevara na izborima u Zagrebu prije 2000. godine", objašnjava Puhovski.   "Malu prednost imaju Bandić i Kerum"  Puhovski upozorava da je prilično zanimljiva situacija u Omišu i Metkoviću.  "Čini se da bi u Sisku SDP mogao dobro proći, što nije bilo sasvim očekivano s obzirom na velik pritisak iz crkvenih krugova. Pitanje je kako će se u naknadnoj interpretaciji rasplesti situacija u Omišu, gdje pobjednik odriče vezu s Mostom. A za Most ostaje traumatičnim problemom situacija u njihovoj metropoli Metkoviću (nejasno je kako to da DIP nije našao motiva javno objasniti razloge posebnog kašnjenja rezultata iz Metkovića).   Teško je reći tko je u prednosti, ali mislim da malu prednost imaju Bandić i Kerum. Prije svega zbog očitog prijezira koji najveći dio biračkog tijela osjeća prema etabliranim strankama", zaključuje Puhovski.