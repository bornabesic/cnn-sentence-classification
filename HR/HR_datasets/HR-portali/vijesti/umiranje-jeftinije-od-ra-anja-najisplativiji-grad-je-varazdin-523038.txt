Ispitali smo cijene u Zagrebu, Splitu, Dubrovniku, Karlovcu, Rijeci i Varaždinu. U ukupan iznos za prvu godinu života bebe uračunali smo krevetić, madrac, kolica, pelene, vlažne maramice i ostale sitnice. Tražili smo prosječne cijene opreme za bebe u trgovinama u navedenim gradovima. U istim gradovima smo tražili od groblja da nam navedu cijene osnovnih pogreba bez cijene grobnog mjesta. Sve smo zbrojili i otprilike došli do brojke koja se potroši u svakom gradu za prvu godinu života te za smrt. Najskuplje se roditi u Zagrebu. Za prvo dijete Grad obiteljima daje 1800 kuna, iako su rashodi po bebi u prvoj godini njezina života oko 10.500 kuna. U tih 10.500 kn, za krevetić se potroši do 1000 kn, madrac stoji od 300 kn naviše, a kolica se mogu pronaći za 2000 kn. Za pelene godišnje ode oko 3600 kn, kao i za higijenski pribor za bebu. Split je od Zagreba za 500-tinjak kuna izdašniji u darivanju prve bebe, za prvo dijete Split daje 2000 kuna. No troškovi za bebu u prvoj godini dana nešto su manji i iznose oko 10.000 kuna. U Dubrovniku prva godina života roditelje stoji 9500 kuna. Od Grada za prvo dijete dobiju 1500 kuna. U zlatnoj sredini nalazi se Karlovac. Iako roditelji dobiju svega 1000 kuna za prvo dijete, u prvih godinu dana na najosnovnije potrepštine potroše oko 8800 kuna. Rijeka svako rođeno dijete dariva s 1500 kuna, a roditelji u prvih 12 mjeseci potroše oko 7600 kuna. Po svemu najisplativiji grad je Varaždin. Od Grada se dobiva 2000 kuna, jednako kao i u Splitu, dok u prvih godinu dana obitelji potroše svega 6400 kuna. U cijenu osnovnih troškova za bebu nismo uračunali cijenu prehrane jer je ona, više-manje, u svim gradovima ista. S druge strane, Varaždinci će na sprovod potrošiti najmanje 5050 kuna. To je minimalna cijena same usluge ukopa te opreme koja podrazumijeva lijes, cvijeće, osmrtnicu i glazbu na ukopu. U tu cijenu nije uključeno grobno mjesto. Minimalne cijene ukopa i u Zagrebu i u Splitu su 5500 kuna. Cijene u svim gradovima skaču u nebo kad se mora kupiti i grobno mjesto. Kupujete li u zadnji tren, cijena raste, a svota ovisi i o tome planirate li uzeti zemljanu ili betonsku grobnicu. Zemljani grobovi otprilike svugdje isto stoje, cijene se kreću od 1000 do 4500 kuna, osim u Rijeci, gdje se daje besplatno stanovnicima koji su tamo živjeli više od 15 godina. Kamene grobnice su skuplje, ali u njih ide i više lijesova. Najjeftinija grobnica na zagrebačkome Mirogoju je 80.000 kuna. U Splitu slična grobnica stoji oko 12.000 kuna, dok će u Varaždinu grobnica s betonskim dijelom stajati do 20.000 kuna. U Dubrovniku je ukop najjeftiniji. Ta usluga tamo stoji 5000 kuna. Na gradskom groblju u Karlovcu pokop je 5400 kuna, a u Rijeci nešto manje, 5280 kuna. Značajne uštede pruža i posmrtna pripomoć. Cijeli sistem temelji se na solidarnosti. Ako jedan član premine nakon sedam godina redovitog uplaćivanja, a drugi nakon 20 godina, oba člana posmrtne pripomoći imaju pravo na isti standardizirani pogreb te se artikli pogrebne opreme dobiju po znatno manjoj cijeni od tržišnih cijena. Mjesečna rata za plaćanje posmrtne pripomoći je 40 kuna.  Groblja se nemaju gdje širiti jer su sva u najelitnijim naseljima u Zagrebu i zato je danas grobno mjesto toliko skupo. Nažalost, to se neće promijeniti u skorije vrijeme, a cijene grobova sigurno će sve više rasti, rekao nam je grobar iz Zagreba Srđan Juričev. Ako niste jedan od sretnika koji je naslijedio grobno mjesto od člana obitelji, onda se na smrt morate pripremati kao i kad očekujete dijete. Najbolja opcija je uplaćivati posmrtnu pripomoć. Ako to ne možete, onda morate razmisliti o kupnji mjesta što prije jer, kako je spomenuo Juričev, cijene se u skoroj budućnosti neće smanjivati. Kao najveći problem u Zagrebu Juričev navodi odluku Holdinga da se cijena groba digne za dodatnih 500 kuna. - Otkad je prije nekoliko godina država odredila da se hrvatskim braniteljima omogućuje 2000 kuna za pokop, Holding je dignuo cijenu ukopa za 500 kuna. To je ljudima teško palo. Često nemaju ni 70 kuna za biljeg za formulare prilikom prijavljivanja smrti pa je 500 kuna velik trošak - objašnjava nam Juričev. Poznati demograf Stjepan Šterc slaže se kako država mora uvesti nove reforme i fokusirati se na jedan od najvećih problema danas - veliki pad nataliteta.  - Poreznom reformom država je odlučila smanjiti PDV na lijesove, što je sve šokiralo jer ne možete vjerovati da se više bave smrću nego životom. Umjesto da olakšaju mladim parovima kad planiraju osnovati obitelji - komentira nam Šterc. Prema njemu, postoji izravna korelacija između životnog standarda i odluke mladih da se zasnuje obitelj ili uopće ostane u državi. Stanovnicima je danas teško pronaći novac za pristojan pokop, a kamoli za svoju obitelj. - Porezni sustav mora se regulirati prema očitom problemu. Ne može biti isti standard za sve stanovnike. Kao jedan od primjera bi bilo kako se porezna stopa mora razlikovati prema broju djece u obitelji - dodao je Šterc. Kako bi uštedjeli, ljudi na sprovodima koriste “osnove osnova”. - Još do recesije nekako, ali nakon 2009. godine sve manje stvari imaju na sprovodu. Najviše štede na cvijeću, glazbi i oglasima u novinama, a sad će vjerojatno i još više štedjeti - dodao je za kraj grobar Srđan Juričev.   Kremiranje na Mirogoju je 11.000 kuna. Građani iz ostatka Hrvatske mogu se kremirati, ali to će ih, ako nemaju posmrtnu pripomoć, stajati nekoliko tisuća kuna više. Varaždin je među jeftinijima za pokop, ali pod uvjetom da imate svoje grobno mjesto. Čim morate sami kupiti grobnicu cijena skače i na 18.000 kuna. U prvih godinu dana djetetova života najmanje potroše roditelji u Varaždinu, samo 7000 kuna. Dobiju i 2000 kuna poticaja od Grada, koliko daje i Split. U Zagrebu cijena samog ukopa, bez cijene grobnog mjesta, iznosi 5500 kuna. Tako je i u Splitu. U Dubrovniku je ukop bez grobnog mjesta čak 500 kuna niži. Od naših ispitanih gradova, najviše za prvo dijete daju gradovi Split i Varaždin. Zagreb za prvo dijete roditeljima daje 1800 kuna. Ako ste živjeli u Rijeci 15 godina ili više, imate pravo na besplatno zemljano grobno mjesto. Ono bi vas inače stajalo 2500 kuna. Ako plaćate 40 kuna mjesečno, osiguravate si temeljni pogrebni standard koji uključuje sve osim glazbe, novinskog oglasa i dodatnih vijenaca.   