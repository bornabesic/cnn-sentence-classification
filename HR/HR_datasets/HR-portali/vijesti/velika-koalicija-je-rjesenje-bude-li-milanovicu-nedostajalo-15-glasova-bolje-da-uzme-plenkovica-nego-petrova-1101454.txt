Dubrovački gradonačelnik, HNS-ov Andro Vlahušić ni ove parlamentarne izbore neće biti istaknut na listi Narodne koalicije, no da se HNS kojim slučajem odlučio na samostalan nastup na ovim prijevremenim izborima, nosio bi listu u desetoj izbornoj jedinici. Otkrio nam je što očekuje od izbora, vjeruje li da bi Božo Petrov bio bolji premijer od čelnika lijeve ili desne koalicije te može li Andrej Plenković nakon preuzimanja HDZ-a promijeniti tu stranku. SDP, HNS, HSS i HSU potpisali su sporazum o suradnji na izborima u Narodnoj koaliciji, što ona nudi građanima? Ova je koalicija najsličnija onoj iz 2000. u kojoj sam bio saborski zastupnik, a kasnije i ministar. Mi smo taj narodnjački dio u koaliciji i drago nam je da je SDP predložio naziv Narodna koalicija. Ova će koalicija vjerojatno imati dovoljno glasova, zajedno s manjinama i IDS-om, da formira samostalnu Vladu i unese prijeko potrebnu političku stabilnost. Mislim da neće trebati nitko drugi jer vjerujem da će ljudi ovaj put sigurno glasati jer ne žele nove izbore i jer su uvidjeli što znači nestabilna Vlada. Ili jednostavno neće ići na izbore. Ovaj posljednji eksperiment, dakle, primarno će donijeti glasove Narodnoj koaliciji, ali i HDZ-u. Znači ne mislite da će Most polučiti velik uspjeh na izborima, oni govore da bi mogli dobiti i više nego prošli put? Možda, ali povezao ih je Plenković sa sobom. Više glasova Mostu znači manje HDZ-u jer oni sada „napadaju“ isto biračko tijelo. Bilo je ipak nezadovoljstva u HNS-u, nekoliko dana prije potpisivanja sporazuma govorilo se o samostalnom izlasku na izbore? Imamo manje nego zadnji put, i tu je HNS isto pokazao svoju veličinu, nismo rekli HSS je mali, pa mi želimo više dvostruko od njih, iako smo tri puta snažnija stranka. Razumijemo to što je HSS „nagrađen“, ali želimo sada da i HNS dobije poziciju koju zaslužuje unutar koalicije. To je bio normalan pregovarački dio. Osobno sam bio dogovorio s Vrdoljakom da, ako idemo sami, ja nosim 10. izbornu jedinicu iako inače nisam na listama za Sabor jer bih vjerojatno osvojio sigurno jedno mjesto, a možda i drugo, s obzirom na stanje u Splitu i Dubrovniku. Mislite da bi HNS dobro prošao da je kojim slučajem išao samostalno na izbore? Mislim da bih u 10. izbornoj dobio jedno mjesto, Vrdoljak jedno u 4. jedinici, tri mjesta dobili bismo u trećoj, u Zagrebu bi Vesna Pusić i Anka Mrak Taritaš dobile barem jedno mjesto, u osmoj jedinici dobili bismo jedno mjesto, skupili bismo dio umirovljenika, opet bismo došli do tih 7-8 mjesta, pa zašto bismo se onda svađali, pogotovo jer bismo nakon izbora opet išli zajedno. Čemu onda rat oko jednog mjesta manje-više. Anka Mrak Taritaš bila je prilično nezadovoljna što se trebala preferencijalno izboriti za mandat, je li to sad riješeno? Mislim da je to tako dogovoreno, mislim da je trebala biti visoko postavljena u prvoj izbornoj jedinici, problem je što se i SDP vjerojatno još nije dogovorio što će oko Zagreba, i to razumijem jer su ovi izbori došli prerano. Anka je stvarno super, a tu su Bernardić, Bandić... Realno, sutra Milan Bandić može biti partner za vlast. S obzirom na povijest odnosa s njime, mislite da je to realno? Smatram da će nakon izbora svi biti spremni napraviti korak više nego jučer, bude li pitanje novih izbora. I dalje govorim da bi rješenje bila i velika koalicija, jer mislim da bi širinu Hrvatske pokazala situacija u kojoj bi predsjednica bila Kolinda Grabar-Kitarović, premijer Zoran Milanović, prvi potpredsjednik Andrej Plenković, ministrica vanjskih poslova Vesna Pusić, potpredsjednik zadužen za gospodarstvo Ivan Vrdoljak, za poljoprivredu Krešo Beljak, Marić recimo ministar financija ili Lalovac. Kakva bi to samo poruka bila recimo za Hrvate u BiH, za pregovore oko fondova EU, izgradnju Pelješkog mosta, vjerodostojnost u borbi protiv kriminala, za depolitizaciju društva? Hrvatskoj treba profesionalizacija društva, a ona podrazumijeva depolitizaciju institucija, bilo koje, trgovačkih društava, sudstva, bolnica, sporta... U maloj je zemlji otklon od političkih stranaka nužan, zato kažem da bi velika koalicija bila dobra ideja, pogotovo kad imaš jasnog pobjednika, a sada će to biti Milanović. To je moja idealistička želja, ali živimo u otvorenom svijetu. Nesigurna su vremena, prebrza, da bismo sebi dopuštali da ne izvedemo najbolju momčad koju ova zemlja može imati, jednostavno smo premali. Trebamo birati najbolje za svake funkcije, a ne pogodne ili podobne. Ako je vjerovati istraživanjima, Milanović će dobiti više glasova nego HDZ. Da opet Most bude faktor za sastavljanje Vlade, zvuči li vam realno da Božo Petrov bude premijer? Ne, apsolutno ne. Ne postoji nitko drugi osim Milanovića tko može biti premijer, nema nikakve trgovine i nema potrebe da se to uvjetuje. Milanović će s IDS-om i manjinama osvojiti dovoljno da može samostalno vladati, mi smo sigurno blizu nekih 70 mandata. U protivnom, da Milanoviću nedostaje 15 glasova, nije li bolje da uzme Plenkovića. Govorim što bih ja napravio jer građani znaju da je Božo Petrov izazvao nesigurnost svog velikog partnera i ljudi se boje straha. A već dolaze priče iz Mosta da treba srušiti i Milanovića. Pa da, zato kažem, Božo Petrov ili Milan Bandić, ili Branimir Glavaš ili Ivan Vilibor Sinčić, svi oni, koji jedini imaju šanse ući u Sabor, imaju ozbiljne probleme u svom funkcioniranju s Narodnom koalicijom. Kako će i jedna stranka u toj koaliciji mirno otići s nekim od tih manjih? Ja vjerujem da će Milanović proći, ali ako ne, ima ove nesigurne partnere, ne znaš što žele, što traže. Zato ili novi izbori ili dogovor o velikoj koaliciji. Kad govorim o velikoj koaliciji, ne govorim napamet, imam dosta iskustva i smatram da je ovoj zemlji nužna stabilnost u nesigurnim vremenima. A vremena su jako nesigurna – gospodarski, bankarski, sigurnosno... Dolazite na ono što Petrov govori, da SDP i HDZ očito mogu zajedno. Da, jer ekonomska politika SDP-a i HDZ-a u suštini je ista, ne postoji razlika između Lalovca ili Marića. Mi samo vidimo osobnost određenog ministra, no temeljna politika, lišena svjetonazora, ista je. Jednako tako i u obrazovanju, ako zanemarimo ove ideološke drame sada. Ili u zdravstvu, ili u odnosu prema umirovljenicima. Samo ideologija sve dijeli, a je li ona uopće važna? Zašto nam je važnije što je bilo u prapovijesti, u Drugom svjetskom ratu, od života koji danas živimo? HDZ je na čelo stranke izabrao Plenkovića koji se zasad odmiče od tih ideologija koje su bile specifične za javne nastupe HDZ-ovaca? Može li on to promijeniti i unutar HDZ-a? Neće moći. Andrej Plenković, sin liječnice i sveučilišnog profesora, nije obrazac glasača HDZ-a. Glasat će za njega samo zato što je šef HDZ-a, a ne zato što ga doživljavaju kao svoga. On se učlanio u stranku 2011., 20 godina nakon osamostaljenja. Njegovo ponašanje odudara od mainstreama HDZ-a. Milijan Brkić i Karamarko normalno su komunicirali sa „šatorašima“, kako će Plenković s njima razgovarati unatoč činjenici da govori pet jezika? Pitanje je mogu li njega HDZ-ovi birači razumjeti. Njegov problem bit će ta korespondencija sa znatnim dijelom HDZ-a. On ode u Čavoglave i što će onda, slušati Thompsona? Pa on to nije u životu slušao. Možemo li onda govoriti o nekom novom HDZ-u, što sada iz te stranke pokušavaju poručiti? Pa naravno da ne, ne može se HDZ tek tako promijeniti. Kao što SDP može promijeniti predsjednika, ali ne može promijeniti dušu preko noći. Ako Plenković ne pobijedi na izborima, a neće, svi ljudi koje on izabere bit će bez moći, a HDZ je naučio vladati, oni su klijentelistička stranka. Što on može ponuditi svojim ljudima? HDZ je naučio da mu se sve donosi, da se skupljaju donacije po inozemstvu. Zato mislim da bi za Plenkovića, ako želi „preživjeti“, bilo dobro da uđe u dio vlasti, a onda se opet vraćamo na veliku koaliciju. Vaš bivši stranački kolega Stipe Mesić također bi trebao biti na listi Narodne koalicije? Stipe Mesić obilježio je Hrvatsku u svakom pogledu, na jedan jedinstven način. Teško je njegov šarm usporediti i s kim. Donosi jednu ležernost i smatram da su se prema njemu ponijeli sramotno, mislim na način na koji mu je ukinut ured zbog manje od pola milijuna troška. To je pokazalo da je ta Vlada i ta većina u Saboru bila mala. Kad dođe bilo tko u Hrvatsku, pa i najteži pregovarači, bankari... da im dovedeš Stipu Mesića, on će ih nasmijati, past će nam kamata makar za jedan posto. Nemamo se pravo odricati Mesića jer je on za nas nacionalna vrednota, uz sve svoje mane i vrline, on je čovjek iz naroda, čovjek koji misli svojom glavom i čovjek koji je nosio hrvatsku povijest. Kako očekivati da te netko drugi cijeni, ako ti ne cijeniš svoje važne ljude? Zato bih volio da uđe u Sabor. 