Malala Yousafzai, dobitnica Nobelove nagrade za mir 2014. izjavila je u petak da joj je odluka američkog predsjednika Donalda Trumpa o suspenziji programa za izbjeglice "slomila srce". "Srce mi puca kada vidim da Amerika okreće leđa svojoj ponosnoj povijesti prihvaćanja izbjeglica i migranata, ljudi koji su pomogli izgraditi vašu zemlju, koji su spremni naporno raditi u zamjenu za priliku da počnu novi život", izjavila je mlada pakistanska aktivistica u priopćenju. Trump je u petak potpisao izvršnu uredbu kojom je na četiri mjeseca suspendirao ulazak izbjeglica u SAD i privremeno zabranio ulazak u zemlju državljanima Sirije i još šest muslimanskih zemalja. Trump "zatvara vrata djeci, majkama i očevima koji bježe pred nasiljem i ratom", ističe Malala. "U ovim nesigurnim vremenima, molim predsjednika Trumpa da ne okreće leđa najranjivijoj djeci i obiteljima na svijetu", dodala je. Priopćenje je objavljeno na Facebooku Malala Fonda, nevladine organizacije koja se među ostalim zauzima za školovanje izbjegle sirijske djece. >> Heroina Malala (17) najmlađa je nobelovka u povijesti 