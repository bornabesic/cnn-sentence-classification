Braća Zdravko i Zoran Mamić, zatim Damir Vrbanović te poreznik Milan Pernar sjest će danas na optuženičku klupu Županijskog suda u Osijeku. Počinje im, naime, suđenje za izvlačenje najmanje 116 milijuna kuna iz Dinama. Početak toga postupka u fokusu je čak i svjetske nogometne javnosti, a suđenje su već nekoliko dana ranije najavili i neki vodeći sportski portali u svijetu. Ne čudi to s obzirom na to da su predmeti optužnice i transfer Luke Modrića iz Dinama u engleski klub Tottenham te Dejana Lovrena u francuski Olympique Lyonnais. Zvijezda Real Madrida Modrić, kao i danas igrač Liverpoola Lovren ujedno su i na popisu svjedoka. Obrane braće Mamić tražile su lani, pak, izdvajanje čak 89 dokaza iz spisa smatrajući ih nezakonitima, a maknuti su tako htjeli i ranije iskaze Modrića i Lovrena. Spis je tada proslijeđen Vrhovnom sudu, no kako odluka nije stizala, optuženici su točno četiri mjeseca kasnije, u prosincu, povukli žalbe ističući kako žele da suđenje što prije počne i da ''što prije dokažu svoju nevinost''. – Bio sam obvezan čuvati tajnost postupka, svi su govorili o tome putem medija, ja nisam mogao ništa reći. Sad mogu otvoreno reći da je to politički montirani proces temeljen na zločestim konstrukcijama. Budite sigurni da ću idućem u razdoblju uveseljavati medije i hrvatski puk i da ću ja onda pričati što je prava istina, a možda ću organizirati i vlastito snimanje čitavog suđenja – najavio je Zdravko Mamić novinarima kada je u prosincu potvrđena optužnica. Kada je riječ o suđenju baš u Osijeku, kazao je kako je to "božja volja". A sudit će mu sudac Darko Krušlin. Najmlađi je kazneni sudac na Županijskom sudu u Osijeku, 51 mu je godina, a bio je najmlađi i kada je tek došao u taj sud, u studenome 2004. Na glasu je kao izuzetno stručan i korektan, ali i sudac u čijoj sudnici nema izvrdavanja ili odugovlačenja. Mali je i postotak presuda koje mu Vrhovni sud ukida, možda tek jednu godišnje. Izrekao je i najvišu kaznu ikada na osječkom Županijskom sudu. Na 40 godina zatvora osuđen je, tako, Roberto Rubić, za ubojstvo odvjetnika i pjesnika Luje Medvidovića u njegovu uredu u siječnju 2013. u Osijeku. Na tijelu odvjetnika izbrojano je čak 105 ubodnih i reznih rana zadanih nožem. Darko Krušlin nedavno je proglasio krivim i Mladena Kruljca, umirovljenog generala te bivšeg zapovjednika Kopnene vojske. Riječ je o aferi Sibinj, u kojoj je petero od šestero optuženih nepravomoćno osuđeno za malverzacije zemljištem u toj općini kod Slavonskog Broda. Kruljac je kažnjen s godinom dana zatvora, ali mu je zatvor zamijenjen radom za opće dobro. Prve dvije rasprave u slučaju braće Mamić zakazane su za 27. i 28. travanj. 