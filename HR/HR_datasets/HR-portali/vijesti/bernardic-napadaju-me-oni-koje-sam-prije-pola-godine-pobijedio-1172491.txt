Nezadovoljstvo lošijim izbornim rezultatom u SDP-u ne jenjava, a jučer su ostavke podnijeli čelnici zagrebačkih organizacija Podsljeme (Emil Tafra) i Maksimir (Damir Godec). Ni jedan od njih nije bio spreman detaljnije objasniti razloge za ostavku, ali među uzrocima zasigurno su prilično loši rezultati SDP-a u zagrebačkim gradskim četvrtima i mjesnim odborima te sve veće tenzije među članovima. Nije sam birao kandidate Iako se Predsjedništvo stranke sastalo nakon prvog kruga izbora, detaljnija razrada izbornih rezultata nije se dogodila. Predsjednik stranke Davor Bernardić priznaje da su rezultati “dosta lošiji nego prije na listama za vijeća gradskih četvrti i mjesnih odbora u Zagrebu”, ali i naglašava kako su oni posljedica rada njegovih prethodnika s obzirom na to da nije sam pretjerano utjecao na izbor kandidata po Hrvatskoj, već je to uglavnom bilo prepušteno lokalnim organizacijama, koje vode ljudi izabrani za vladavine Zorana Milanovića. – Rezultate ćemo analizirati nakon drugog kruga izbora – kaže Bernardić. Zagrebački SDP jučer pak poručuje kako je jednoglasno donesena odluka kako su koalicije u vijećima gradske četvrti i mjesnih odbora s listama Sandre Švaljek moguće sa svima osim s Bandić Milan 365 – strankom rada i solidarnosti i HDZ-om. Plan na razini države o eventualnim koalicijama nije donesen, o tome odluku donose lokalne organizacije temeljem stvarnog stanja na terenu. Iako Bernardić kaže da će se rezultati analizirati nakon drugog kruga izbora (i tražiti krivci), županijske organizacije već su se počele baviti analizama, a kao ključni problem za lošije rezultate od očekivanog izdvajaju slab budžet za kampanju. Bernardićev je plan idući tjedan obići cijelu Hrvatsku, točnije sva mjesta u kojima njihove kandidate čekaju izbori kako bi im dao potporu, a sličan zadatak dobili su i ostali članovi Predsjedništva. Stranci šteti javno prepucavanje i traženje krivca, posebice kad se zna da još dosta SDP-ovih kandidata za sedam dana čeka drugi krug izbora. O odlasku ne razmišlja – Razumijem razočaranje, ali očito je da većina onih koji sada javno ili anonimno prozivaju Bernardića uopće ne misli na stranku. Jer da misle, znali bi da im kolege čeka još jedan krug izbora, da je za dobrobit svih pružiti im šansu i potporu, a onda kad to prođe, u miru svi možemo reći gdje se griješi i kako to popraviti – kaže nam jedan član Predsjedništva SDP-a te dodaje kako je jasno da je jedan od većih problema SDP-a ego pojedinih članova koji ne mogu prežaliti činjenicu da više nisu najvažniji ljudi u stranci. I sam Bernardić nakon Predsjedništva je rekao kako ga kritiziraju oni koji su od njega izgubili prije šest mjeseci. Šef SDP-a kaže da unatoč kritikama koje se puštaju u medijima, s njime nitko nije osobno razgovarao o njegovu eventualnom odlasku. Dojam je da se protiv njega okreću i oni koji su podupirali njegov izbor, najavljuje se skupljanje potpisa za njegovu smjenu, no sam Bernardić o odlasku ne razmišlja, dapače, vjeruje kako mu nije ni dana šansa da se dokaže, već ga se od prvog dana napada ili mu se podmeće. Nezadovoljstvo raste i zbog priprema koalicija s drugim strankama, posebice zbog odluke da se u Zagrebu ide na izbora zajedno s HNS-om i podržava Anka Mrak Taritaš. Problem su im i posljednji istupi predsjednika te stranke Ivana Vrdoljaka koji je dosta oštro kritizirao SDP, točnije riječku organizaciju, da bi onda tvrdio kako nema problema sa SDP-om. Da ga ipak ima, dokaz je i to što ne želi potpisati Deklaraciju o dobrom društvu. – Vrdoljak govori loše o SDP-u, a očekuje da mi podupiremo HNS po Hrvatskoj. Možda je konačno vrijeme da HNS sam izađe na izbore i pokaže svoju snagu a da ne proglašava pobjedu s kandidatima koji nisu članovi HNS-a poput Ivice Vrkića ili Vladimira Šišljagića – naglašava član Predsjedništva, no dodaje kako vrh još nije službeno raspravljao o tome.