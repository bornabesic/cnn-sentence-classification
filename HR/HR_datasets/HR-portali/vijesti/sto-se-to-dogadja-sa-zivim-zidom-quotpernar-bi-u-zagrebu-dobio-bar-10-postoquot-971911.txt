Foto: FaH/Pixsell/Goran Stanzl  IAKO su neki Živome zidu predviđali veoma dobar rezultat na lokalnim izborima, ta stranka u prvome krugu nije ostvarila zamjetnije pobjede. Vilibor Sinčić u Karlovcu nije uspio ući u drugi krug, a Ivan Lovrinović je na izborima za zagrebačkog gradonačelnika dobio dva posto glasova. Za komentar smo se obratili neovisnom političkom analitičaru Žarku Puhovskom, koji je za Index rekao da je ovakav ishod bio očekivan. "Oni mogu očekivati dobar rezultat na parlamentarnim izborima, i to bolji nego dosad, ali na ovom tipu izbora oni nemaju šanse jer još nemaju organizaciju, članstvo, kandidate, kandidatkinje... Imamo 580 jedinica, tu je 1000 mjesta na listama, oni to jednostavno još nemaju". U Zagrebu išli s krivim kandidatom "Zato mi se čini da je za njih to preveliko... Oni su se relativno uspješno plasirali u Karlovcu, s dobrim ali ne i predobrim rezultatom, u Zagrebu su pogriješili s kandidatom, trebao im je netko "raščupaniji", a ne sveučilišni profesor - Ivan Pernar bi u Zagrebu sigurno dobio 10-ak posto, ovako to nije išlo. To su dva razloga zbog kojih nisu uspjeli, treći je prelijevanje problema sa saborske razine na lokalnu, međustranački sukobi u kojima oni nisu imali posebno mjesto, nisu se priklonili ni jednoj, ni drugoj strani, nisu išli ni s većinom, ni s manjinom.  Ponavljam, prošli su lošije nego što bi prošli na nacionalnim izborima, jer im tamo treba puno manje kandidata. Bit će bolji na parlamentarnim izborima", zaključuje Puhovski za Index.