Tomislav Karamarko neće više dopustiti eksperimentiranje s policijom i jedino smjene u MUP-u i raščišćavanje sa SDP-ovim kadrovima, koji i dalje rade na čelnim pozicijama u policiji, može “spasiti” Most da i dalje ostane na vlasti u partnerstvu s HDZ-om. Reorganizacija PNUSKOK-a Drugim riječima, HDZ je spreman rušiti Vladu ako se u sustavu policije ne uvede red i ako se na čelne pozicije u ravnateljstvo policije i PNUSKOK-a ne dovedu kadrovi za koje će HDZ, a ne samo Most, smatrati da su kompetentni i kvalitetni. Ultimatumi su to koje Tomislav Karamarko, šef HDZ-a i prvi potpredsjednik Vlade, neslužbeno doznajemo iz više izvora, iznio prekjučer na sastanku čelnika HDZ-a i Mosta koji je trebao biti redovita koordinacija dviju opcija na vlasti. Karamarko je, prenose nam naši sugovornici, potegnuo i pitanje Ine, zbog koje ga je nedavno prozvao Božo Petrov tražeći da započnu pregovori s mađarskim MOL-om jer u HDZ-u smatraju da postoji mogućnost gubitka arbitraže (postupak između Vlade i MOL-a u vezi s Inom), što bi značilo odštetu MOL-u od nekoliko milijardi kuna. Iako se Karamarko, kako doznajemo, na sastanku pojavio tek na 15-ak minuta, uspio je unezvjeriti Most koji je njegove ultimatume doživio kao ucjenu. Očito je da se i Karamarko i HDZ pripremaju za bolje pozicioniranje HDZ-a u Vladi, kao najveće stranke u koaliciji, a taj bi proces trebao započeti nakon završetka stranačkih izbora u HDZ-u 28. svibnja. Ne dobije li HDZ jaču političku poziciju, izgleda da sve vodi novim izborima. Karamarko, kažu naši izvori, više neće tolerirati da kao prvi potpredsjednik Vlade za unutarnju policiju i nacionalnu sigurnost nema nikakav utjecaj na policiju i tajne službe. – Imenovanjem Markića “rasturena” je tajna služba, a Karamarko neće dopustiti da se s policijom više eksperimentira. Iako je godinama radio u sustavu MUP-a i tajne službe, sada mu dociraju ljudi koji nemaju veze s tim sustavom – prenijeli su nam sudionici tog sastanka. U HDZ-u drže da bi ministar Orepić nakon pljačke policije u Heinzelovoj trebao podnijeti ostavku, a nevjerojatnim drže da je Mariju Bertini, smijenjenom šefu PNUSKOK-a, navodno dao da radi reorganizaciju policijskog USKOK-a. U Mostu su Karamarkove ultimatume doživjeli kao ucjenu te poručuju da na njih ne planiraju pristati niti će ih, kažu, zastrašiti ucjene o rušenju Vlade. U Mostu kažu kako HDZ od njih traži da imenuje svoje ljude na čelna mjesta ravnateljstva policije i PNUSKOK-a. – Od tvrtki od nacionalnog i strateškog interesa za Hrvatsku Most nikada neće dići ruke – jasna je poruka iz Mosta, koju šalju već neko vrijeme. Podsjetimo, Mostov zastupnik Miro Bulj već je žestoko prozivao HDZ zbog njihova odnosa s MOL-om i Mađarima, posebice problematizirajući prijateljstvo Tomislava Karamarka s nekadašnjim članom uprave i konzultantom MOL-a – Ine Jozom Petrovićem, koji je jedan od svjedoka na arbitražnom postupku u Londonu. Ponovno se u Mostu pitaju je li ovaj ultimatum HDZ-a posljedica prijateljstva Karamarka i Petrovića jer, tvrde, ne vide drugi razlog zbog kojeg bi se Hrvatska povukla iz postupka u kojem zasad dobro stoji. Kadroviranje u MUP-u Drugo “bojno polje”, koje traje od početka mandata, jeste kadroviranje unutar MUP-a, gdje Most smatra da je to njihov resor i da tu jedino oni, odnosno njihov ministar Vlaho Orepić, mogu donositi odluke o imenovanjima. Pri tome, naglašavaju nam u Mostu, i dalje ostaju, no čelniku HDZ-a Karamarku, koji i dolazi iz tog sustava, to je neprihvatljivo, posebice jer je on kao prvi potpredsjednik Vlade nadležan za unutarnju politiku i nacionalnu sigurnost. Redovite koordinacije HDZ-a i Mosta postale su tako novo mjesto izravnih sukoba šefova tih dviju opcija. 