Hrvatski premijer Zoran Milanović izjavio je da smatra pravednom današnju presudu Europskog suda za ljudska prava u predmetu koji su štediše pokrenule  protiv Ljubljanske banke jer u njoj sud pravomoćno zaključuje da štednja u toj banci nije predmet sukcesije SFRJ.  – To će sigurno utjecati i na hrvatske štediše jer je riječ o presedanskoj presudi. Nakon 23 godine to se rasplelo pred europskim sudom. To je, prema mome mišljenju, pravedno. Naravno, to sad dovodi Sloveniju u dosta kompliciranu situaciju, i zbog mogućih kamata, ali u svakom slučaju obveza je Slovenije da ljudima omogući pravo na, kako se to zove, mirno uživanje vlasništva. To je isto kao vikendice slovenskih građana na hrvatskoj obali kojih ima tisuće i koje nisu nijednog trenutka osporavane i otuđivane. Novac, vikendice, to je isto – rekao je Milanović. Na pitanje kako će se ova presuda odraziti na odnose Slovenije i Hrvatske, koje se spore oko prenesene štednje (današnja presuda odnosi se na neprenesenu štednju građana), Milanović je rekao da je to dobro pitanje te da on smatra da je i prenesena štednja obuhvaćena ovom presudom.  - To je, po meni, također obuhvaćeno. Bez ikakve zluradosti. Žao mi je što je na kraju to moralo ovako završiti. Od toga su svi imali štete, a najviše Slovenija. Na odnose Hrvatske i Slovenije to se ne bi trebalo odraziti uopće jer to je odluka Suda u organizaciji čiji je član i Slovenija, u Vijeću Europe. To je obveza Slovenije, oni to moraju napraviti. Bit će skupo i na kraju potpuno nepotrebno. I Ljubljanska banka je mogla, da je isplatila tu štednju, raditi u Hrvatskoj, biti možda prva banka u Hrvatskoj, ali za to nije bilo ni političke hrabrosti ni mudrosti. Evo, sad je došla pa gotovo kazna – zaključio je Milanović. >> 'Ma hoće li mi sigurno vratiti novac? Muž je umro od jada' >> Europski sud za ljudska prava: Slovenija mora vratiti novac svim štedišama