Hrvatska je na začelju Europske unije po izdvajanjima za djecu i obitelj zajedno s Rumunjskom, Bugarskom, Litvom i Letonijom, što je samo još jedan pokazatelj da u ovoj državi djeca još nisu prioritet niti se smatraju ulaganjem u budućnost. Hrvatska za djecu i obitelj izdvaja 155 eura po stanovniku godišnje, a EU u prosjeku za obiteljske i dječje naknade izdvaja 651 euro po stanovniku. Podaci su to Eurostata, objavljeni u povodu današnjeg Međunarodnog dana obitelji. Slovaci i Mađari ispred nas Najviše u EU za obitelj i djecu izdvajaju Luksemburg s 3090 eura po stanovniku, Danska s 1668 eura i Švedska – 1368 eura. Demograf s Instituta Ivo Pilar Nenad Pokos ističe da podaci Eurostata iz 2014., a nije bolja situacija ni danas, pokazuju da revitalizacija zemlje još ne zauzima adekvatno mjesto u državnim prioritetima. – Ne možemo se, naravno, mjeriti s najrazvijenijim članicama EU poput Luksemburga, Danske ili Švedske, ali moramo se zabrinuti uspoređujući se s članicama koje imaju podjednak BDP po glavi stanovnika kao mi. Nadležne se mora pitati zašto Hrvatska za djecu i obitelj izdvaja samo 155 eura po stanovniku, a Slovenija više nego duplo; 337 eura, Mađarska 250 eura, Estonija 244 eura ili Slovačka 234 eura – napominje Pokos. Irska 4,9 mlrd. € daje djeci U EU se u prosjeku za djecu i obitelj izdvaja 2,4% ukupnog BDP-a, a u nas tek 1,5%. Uspoređujući apsolutni iznos izdvajanja, Slovenija s upola manje stanovnika izdvaja 695 milijuna eura, a mi 656 milijuna eura. Irska, od koje smo prije 15 godina imali više stanovnika, 2014. za djecu i obitelj izdvojila je 4,9 milijardi eura ili 2,5% BDP-a, ističe Pokos. Dok ne shvatimo, kaže, da ulaganje u djecu nije trošak nego investicija u buduću radnu snagu, suočavat ćemo se sa snižavanjem nataliteta, intenzivnim iseljavanjem, nedostatkom priljeva mladih radnika...   