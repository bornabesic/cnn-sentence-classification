– Nisam znao da se preko granice ne smije s više od 2500 eura gotovine pa nisam ni prijavljivao koliko novca nosim. Sad rješavam papirologiju i oduzeti novac će mi vratiti. Sve je čisto i neće biti nikakvih problema – uvjeren je Mladen Novak (53), predsjednik Skupštine Međimurske županije i županijske organizacije SDP-a, vlasnik informatičkih tvrtki C lab i C junior i u još nekima suvlasnik. Jučer je bio na putu. Večer prije carinici i policajci pokraj Gradiške (BiH) oduzeli su mu 73.000 eura. Njima je upadljiva bila njegova nervoza pa su mu pretražili Passat i u ladici donjeg dijela suvozačevih vrata pronašli najlonsku vreću punu novca, sve u apoenima od sto eura. Ljutit otputovao u RH Uz oduzimanje te svote, zaradio je i kaznenu prijavu jer je prekršio Zakon o deviznom poslovanju BiH. Naime, Novak je carinicima tvrdio da je riječ o dividendi koju je zaradio na osnovi suvlasništva u jednoj od sportskih kladionica koje posluju u BiH. Navodno im je govorio da je “poznata faca” u Hrvatskoj i da je “dobar prijatelj s generalom Antom Gotovinom”! – Govoreći o tome da je u Hrvatskoj poznat kao ugledan poslovni čovjek i političar, iz kaputa je izvadio neku zahvalnicu koju mu je, kako je rekao, osobno potpisao Ante Gotovina. Kada je, ipak, shvatio da mu novac neće biti vraćen do okončanja istrage o njegovu podrijetlu, on je nakon nekoliko sati provedenih u prostorijama Granične policije, vidno ljutit, sjeo u automobil i otputovao u Hrvatsku – kažu očevici. Inače, Mladen Novak, diplomirani inženjer građevine, u privatnom je biznisu dvadesetak godina. Na glasu je kao dobar poslodavac, a i sam se nedavno pohvalio da je prosječna plaća njegovih radnika 9000 kuna. Na pitanje kako to da je na poslovni put nosio toliko novca, odgovara: U BiH dosta radimo, a plaća se na svakojake načine! 64 posto glasova Novak je u SDP-u od 1997. Ova godina mu je politički najplodnija jer je nakon lokalnih izbora izabran za predsjednika Županijske skupštine, a 20. listopada na unutarstranačkim izborima za predsjednika međimurskog SDP-a pobijedio je sa 64 posto glasova.U ožujku su hrvatski granični policajci u Staroj Gradiški u automobilu Slobodana Stankovića pronašli i oduzeli oko 450.000 eura.