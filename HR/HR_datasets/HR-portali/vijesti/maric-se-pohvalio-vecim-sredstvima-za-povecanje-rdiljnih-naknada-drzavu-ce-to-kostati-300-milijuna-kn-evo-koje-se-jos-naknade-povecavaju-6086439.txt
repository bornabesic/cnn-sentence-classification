Ministar financija Zdravko Marić izjavio je u četvrtak nakon sjednice Vlade da su u državnom proračunu osigurana sredstva za mjere predviđene Izmjenama i dopunama Zakona o rodiljnim i roditeljskim potporama, koje je Vlada uputila u saborsku proceduru. Marić je kazao kako je današnjim izmjenama i dopunama zakona napravljeno ono što je najavljeno u ekonomskom programu i programu Vlade, vezano uz demografsku revitalizaciju. "Ovo smatramo kao jednu od onih mjera koje spadaju u kategoriju sustavnih mjera. Sredstva su osigurana, ja sam to govorio i kod samog donošenja proračuna", rekao je Marić, dodavši kako je ideja da te izmjene stupe na snagu sredinom godine, odnosno s 1. srpnjem. "To znači da za ovu godinu imamo polovični godišnji ukupni efekt tih mjera, a od iduće puni efekt", pojasnio je, navevši da je na godišnjoj razini riječ o iznosu nešto iznad 300 milijuna kuna. Izmjenama i dopunama Zakona o rodiljnim i roditeljskim potporama, koje je Vlada u četvrtak sa sjednice uputila u saborsku proceduru, od druge polovine godine te bi se potpore trebale povećati, a za to je u ovoj godini osigurano 156,6 milijuna kuna. Izmjene se odnose na povećanje maksimalnog iznosa naknade plaće koja se isplaćuje za vrijeme korištenja roditeljskog dopusta za zaposlene roditelje drugih šest mjeseci, s dosadašnjih 2660,80 kuna na 3991,20 kuna. Povećava se i naknada za nezaposlene te zaposlene roditelje koji ne zadovoljavaju zakonom propisani uvjet staža osiguranja - 12 mjeseci neprekidno ili 18 s prekidima – i to s 1663 kune na 2328,20 kuna. Naknada roditeljima koji imaju pravo na roditeljski dopust za blizance, treće i svako sljedeće dijete do treće godine života djeteta, povećava se sa 1663 kune na 2328,20 kuna. Povećava se i novčana potpora za zaposlene i samozaposlene roditelje koji koriste dopust radi njege djeteta s težim smetnjama u razvoju i to s 2161 kune na 2328 kuna te za rad s polovicom punog radnog vremena radi pojačane njege djeteta, kao i druga prava povezanih skupina korisnika, i to sa 1663 na 2328,20 kuna. Za primjenu zakona u proračunu za ovu i projekcijama za iduće dvije godine osiguran je novac - 156,6 milijuna kuna u ovoj godini, u idućoj godini 313,2 milijuna kuna i u 2019. godini 346,5 milijuna kuna.