Trojica zastupnika u Hrvatskom saboru Ivan Lovrinović, Juro Martinović i Ivica Mišić razmišljanju o napuštanju Mosta nezavisnih lista i osnivanju kluba zastupnika zbog odstupanja od gospodarskog programa temeljem kojeg je ta platforma stekla povjerenje birača. Martinović je u subotu izjavio Hini da njih trojica još nisu napustili Most niti su osnovali svoj klub zastupnika, ali će tijelo inicijative Promijenimo Hrvatsku preko koje su došli u Most održati sastanak na kojem će odlučiti o daljnjim koracima, uključujući i napuštanje Mosta i osnivanje kluba zastupnika. "To je otvorena opcija, a o tome nećemo odlučivati nas trojica nego tijelo naše udruge Promijenimo Hrvatsku", rekao je Martinović, kazavši da trenutno ne želi prejudicirati kakvu će odluku donijeti. Iako je Martinović s Mišićem u petak kasno navečer dao potporu novom premijeru Tihomiru Oreškoviću i njegovim ministrima, kaže da podržava stajalište Lovrinovića koji Vladu nije podržao. "Lovrinović je bio tvorac gospodarskog programa od kojeg se jako odustalo i on je smatrao da je u situaciji u kojoj je bio kreator tog programa doveden u pitanje njegov profesionalni dignitet i da je to nekorektno prema biračima prema kojima je komunicirao taj program", kazao je Martinović. Za Lovrinovića je rekao također da je riječ o profesoru koji se jako eksponirao u kampanji, dodavši da je politika važna ali da zbog nje nitko ne želi izgubiti svoj profesionalni dignitet. Martinović kaže da ni njemu nije drago zbog odstupanja od gospodarskog programa ali da ne osjeća toliki pritisak s obzirom da se u tom dijelu nije toliko eksponirao. Martinović i Lovrinović u javnosti su proteklih tjedana, dok je trajalo sastavljanje nove Vlade, spominjani kao njeni potpredsjednici, odnosno ministri, no u konačnici se to nije dogodilo nakon čega su mediji počeli špekulirati da su vrlo nezadovoljni i da kane osnovati klub zastupnika, u kojemu bi navodno bio i Ivica Mišić. Most Nezavisnih lista., koji je na izborima osvojio 19 zastupničkih mjesta, ranije je napustilo četvoro zastupnika. >> Ivan Lovrinović: Neću vas podržati jer je Most odustao od ključnih momenata ekonomskog programa 