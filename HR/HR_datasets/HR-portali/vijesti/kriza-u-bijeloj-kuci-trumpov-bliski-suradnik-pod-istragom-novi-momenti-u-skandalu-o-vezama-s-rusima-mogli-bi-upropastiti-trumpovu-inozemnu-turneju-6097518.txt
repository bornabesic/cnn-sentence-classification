Američki predsjednik Donald Trump stigao je u subotu u Rijad, početnu postaju svoje prve inozemne turneje, ostavivši iza sebe u domovini skandal zbog načina na koji je utjecao na istragu o mogućoj povezanosti nekih od članova njegova izbornog stožera s Rusijom. Avion Air Force One sletio je na aerodrom Kralj Haled u Rijadu, gdje je američkog predsjednika dočekao po protokolu crveni tepih. Tijekom poslijepodneva Trump bi trebao razgovarati s kraljem Salmanom i vodećim ljudima saudijskog kraljevstva. Očekuje se da američki predsjednik u Saudijskoj Arabiji sklopi i dogovor o oružju, a u nedjelju bi pred 50 muslimanskih čelnika s kojima bi se trebao sastati i pozvati ih na borbu protiv ekstremizma trebao održati govoru u kojem će, kako je najavljeno, izraziti nadu u mirovnu viziju islama. Dužnosnici u administraciji rekli su da Trump želi iskoristiti sastanke kako bi stvorio "ujedinjenu, jaku protutežu" iranskome utjecaju u regiji.  Nakon Rijada, Trump će posjetiti Izrael, Palestinske teritorije, Vatikan, Bruxelles i Siciliju gdje se održavaju summit NATO-a i G7. Predviđeno je da prevali više od 25.000 kilometara kako bi ponovno uspostavio američko vodstvo, izgradio veze s ključnim vođama i potvrdio jedinstvo između triju najvećih svjetskih religija, kako je najavljeno iz Bijele kuće. Trump na prvom međunarodnom pohodu treba demonstrirati američko vodstvo, premda njegov vanjskopolitički tim tek treba biti imenovan i administracija radi na njegovim stajalištima o ključnim pitanjima, uključujući strategiju borbe protiv Islamske države i odluku o tome treba li ostati u pariškome klimatskom sporazumu. Trumpa su u petak pogodila nova neugodna saznanja o tome da je njegov viši savjetnik "osoba od interesa" u istrazi o mogućim tajnim dogovorima s Rusijom za vrijeme prošlogodišnje izborne kampanje i da se Trump pohvalio ruskim dužnosnicima da je otpustio čovjeka koji vodi istragu. Izvješća, koja su se pojavila upravo kad je Trump odletio u Saudijsku Arabiju na prvi inozemni put kao predsjednik, vjerojatno će povećati previranja koja su pogodila njegovu administraciju nakon 9. svibnja kad je otpustio direktora FBI-ja Jamesa Comeyja. Navodeći izvore upućene u zbivanja, Washington Post nije naveo ime višega Trumpova savjetnika osim što je rekao da je ta "osoba od interesa" bliska Trumpu te da je riječ o republikancu koji je ušao u Bijelu kuću prije četiri mjeseca. Američko zakonodavstvo koristi termin "osoba od interesa" kada označava nekoga tko je predmet kaznene istrage, ali nije uhićen niti formalno optužen za kazneno djelo. Osoba može surađivati ili imati informacije korisne istražiteljima. The New York Times objavio je da se Trump hvalio ruskim dužnosnicima s kojima se sastao u Bijeloj kući prošli tjedan da je otpuštanjem Comeya popustio "veliki pritisak" s kojim se predsjednik suočavao zbog istrage o ruskom miješanju u izbore 2016. godine. "Upravo sam otpustio šefa FBI-ja. Bio je stvarno luđak", rekao je Trump, prema listu, u kojemu se citira dokument koji sažima sastanak, a listu ga je pročitao jedan američki dužnosnik koji je želio ostati neimenovan. "Bio sam pod velikim pritiskom zbog Rusije. To je sad riješeno", kazao je Trump. Trump se sastao s ruskim ministrom vanjskih poslova Sergejem Lavrovom i ruskim ambasadorom u Washingtonu u Ovalnom uredu dan nakon što je otpustio Comeyja, koji je bio nadležan za istragu o ruskoj upletenosti u izbore. Times navodi da se dokument temelji na bilješkama preuzetim iz Ovalnog ureda. Istovremeno, objavljeno je da će Comey, koji nije javno govorio u zadnjih 10 dana nakon što je otpušten, svjedočiti na otvorenom saslušanju pred senatskim obavještajnim odborom koji istražuje moguće rusko miješanje u izbore 2016. godine. Čelnici odbora rekli su u petak da će to biti nakon Dana sjećanja, američkog praznika 29. svibnja. "Nadam se da će razjasniti američkome narodu nedavne događaje o kojima se opširno izvješćivalo u medijima", rekao je predsjednik odbora republikanac Richard Burr najavljujući saslušanje.