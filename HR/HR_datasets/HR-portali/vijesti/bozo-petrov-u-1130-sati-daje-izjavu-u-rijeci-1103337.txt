Most je danas u Rijeci otvorio ured, a tom je prilikom njihov čelnik i potpredsjednik Vlade Božo Petrov dao izjavu kritizirajući SDP i HDZ, ali ne isključujući mogućnost suradnje s njima u slučaju da se promijene. Petrov je rekao da su se u mandatu ove Vlade trudili raditi po programu za zadnje izbore te da su se potrudili provesti ga u svojim resorima. Dodao je da su imali opstrukcije od SDP-a i HDZ-a iako su te stranke potpisale taj program. – Ovaj put ćemo tražiti puno jača jamstva jer Hrvatska zaista više nema vremena, a njih pozivam da se odluče raditi ono zbog čega su se uključili u politiku, a to je dobrobit svih građana. Dosad su radili za svoje interese – rekao je Petrov, dodajući kako vjeruje da je Most u ovih šest mjeseci postavio potpuno drukčije standarde. Nije rekao o kojim je jamstvima riječ već je najavio njihovu objavu u trenutku objave kompletnog programa. Smatra da će ih natjerati na prihvaćanje jamstava inicijativom građana, odnosno javnošću. "Mogu skupa" Petrov je rekao da je činjenica da su HDZ i SDP bolje surađivali u Saboru nego što je Domoljubna koalicija surađivala s Mostom u Vladi.  Petrov je kritizirao SDP, ali je rekao da ga ne isključuju. – Očekujem promjenu koja će se dogoditi i u SDP-u i u HDZ-u. Promjena može biti i u sazivu zastupnika, i u čelništvu jedne i druge stranke. I u jednoj i u drugoj stranci odluke donose njihovi predsjednici, a predsjedništvo im je za ukras – rekao je Petrov. – S takvim ljudima mi ne možemo imati posla – poručio je. – Ako se oni ne promijene i ne odluče dati jamstva, onda mogu skupa, jer ja ne vidim razlike između jednih i drugih – rekao je Petrov, dodajući da je vrlo simptomatično da se najavljuje velika koalicija. Dodao je da bi jedini problem u tom slučaju bio nedostatak mjesta. – Puno krokodila, mala bara – rekao je. Petrov je rekao da će program, između ostalog, temeljiti na gospodarskom razvoju, gdje će tražiti da se ide prema srednjem i malom poduzetništvu, kao i reformi pravosuđa i lokalne uprave, na čemu su, kako je rekao, i radili zadnjih šest mjeseci. Rekao je da se porezi trebaju smanjivati, da to treba učiniti prvom prilikom te da ovakav sustav nije održiv, ali da treba voditi računa i o deficitu. Neće uzimati donacije Petrov je rekao da Most neće uzimati donacije jer svi trebaju snositi odgovornost za političku situaciju u Hrvatskoj. – Ne mislim da je pravedno od ljudi tražiti bilo kakvu pomoć. (...) I HDZ i SDP imaju jako raširenu stranačku infrastrukturu, mašineriju koja ih izuzetno košta, vrlo je skupa na mjesečnoj razini. Mi to nemamo – poručio je Petrov dodajući da takvoj infrastrukturi neće ni težiti jer druge stranke zbog toga trpe razne uhljebe. Petrov je rekao da na izborima očekuje barem jednak broj mandata kao zadnji put te barem jednak odaziv građana. Rekao je da se nada da su građani progledali, da znaju s kim imaju posla te da su svjesni da su promjene potrebne. Petrov će također danas u 13.30 sati posjetiti Rektorat Sveučilišta u Rijeci te u 14 sati Studentski centar. Rekao je da je obrazovanje važno za gospodarski razvoj Hrvatske, da ima novca za nastavak kurikularne reforme, ali da je problem bio u tome što se nije mogla raditi prava dubinska kontrola proračuna. >> Miro Bulj: Ideološke i svjetonazorske podjele bile su dimna zavjesa za pljačku Republike Hrvatske >> Petrov: 'Ja se ispričavam što ne mogu pozitivno govoriti o njima' 