Hrvatska komora socijalnih radnika (HKSR) najavila je u srijedu da će provesti stručni nadzor nad radom nadležnih socijalnih radnika kako bi se utvrdilo činjenično stanje i eventualne funkcionalne manjkavosti konteksta u kojemu djelatnici obavljaju svoj posao te je izrazila duboku sućut obitelji i žaljenje zbog tragične smrti dječaka Denisa Pašića iz Pule. HKSR će javnost upoznati s rezultatima provedbe stručnoga nadzora čim on bude završen, dodaje se u priopćenju. "U skladu s javnim ovlastima koje definira Zakon o socijalnoj skrbi i Zakon o djelatnosti socijalnog rada, HKSR će provesti stručni nadzor nad radom nadležnih socijalnih radnika, s ciljem utvrđivanja činjeničnog stanja u ovom tragičnom slučaju, ali i eventualne funkcionalne manjkavosti konteksta u kojemu socijalni radnici obavljaju svoj posao", istaknuto je u priopćenju HKSR -a. HKSR je najavio dodatni angažman Komore na rasvjetljavanju ovog slučaja "cijeneći brzinu kojom je nadležno ministarstvo provelo upravni nadzor nad radom Centra za socijalnu skrb u Puli te utvrdilo propuste u procjeni rizičnog ponašanja majke i poduzimanju mjera zaštite djeteta". U priopćenju stoji da HKSR od prvih saznanja o događaju koji je uznemirio cijelu javnost, intenzivno prati reakcije medija, stručnih službi, a napose Ministarstva za demografiju, obitelj, mlade i socijalnu politiku.