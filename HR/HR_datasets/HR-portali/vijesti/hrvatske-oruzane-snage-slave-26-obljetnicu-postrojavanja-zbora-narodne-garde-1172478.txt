Dvadeset šest godina otkako je na stadionu NK Zagreb u Kranjčevićevoj ulici tog 28. svibnja 1991. održana svečana smotra Zbora narodne garde (ZNG), pripadnici Oružanih snaga RH slave svoj dan. Zapravo, svoje dane: od petka do ponedjeljka u većim hrvatskim gradovima vojarne će, od Vinkovaca do Knina, otvoriti svoja vrata građanima, a metropola će i ovu obljetnicu obilježiti nizom manifestacija te već tradicionalnim razgledom naoružanja i opreme uz atraktivan letački program na Jarunu. Zagrepčane ove godine očekuje i posebna atrakcija: povratak velike smjene straže, koja će se nakon 16 godina danas u 12 sati ponovno održati na Markovu trgu, i tako sve do listopada, subotama i blagdanima, a u ceremoniji sudjeluju pripadnici Počasno-zaštitne bojne. Prva misija u Sijera Leoneu Pripadnici Oružanih snaga doista imaju razloga za slavlje. Tijekom proteklih 26 godina OS RH izrastao je u respektabilnu vojsku koja svim građanima jamči sigurnost, a na globalnoj razini pridonosi svjetskom miru, stabilnosti i sigurnosti sudjelujući u međunarodnim misijama i operacijama potpore miru. Povjerenje savezničkih država u RH i u Oružane snage rezultiralo je primanjem Hrvatske u NATO savez 1. travnja 2009., a upravo je naša vojska integraciju u NATO okončala najbrže u povijesti. Sudjelovanje hrvatskih vojnika u međunarodnim misijama i operacijama započelo je 1999. godine upućivanjem deset vojnih promatrača u misiju UN-a u Sijera Leone. U svim međunarodnim misijama i operacijama u kojima sudjeluju ili su sudjelovali, hrvatski vojnici prepoznati su po profesionalizmu, učinkovitosti i predanosti u obavljanju zadaća. Njihov doprinos u stvaranju stabilnosti i sigurnosti prepoznali su i saveznici ali jednako tako i lokalno stanovništvo u područjima operacija. Pripadnici Oružanih snaga RH trenutačno sudjeluju u tri mirovne misije UN-a (u Indiji i Pakistanu, Zapadnoj Sahari i Libanonu), u mirovnoj misiji Resolute Support (Odlučna potpora) u Afganistanu, mirovnoj operaciji KFOR na Kosovu te u misiji Europske unije u Somaliji. Hrvati najbolji piloti Trenutačno je u sastavu Oružanih snaga ukupno 15.921 osoba, od toga 14.437 djelatnih vojnih osoba, od kojih 3064 časnika, 100 časnika vojnih specijalista, 5337 dočasnika, 413 dočasnika vojnih specijalista i 5523 vojnika i mornara. Oružane snage raspolažu s 12 zrakoplova MiG 21 te 22 školska aviona tipa Pilatus i Zlin. No, trenutačno najveće zvijezde HRZ-a američki su helikopteri Kiowa Warriors, njih 16, koji će biti umreženi s novopristiglim njemačkim samohodnim haubicama PzH 2000 155 mm. Inače, američki instruktori nedavno su u zadarskoj zračnoj luci potvrdili da su hrvatski piloti koje upravo obučavaju najbolji s kojima su do sada radili. SUBOTA Zagreb: Koncert, smjena straže, taktičko-tehnički zbor U 11 sati počinje koncert na Zrinjevcu, a u 12 velika smjena straže na Trgu sv. Marka. Od 9 sati na Jarunu može se razgledati taktičko-tehnički zbor naoružanja i opreme, a građanstvu će se u 13 i 17 sati dijeliti vojnički grah. Karlovac: Budnica, vijenci U 8 počinje budnica i mimohod ratnih zastava ulicama Karlovca, a od 9 do 19 na programu je taktičko-tehnički zbor naoružanja i vojne opreme HKV-a na Trgu bana Jelačića. NEDJELJA Zagreb: Polaganje vijenaca i misa U 9 sati na Mirogoju polažu se vijenci i pale svijeće, u 10.30 održat će se sveta misa za stradale u Domovinskom ratu u crkvi Sveta Mati Slobode na Jarunu, a od 9 do 20 na Jarunu nastavlja se s taktičko-tehničkim zborom naoružanja i opreme. U 18 sati planiran je letački program i pokazne vježbe na Jarunu (počasni plotuni, padobranski skokovi, nastup akrobatske grupe Krila Oluje, pokazna vježba Počasno-zaštitne bojne i Zapovjedništva specijalnih snaga) PONEDJELJAK Zagreb: Svečana akademija u 15 sati u Koncertnoj dvorani Vatroslav Lisinski, uz prigodni glazbeni program, obraćanja i kratki film te uručenje promaknuća.