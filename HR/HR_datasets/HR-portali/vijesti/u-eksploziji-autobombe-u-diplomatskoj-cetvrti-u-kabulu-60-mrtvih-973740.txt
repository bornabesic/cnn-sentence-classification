Foto: Getty/Stringer  SNAŽNA eksplozija zatresla je jutros afganistansku prijestolnicu Kabul.   U eksploziji koja se dogodila u blizini predsjedničke palače i stranih veleposlanstava, prema zasad dostupnim informacijama, poginulo je najmanje 80 ljudi, a oko 300 ih je ranjenih. Prema prvim izvješćima s mjesta događaja, uzrok eksplozije je auto-bomba na središnjem trgu. Dijelovi vozila letjeli su stotinama metara, a fotografije na društvenim mrežama pokazuju oblak crnog dima i mnogobrojne uništene automobile. BBC-jev dopisnik iz Kabula Harun Nazafijada opisao je kaotične scene s mnoštvom ozlijeđenih koji se prevoze do bolnica. Mjesto eksplozije okruženo je policijom. Izgoreni automobili na mjestu eksplozije najbolje pokazuju jačinu bombe, a društvenim medijima šire se i fotografije razbijenog stakla rasutog po cijelom trgu. Glasnogovornik kabulske policije Basir Mujahid Reutersu rekao je da se eksplozija dogodila ispred njemačke ambasade, ali i nekoliko drugih važnih stranih predstavništva u blizini. Još nije poznata meta napada u četvrti s diplomatskim predstavništvima, a nitko nije preuzeo odgovornost za napad. Prošlog mjeseca talibani su u toj zemlji najavili početak proljetne ofenzive na strana predstavništva.