Press konferencija Donalda Trumpa glatko je tekla sve do trenutka dok nije spomenuo CNN. Veliku američku televizijsku kuću optužio je da širi lažne vijesti, dok je prema Buzzfeedu bio još oštriji poručivši im da su - smeće! Već u tom trenutku nastao je žamor među novinarima, a usred cijelog cirkusa isplivao je novinar CNN-a Jim Acosta koji je počeo urlati na budućeg predsjednika. - Kad nas već napadate, mogu li vam postaviti jedno pitanje? Uslijedio je žestoki odgovor. - Vi ne! Vaša tvrtka je grozna. Međutim, Acosta nije odustao i u tom trenutku atmosfera u cijeloj dvorani se ozbiljno zakuhala. - Napadate novinsku kuću, možete li nam barem dati šansu da postavim pitanje - vikao je Acosta na što mu je Trump rekao da zašuti i ne bude bezobrazan. - Nema šanse da vam dopustim da mi postavite pitanje. Nema šanse! Objavljujete lažne vijesti. Novinar je pokušao objasniti Trumpu da njegovo ponašanje nije prikladno, ali Trump nije odustajao. - Vi ste lažni, objavljujete lažne vijesti, vama pitanja nisu dopuštena.   Acosta se poslije javio u program CNN-a i rekao da je i uoči same konferencije imao indicija da Trump neće odgovarati na njegova pitanja. - Međutim, kako je konferecija išla svojim tokom, a Trump je uporno blatio CNN, osjećao sam da moram postaviti neko pitanje kako bismo se pokušali obraniti. Nažalost, kolega s ABC-a je postavio pitanje koje sam ja htio postaviti, a to je 'je li on ili netko iz njegova tima tijekom kampanje kontaktirao s Rusima', ali kao što ste mogli primijetiti, on na to pitanje nije odgovorio. Poslije smo ga uhvatili kod lifta i opet upitali, a on je odgovorio s - 'ne'. Potom je Acosta progovorio i o mini-incidentu u dvorani. - Dok sam pokušavao postaviti pitanje, prišao mi je budući glasnogovornik Bijele kuće Sean Spicer i poručio da će me izbaciti ako nastavim.