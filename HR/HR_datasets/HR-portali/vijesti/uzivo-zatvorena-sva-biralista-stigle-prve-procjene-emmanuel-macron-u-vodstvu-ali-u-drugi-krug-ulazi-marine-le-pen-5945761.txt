NOVO 23:50 - Nakon 78 posto prebrojanih glasova, Macron je u vodstvu pred Le Pen. To je zato što su stigli i rezultati iz gradova u kojima Macron ima veću podršku od kandidatkinje Nacionalne fronte, javlja BBC. Trenutno Macron ima 23.23% glasova, Marine Le Pen 22.83%, François Fillon 19.75%, Jean-Luc Mélenchon 18.92% i Benoit Hamon 6.06%. Podsjetimo, agencija Ipsos/Steria objavila je i prognozu drugog kruga prema kojoj bi Macron dobio 62 posto glasova, a Le Pen 38 posto. ------------------------------ NOVO 23:30 - Predsjednik Europske komisije Jean-Claude Juncker čestitao je Emmanuelu Macronu u nedjelju i pooželio mu sreću u drugome krugu predsjedničkih izbora, a čestitali su mu i francuski predsjednik Francois Hollande te njemački čelnici uvjereni da će on 'pomesti' krajnju desnicu u drugome krugu. "Juncker je čestitao Emmmanuelu Macronu na njegovu rezultatu u prvome krugu i poželio mu sve najbolje u drugome krugu", objavio je Junckerov glasnogovornik Martin Schinas na Twitteru. Njemački ministar vanjskih poslova Sigmar Gabriel također je poruku objavio na Twitteru. "Sretan sam što će Emmanuel Macron postati sljedeći francuski predsjednik", rekao je Gabriel u video poruci na Twitteru iz Amana u Jordanu. "Siguran sam da će u drugome krugu (7. svibnja) pomesti krajnu desnicu, populizam desnice, antieuropljane", dodao je socijaldemokrat Gabriel i nazvao Macrona "jedinim istinski proeuropskim kandidatom" za kojega je uvjeren da će biti "odličan predsjednik". Glasnogovornik njemačke kancelarke Angela Merkel poželio je "sreću" Macronu u drugome krugu. "Dobro je što je @EmmanuelMacron imao uspjeha sa svojim stajalištem za snažnu EU + tržišnu socijalnu ekonomiju. Sretno za dva tjedna", napisao je Steffen Seibert na svom Twitteru. Martin Schulz, socijaldemokratski kandidat koji će se natjecati na rujanskim parlamentarnim izborima u Njemačkoj protiv kancelarke Merkel, izrazio je nadu u Macronovu pobjedu u drugome krugu nad "antieuropljanskom i otvoreno rasističkom kandidatkinjom Marine Le Pen". Potrebna je mobilizacija "kako bi se osiguralo da Macron pobijedi u drugome krugu", rekao je Schulz, a prenijela agencija Reuters. ------------------------------ 23:02 - U svojem govoru Macron je pozvao na zajedništvo svih Francuza i naglasio povijesnu notu svog rezultata, istaknuvši da je glas za njega glas za mijenjanje Francuske i glas za Europu. Marine Le Pen je pak u svojem govoru očekivano istaknula problem imigracije u Francusku te svoj anti-EU i antiglobalistički stav pozivajući birače drugih stranaka da stanu iza nje. ------------------------------ 22:27 - Marine Le Pen i Emmanuel Macron vode u prvome krugu predsjedničkih izbora na temelju 38 do 39 posto prebrojanih glasova, prvi su službeni rezultati koje je u nedjelju navečer objavilo ministarstvo unutarnjih poslova. Podaci ministarstva ne uključuju rezultate iz velikih francuskih gradova u kojima je potpora Marini Le Pen uglavnom manja u odnosu na manje gradove i sela gdje je prebrojavanje završeno, piše agencija Reuters. S 20 milijuna prebrojanih glasova  od 47 milijuna birača i prema projekcijama koje govore da je odziv iznosio 80 posto, Le Pen vodi s 24.38 posto.Slijedi je Macron s 22.19 posto, konzervativni kandidat François Fillon dobio je 19,63 posto, a kandidat ljevice Jean-Luc Mélenchon 18,09 posto. Prve projekcije instituta pokazale su da je Macron ispred Le Pen i da će se njih dvoje sučeliti u drugome krugu predsjedničkih izbora 7. svibnja. Prema institutu Ipsos/Sopra Steria Macron vodi s 23,7 posto, a Le Pen je dobila 21.7 posto. Druga projekcija provedena za TF1/RTL, pokazala je da su Macron i Le Pen izjednačeni. Konačni rezultati očekuju se idućih sati, javlja BBC. Agencija Ipsos/Steria objavila je i prognozu drugog kruga prema kojoj bi Macron dobio 62 posto glasova, a Le Pen 38 posto. ------------------------------ 22:08 - Nakon objave projekcija prema kojima je najviše glasova u prvom krugu osvojio proeuropski Macron i nakon što su potporu dali poraženi kandidat dvije najveće stranke u Francuskoj (republikanaca i socijalista) euro je skočio na svoju najveću vrijednost u zadnjih pet mjeseci. ------------------------------ 21:50 - Tko su i za što se zalažu dvoje kandidata koji će prema projekcijama ući u drugi krug predsjedničkih izbora u Francuskoj? Više o kandidatu pokreta En Marche, Emmanuelu Macronu, možete pročitati OVDJE, a o čelnici Nacionale fronte Marine Le Pen OVDJE. ------------------------------ 21:40 - Nakon objave projekcija prema kojima Marine Le Pen ulazi u drugi krug predsjedničkih izbora, u istočnom dijelu Pariza, na Trgu Bastille, došlo je do velikih sukoba prosvjednika i policije. Situacija je toliko eskalirala da je policija morala upotrijebiti i suzavac kako bi primirila masu. Više pročitajte OVDJE. Jean-Paul Pellisier / REUTERS Nakon objave projekcija prema kojima Marine Le Pen ulazi u drugi krug predsjedničkih izbora došlo je do sukoba prosvjednika i policije u Parizu   ------------------------------ 21:30  - Kandidat krajnje ljevice Jean-Luc Mélenchon rekao je da rezultata još uvijek nema i da ove projekcije koje su objavljene ne priznaje kao relevantne.  - Ove projekcije bazirane su na anketama i pozivam birače i komentatore da se suzdrže do objave službenih rezultata - rekao je Mélenchon. ------------------------------ 21:13 Kandidat konzervativaca Fillon, čiju su kampanju obilježili skandali s fiktivnim zapošljavanjem obitelji, je priznao poraz i pozvao svoje pristaše da u drugom krugu glasaju za Macrona, donosi Guardian.  - Usprkos svim mojim nastojanjima i odlučnosti nisam uspio uvjeriti naše građane da glasaju za mene. Na mojem putu bile su prevelike i okrutne prepreke. No, poraz je samo moj i prihvaćam odgovornost za njega u potpunosti. Moramo izabrati ono što je najbolje za našu zemlju - apstiniranje od glasanja nije u mojim genima, naročito kad je ekstremna stranka tako blizu dolasku na moć. Nacionalna fronta je poznata po svojem nasilju i netoleranciji i njihov program bi našu zemlju odveo u bankrot i Europu u kaos. Ekstremizam Francuskoj može donijeti samo nesreću i podjele. Nema drugog izbora nego glasati protiv krajnje desnice. Ja ću glasati za Emmanuela Macrona - to smatram svojom dužnosti i to vam govorim iskreno. Na vama je da razmislite što je najbolje za vašu zemlju i za vašu djecu - rekao je Fillon. Christian Hartmann / REUTERS François Fillon priznaje poraz na izborima   ------------------------------ 20:38  - Macron se kratko javio za AFP rečenicom da su večeras ispisali "novu stranicu u političkoj povijesti Francuske". ------------------------------ 20:32 - Prema svim anketama koje su održane između prvog veljače i 21. travnja, Emmanuel Macron u drugom krugu pobjeđuje Marine Le Pen. No, dok je u anketama sredinom veljače Macron dobivao i do 65%, a Le Pen 35%, ta se razlika smanjila na 58 posto naprema 42 posto za Macrona sredinom travnja. No, i dalje je riječ o velikoj prednosti za kandidata centra.    Benoit Tessier / REUTERS Pristaše Macrona slave nakon objave prvih projekcija prema kojima on kao kandidat s najviše glasova ulazi u drugi krug predsjedničkih izbora u Francuskoj   ------------------------------ 20:30 - Socijalist Benoit Hamon, koji je prema prvim procjenama osvojio tek 6 posto glasova, već je priznao poraz i pozvao svoje glasače da u drugom krugu glasaju protiv Le Pen. Vincent Kessler / REUTERS Benoit Hamon, kandidat socijalista, priznaje poraz na izborima   ------------------------------ 20:05 - U Francuskoj su zatvorena sva birališta, a odmah u 20 sati stigle su i prve procjene agencije IPSOS. U vodstvu je Macron s 23,7 posto, na drugom mjestu je Le Pen s 22 posto, a na trećem mjestu su Mélenchon i Fillon, svaki ima 19,5 posto. Ovo nisu službeni rezultati i tijekom večeri moguće su velike promjene. Sky News javlja da su prve procjene rezultata izazvale euforiju u taboru Le Pen. Čuje se skandiranje 'pobjeda, pobjeda'. Pascal Rossignol / REUTERS Pristaše Marine Le Pen slave njezin izgledni ulazak u drugi krug predsjedničkih izbora u Francuskoj   ------------------------------ Kandidat centra Emmanuel Macron i krajnje desna čelnica Marine Le Pen vode u izlaznim anketama u prvom krugu francuskih predsjedničkih izbora, objavila je u nedjelju belgijska televizija RTBF. Prema tom mediju i anketi koju je proveo do podneva Macron vodi s 24 posto glasova, a slijedi ga Le Pen s 22 posto. Konzervativni bivši premijer François Fillon ima 20,5 posto, dok krajnje lijevi Jean-Luc Mélenchon ima 18 posto. RTBF nije otkrio izvor tih podataka niti koliko je ispitanika sudjelovalo u anketi. Inače, u Francuskoj je ilegalno objavljivati izlazne ankete, djelomične rezultate ili projekcije dok je glasovanje još uvijek u tijeku.