Europa od jučer više nije ista. Projekt europskih integracija jučer je i formalno, britanskim aktiviranjem članka 50. o izlasku iz Europske unije, prestao biti velika, brza autocesta koja vodi u jednom smjeru (smjeru integracija) i dobio odvojak koji se zove – dezintegracija. Zasad tim odvojkom kreće samo jedna država članica, Ujedinjeno Kraljevstvo, dok ostalih 27 naglašava da čvrsto ostaje u EU. No, čak i ako tako ostane – a to još ne znamo jer će o ishodu pregovora o izlasku i o budućem odnosu Velike Britanije s EU ovisiti hoće li taj put biti primamljiv još nekoj od preostale 27-orke – Europa više jednostavno nije ista. Zakoračila je u veliku nepoznanicu. Gurnuta, zapravo, a ne zakoračila jer ju je u tu nepoznanicu doslovno gurnuo bivši britanski premijer David Cameron. Zbog jednog višedesetljetnog unutarstranačkog problema britanske Konzervativne stranke čitav kontinent gurnut je u nepoznanicu, od koje je veća samo ona nepoznanica u koju su euroskeptični britanski domoljubi gurnuli vlastitu domovinu. Čini se da bi Škotska mogla poželjeti izaći iz Ujedinjenog Kraljevstva prije no što ono izađe iz Europske unije. Sjeverna Irska također. London bi mogao nazadovati zbog Brexita. Sve to stvara opasnost da Ujedinjeno Kraljevstvo iz pregovora o Brexitu izađe razjedinjeno. Potencijalna opasnost za samu Europsku uniju nije ništa manja, ma koliko se deklaracije poput najnovije sa subotnjeg summita u Rimu trudile zvučati pozitivno. EU je veliki projekt kojemu je osnovna ideja poticanje suradnje i integracije između država koje su kroz povijest praktički uvijek rješavale nesuglasice sukobima i ratovima. Brexit je u svakom slučaju prekretnica, a u najgorem slučaju može označiti i kraj ere suradnje i integracije, odnosno povratak eri sukoba i konfrontacije. U pravu je predsjednik Europskog vijeća Donald Tusk kad kaže da nijedna strana ne može ništa dobiti u procesu koji je jučer započeo: sve što slijedi je kontrola štete. >> 'Jako sam tužan. Nisam mislio da će se to dogoditi' >> Kao što neće lagano izaći, Velika Britanija nije lagano ni ušla u EU prije 46 godina 