Hrvatska stranka umirovljenika (HSU) najavila je danas da će pokrenuti inicijativu za opoziv ministra zdravlja Darija Nakića, zbog odluka o povećanju maksimalnog iznosa participacije za bolničko liječenje i uvođenja naknade za pregled u hitnom bolničkom prijemu. – Hrvatska stranka umirovljenika oštro osuđuje odluke Vlade Republike Hrvatske kojima se zbog poskupljenja smanjuje dostupnost zdravstvenih usluga i svjesno i namjerno dovodi u pitanje sustav temeljen na solidarnosti koji su građani gradili desetljećima. Poskupljenje maksimalnog iznosa participacije za bolničko liječenje s dvije na tri tisuće kuna te uvođenje naknade za pregled u hitnom bolničkom prijemu su samo uvod u dodatna poskupljenja, čiji je krajnji cilj privatizacija zdravstvenih usluga i dodatno bogaćenje već bogatih – tvrde iz HSU-a u priopćenju. Uvjereni su da slučajna Vlada "na čelu s premijerom koji je iz farmaceutske industrije instaliran na najodgovorniju poziciju u državi" povlači poteze koji isključivo idu na štetu građana te najavljuju kako će u Saboru pokrenuti inicijativu za Nakićev opoziv. Ističu kako su prikupili potpise više od 100 tisuća građana protiv najavljenog poskupljenja police dopunskog zdravstvenog osiguranja te kako će u tome "tražiti potporu građana i političkih stranaka kojima je javni interes ispred privatnog". >> 'Ako Nakić ne povuče poskupljenje dopunskog, idemo na referendum' 