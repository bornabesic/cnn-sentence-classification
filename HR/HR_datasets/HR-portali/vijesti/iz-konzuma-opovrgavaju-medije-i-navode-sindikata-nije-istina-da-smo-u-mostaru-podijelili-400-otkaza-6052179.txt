Uprava Konzuma u Bosni i Hercegovini opovrgnula je u petak medijske navode i navode Samostalnog sindikata zaposlenih u poljoprivredi, prehrambenoj i duhanskoj industriji, vodoprivredi, ugostiteljstvu, turizmu i trgovini BiH da je u Mostaru otkaze dobilo 400 djelatnika pojašnjavajući da su zbog zatvaranja jedne trgovine ugovore raskinuli s četvero zaposlenih.  "Brojka od 400 otkaza u Mostaru je netočna i dodatno stvara napetosti te osjećaj zabrinutosti i neizvjesnosti kod svih naših zaposlenih", priopćili su iz Uprave Konzuma u BiH. Pri tome su naveli kako u Mostaru zapošljavaju 281 zaposlenika, te da su u proteklom razdoblju uručili četiri otkaza zaposlenicima koji su imali ugovor na neodređeno vrijeme. Pojasnili su da je raskid ugovora u Konzumu uslijedio zbog zatvaranja prodajnog objekta u Mostaru, a što je djelatnicima najavljeno više od mjesec dana prije prekida radnog odnosa. Iz Konzuma su upozorili kako je Samostalni sindikat zaposlenih u poljoprivredi, prehrambenoj i duhanskoj industriji, vodoprivredi, ugostiteljstvu, turizmu i trgovini Bosne i Hercegovine iznio netočne i neprovjerene informacije medijima. Najavili su da će poduzeti zakonske mjere i pokrenuti tužbu protiv čelnika tog sindikata Mehmeda Avdagića zbog klevete te objave netočnih informacija koje nanose štetu kompaniji, ali i zaposlenicima. Brojni mediji u Mostaru i BiH u četvrtak i u svojim tiskanim izdanjima od petka objavili su informacije da je 400 radnika Konzuma u Mostaru dobilo otkaze posljednjih dana. U Konzumu u BiH radi oko 4.500 djelatnika od 5.200 ljudi koliko ukupno radi u grupaciji Agrokor u toj zemlji.