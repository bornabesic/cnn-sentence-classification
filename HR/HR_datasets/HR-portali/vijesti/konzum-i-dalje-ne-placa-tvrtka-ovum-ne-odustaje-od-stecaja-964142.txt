Foto:FaH  "NE, ne odustajemo od stečajnog postupka. Uostalom ništa nam, još uvijek, nije ni uplaćeno" , kaže za Index direktor tvrtke Ovum Marko Brajević. Podsjetimo, na Trgovačkom sudu u Zagrebu 31. ožujka zaprimljen je prijedlog za pokretanje stečajnog postupka nad Konzumom. Tvrtka Ovum ide dalje, no Konzum je zaštićen nedavno prihvaćenim Lex Agrokorom.  Aktiviranjem Lexa automatski se povlače sve blokade budući da se sva potraživanja, uključujući i ona nedospjela, zamrzavaju. Istovremeno, prijedlozi za pokretanje stečajnih postupaka stavljaju se izvan snage. Otvoren postupak stečaja Podsjetimo kako je Ovum podnio prijedlog za stečaj zbog ukupnog duga od 9,5 milijuna kuna. Kao razlog za pokretanje stečaja navodi se prezaduženost kompanije.  Iz Konzuma su svojedobno poručili da je legitimno pravo vjerovnika da podnese takav zahtjev, no da sam zahtjev ne znači i da će doći do pokretanja stečaja niti da će to utjecati na ciljeve restrukturiranja. Kako nam je potvrdio Brajević danas tijekom dana bit će uplaćen iznos od 20 tisuća kuna kako bi se nastavio proces stečaja za Konzum. Isto tako unatoč Lex Agrokoru, ne odustaju od svojih potraživanja.  Stečaj Konzuma vodi sudac Trgovačkog suda Mislav Kolakušić, a iz Konzuma su zatražili njegovo izuzeće. Konzum u svojem zahtjevu za izuzeće  tvrdi da je Kolakušić u razdoblju pripreme Zakona o sistemskim tvrtkama i nakon njegove objave u Narodnim novinama, a posebno nakon podnošenja prijedloga za otvaranje postupka izvanredne uprave u više navrata oštro, subjektivno i pristrano javno istupao osporavajući i osnovanost i primjenjivost Zakona, a posebno okolnosti vezane uz ulogu suda. Kolakušić odgovorio Konzumu Navode kako je Kolakušić, između ostalog, zakonodavni okvir prihvaćen od Sabora, "pogrešno interpretirao i predstavio javnosti kao 'krađu'", što, po Konzumu, pokazuje subjektivan i pristran odnos.  "Zakoni se donose na temelju javne rasprave u kojoj sam kao sudac dužan sudjelovati iz stručnih i moralnih razloga", glasio  je odgovor suca Trgovačkog suda Mislava Kolakušića na zahtjev Agrokorova Konzuma za njegovim izuzećem.