Predsjednica Kolinda Grabar-Kitarović primila je ministra znanosti i obrazovanja prof. dr sc. Pavu Barišića, predsjednicu Posebnog stručnog povjerenstva za provedbu Strategije obrazovanja, znanosti i tehnologije i koordinaciju strategija i djelovanja na području obrazovanja i znanosti prof. dr. sc. Dijanu Vican, voditeljicu Ekspertne radne skupine za provođenje kurikularne reforme dr. sc. Jasminku Buljan Culej i pomoćnicu ministra Sanju Puticu koja je vodi Operativnu skupinu za potporu Ekspertnoj radnoj skupini za provođenje kurikularne reforme, priopćili su iz Ureda predsjednice. Prilikom razgovara, Predsjednica je ponovila svoje uvjerenje kako je cjelovita reforma školstva od strateške važnosti za razvoj i budućnost Hrvatske te kako stoga taj proces treba što prije završiti, odnosno započeti konkretnu provedbu. Naglasila je kako naš obrazovni sustav treba lišiti bilo kakve ideologizacije i politizacije. „Odgoj i obrazovanje najbolja su investicija u budućnost pojedinca i države. Ne bilo kakav odgoj i bilo kakvo obrazovanje, već ono koje potiče odgovornost, kreativnost i omogućava primjenu znanja u realnim životnim situacijama“, kazala je predsjednica Grabar-Kitarović. Istaknula je kako od takvog odgoja i obrazovanja uvelike ovisi hoće li djeca koja danas idu u školu sutra biti izgubljena generacija ili stožerni nositelj društva i njegova razvoja. Predsjednica Grabar-Kitarović smatra kako je krajnje vrijeme za postizanje širokog društvenog konsenzusa te prianjanja poslu, kako bi ga se što prije završilo. Dodala je kako Hrvatska sada mora sprintati da bi dostigla države koje imaju suvremen kreativan obrazovni sustav, sustav koji stvara samostalne, samosvojne i odgovorne osobe. Istaknula je kako je temelj solidno postavljen i kako sada ne treba stvari vraćati unatrag, nego treba nadograditi ono što nedostaje. Ponovila je svoju potporu većoj zastupljenosti obrazovanja u STEM-područjima jer znanost, tehnologija, inženjerstvo i matematika stvaraju ono što nazivamo dodanom vrijednošću. To ne znači zanemariti znanja koja nam daju humanistički temelj i jačaju društvenu sinergiju i odgovornost, ali neprijeporno je da su one države koje su stavile naglasak na STEM mnogo više profitirale u svojem ukupnom razvoju, kazala je. - I dalje ću pozorno pratiti sve što se događa u vezi s reformom školstva jer je to prevažno pitanje za našu budućnost. Očekujem stoga da se dovršetak kurikularne reforme postavi na najvišu razinu državnih prioriteta te, u tome smislu, nastavi rad Ekspertne radne skupine u punom sastavu, tempom koji će osigurati da operativna priprema reforme u našim školama započne već tijekom sljedeće školske godine, zaključila je predsjednica Grabar-Kitarović.