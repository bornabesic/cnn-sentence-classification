 Vlada je na današnjoj sjednici usvojila akcijski plan za administrativno rasterećenje gospodarstva i prijedlog odluke o donošenju Plana gospodarenja otpadom Republike Hrvatske za razdoblje 2017. – 2022. godine.  Vlada je prihvatila Plan gospodarenja otpadom za razdoblje 2017. do 2022. godina koji se temelji na kružnom gospodarstvu, a premijer Andrej Plenković istaknuo je kako je prihvaćanje Plana važan preduvjet za korištenje sredstava iz Operativnog programa konkurentnost i kohezija, ukupno od oko 475 milijuna eura. "Usvajanjem dokumenta stvaraju se preduvjeti da se ide u korak s kružnim gospodarstvom, novim konceptom koji uvažava i razvoj industrije i gospodarstva, ali isto tako vodi brigu o zaštiti okoliša i prirode na razini Europske unije i na taj način stvara i nova radna mjesta", rekao je na sjednici Vlade premijer Plenković. Ističe kako će Plan omogućiti da se na kvalitetan način rješavaju pitanja gospodarenja otpadom te će pomoći u pogledu funkcioniranja već izgrađenih centara za gospodarenje otpadom, kao i onih čija je izgradnja u tijeku te oko izrada studija izvodljivosti za one koji tek slijede. Ministar zaštite okoliša i energetike Slaven Dobrović rekao je kako se Plan gospodarenja otpadom temelji na kružnom gospodarstvu koje će, kaže, omogućiti razvoj industrije recikliranja, otvaranje novih zelenih radnih mjesta i ispunjavanje  preuzetih EU obveza glede recikliranja, Naglasak je, sukladno EU politikama, na poštivanju hijerarhije gospodarenja otpadom - sprječavanju nastanka otpada, ponovnoj uporabi, recikliranju i kompostiranju, a okosnica novog sustava trebali bi biti reciklažni centri sa sortirnicama i kompostištima, u kojima će se za reciklažu pripremati odvojeno prikupljeni otpad. Važne mjere iz Plana su prikupljanje otpada na kućnom pragu, uvođenje stimulativnih mjera pri naplati javne usluge prikupljanja otpada prema sastavu i količini, te uvođenje naknade za odvajanje komunalnog otpada, Za neizgrađene centre za gospodarenje otpadom potrebno je prilagoditi kapacitete i sadržaje s ciljevima ovog Plana zbog čega je za svaki potrebna studija izvodljivosti. Za provođenja mjera iz Plana trebat će, predviđeno je, nešto više od 5 milijardi kuna.  Premijer Andrej Plenković rekao je da će se u ovoj godini provesti 104 mjere koje bi trebale poduzetnicima donijeti uštede od 1,5 milijardi kuna. Rekao je to u vezi s prijedlogom akcijskog plana za administrativno rasterećenje gospodarstva i prijedlogom o osnivanju Povjerenstva za smanjenje i ukidanje neporeznih davanja, koji se nalaze na dnevnom redu sjednice Vlade. "Ovo je napor Vlade u duhu najave da će 2017. biti godina poduzetništva, da ćemo fokus staviti na realni sektor i na kreiranje povoljnije klime za poslovanje u Hrvatskoj i ulagače", kazao je premijer. Najavio je da će se do kraja ove godine poduzeti 104 mjere na temelju kojih se očekuju uštede do 1,5 milijardi kuna za poduzetnike. "Riječ je o našem sustavnom planu. Nakon njega uslijedit će dodatne aktivnosti glede regulatorne reforme", istaknuo je Plenković.  >>IPO HEP-a najbolji je način da se osigura novac za vraćanje Ine 