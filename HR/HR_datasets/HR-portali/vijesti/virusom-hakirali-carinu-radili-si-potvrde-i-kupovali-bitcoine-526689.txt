Šverceri, ali i mutni poduzetnici napravit će sve kako bi izbjegli plaćanje poreza na uvoz i izvoz robe. No, kako bi to izgledalo profesionalno i s pravim državnim papirima, pobrinula se dobro organizirana bugarska banda koja svoje 'krakove' ima po gotovo svim zemljama Balkanskog poluotoka. Prvo su tražili korumpirane carinike koje su lako mogli potplatiti. Njihov jedini posao bio je da uzmu USB s virusom i spoje ga na računalo na poslu. Ni oni sami vjerojatno nisu znali što rade, no virus je kriminalcima omogućio neometan pristup carinskim podacima. Osim toga, mogli su mijenjati dokumente pa bi tako određenu robu označavali kao pregledanu kako bi nesmetano prelazila između granica. Što je sve tako prešlo granicu još nije poznato. Virus, zasad još nepoznatog imena, pronađen je na carinskim računalima u Srbiji, Makedoniji, Grčkoj i Rumunjskoj.  Dio novaca zaplijenili su i u pretragama kuća i stanova Kako bi provjerili sve svoje sumnje, bugarski policajci su u akciji, imena PRATKA/VIRUS, pretražili više od 100 kuća, stanova, vozila i osumnjičenika. Zaplijenili su brojne mobitele, računala, tablete i bankovne izvatke. Uhitili su 23 muškarca, a zanimljivo je da je njih pet glumilo carinike i za to su imali potpunu opremu. Policajci i carinici procjenjuju da su kriminalci samo u 2015. oštetili državne proračune za 10 milijuna eura (74 milijuna kuna). Ono što nisu očekivali, u istrazi su pronašli internetske bankovne račune kriminalaca na kojima je bilo 213.519 Bitcoina, virtualne valute. Vrijednost te zaplijene u protuvrijednosti u eurima iznosi 433,7 milijuna eura (oko 3,3 milijarde kuna). Istražitelji pretpostavljaju da su se takav način čuvanja novca odlučili jer mu je jako teško ući u trag i pratiti isplate. Prema zadnjim informacijama, protiv osumnjičenika su podignute optužnice. Njih devet će do daljnjega biti u pritvoru i u njemu će čekati početak suđenja.  Dio novaca zaplijenili su i u pretragama kuća i stanova Kako neslužbeno doznajemo, hrvatska policija nije sudjelovala u ovoj akciji bugarske policije. Hrvatska carina zasad je sigurna od ovakvih proboja.