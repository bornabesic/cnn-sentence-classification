Zagrebački zavod za sudsku medicinu i dalje analizira tijelo bebe koje je prošlog tjedna u centru Zagreba pronašla prolaznica. Uspjeli su pronaći i identificirati majku i muškarca koji su je ostavili golu i nepokrivenu kraj kante za smeće. Neslužbeno doznajemo da su ženu nakon ispitivanja smjestili u psihijatrijsku bolnicu. Za što će ih točno prijaviti istražitelji još ne znaju. Nakon rezultata obdukcije o tome će se konzultirati s državnim odvjetništvom. Podsjetimo, muškarac i žena prošlog su petka prolazili Prilazom Gjure Deželića. Kad su kraj kućnog broja 56 ostavili bebu, vidjela ih je prolaznica. Kratko su joj rekli da je to igračka i otišli. Zaprepaštena gospođa nije ih uspjela zaustaviti. Uspjela je tek nazvati policiju, koja je odmah poslala patrole i Hitnu pomoć. Nažalost, nemoćnoj bebi nisu mogli pomoći. Liječnici Hitne mogli su samo zaključiti kako je novorođenče mrtvo. Prekrili su ga tkaninom dok nije bio gotov očevid. Policija je odmah krenula u potragu za parom. Zvonili su i susjedima ne bi li uspjeli dobiti bilo koju korisnu informaciju. Prekopali su i kante za smeće u ulici. Iako je bilo i malo očevidaca, policija je uspjela ubrzo pronaći roditelje.    