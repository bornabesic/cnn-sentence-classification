Foto: Hina VLADU trese najveća kriza do sada, a stvari su vrlo brzo eksalirale. Ukratko smo saželi današnja događanja i naveli najvažnije stvari vezane za kaos u vlasti koji traje cijeli dan. Kada se dogodilo?  Jutros na sjednici vlade. U centru je i ovog puta povjerenje ministru Zdravku Mariću. Što se dogodilo?  Plenković je na jutrošnjoj sjednici branio ministra Marića kojeg čeka glasanje o povjerenju u Saboru kojeg je zatražila oporba.   "Naš je cilj da izvanredni povjerenik verificira detaljno i temeljito stanje u kompaniji, što podrazumijeva financijska izvješća, dovođenje nove revizije koja će pogledati pravo financijsko stanje u kompaniji. Tek kad se tad utvrdi da ima nepravilnosti, utvrđivat će se odgovornost zašto je to tako nastalo i tko je za to odgovoran. Tu je politika Vlade jasna i odlučna. To ni na koji način nije povezano s radom ministra financija u Vladi RH i to se vidi u rezultatima koje ostvarujemo kad je riječ o makroekonomskim pokazateljima i potezima koji nailaze na odobravanje svih međunarodnih institucija i partnera i stoga je naš stav da odbacujemo kritike oporbe, osobito predvođene onom strankom čiji se doprinos rješavanju ovoga problema svodi na selfije i promoviranje kiseloga zelja. Vlada se nikada ne bi upustila u političke jeftine politikantske aktivnosti, a koje nimalo ne pridonose kredibilitetu stranke o kojoj je riječ, a niti doprinose rješavanju problema s kojim je Vlada suočena", branio je Plenković Marića i zamolio članove vlade da glasaju za njegov prijedlog.  Svi članovi vlade podržali su prijedlog, osim ministara Vlahe Orepića, Slavena Dobrovića i Ante Šprlje.  "Molim tajnicu da pripremi odluku o razrješenju tri Mostova ministra", naredio je Plenković mrtav hladan.   Što je uslijedilo?  Naravno, ovaj potpuno neočekivani i iznenađujući potez premijera Plenkovića odmah je izazvao lavinu reakcija. SDP-ovci su njegov potez ocijenili sramotnim, a Mostovcima će trebati nekoliko sati da se saberu i obrate javnosti. Za Index su pak rekli kako se ne smatraju više dijelom vladajuće koalicije. Što dalje?  Glavno pitanje sada je što će se dalje događati. Plenković je rekao kako on ima ovlasti smijeniti ministre. No, mostovci se ne slažu, a podijeljeni su i stručnjaci. Jedni smatraju kako je Plenković dao povjerenje ministrima te ih ima pravo smijeniti onda kad tog povjerenja nestane.Drugi smatraju da ministre može smijeniti samo sabor pošto ih je saborska većina i potvrdila. Zbog toga je Miroslav Šimić, kad su se mostovci iza 17 sati napokon službeno obratili javnosti, rekao da će njihovi ministri nastaviti obavljati svoje dužnosti dok sabor ne odluči drugačije.   Tko ima većinu?  No, glavni problem je zapravo što više nema većine u saboru. Ustvari, Plenković tvrdi da je ima, ali je još nije pokazao. Ukoliko ne dođe do nekih iznenađujućih preokreta, Plenković može sastaviti slabašnu, krhku većinu koja neće biti nikakav faktor stabilnosti. I da Mostovi ministri sutra odstupe, nove koje treba imenovati opet treba potvrditi sabor. Za to treba najmanje 76 ruku, a pitanje je može li ih HDZ toliko sakupiti. Jasnu i najizravniju potporu HDZ-u dao je Milorad Pupovac, no dalek je još put do saborske većine. Plenković je u nekoliko navrata tijekom dana rekao kako je on kao mandatar imao 91 potpis, a da je i bez Mosta imao više od 76 ruku već tada. No, tada je imao i potpise HSS-ovaca i još nekih, pitanje je može li na njih danas računati. Krešo Beljak je danas predložio da se nova većina sastavi bez HDZ-a. Zna li Plenković nešto što mi ne znamo? Teško je vjerovati da je u današnji riskantan potez ušao bez jasno razrađenog plana kako do nove većine, to bi bilo političko samoubojstvo. Odgovor ćemo svakako saznati kroz nekoliko dana.