Tužiteljstvo Bosne i Hercegovine podignulo je optužnicu protiv trinaest bivših pripadnika vojske bosanskih Srba koje tereti za ratne zločine počinjene na teritoriju Bosanskog Novog uključujući ubojstva velikog broja civila. Na popisu optuženih su Ljuban Babić, (54) Ranko Balaban (57), Rajko Karalica (48), Milenko Brčin (54), Mirko Odžić (56), Milenko Babić (58), Ostoja Balaban (66), Ratko Goronja (51), Nikola Reljić (51), Dragan Baltić (53), Ranko Baltić (56), Miroslav Kapetanović (42) i Ranko Grab (51). Optuženi su da su tijekom lipnja 1992. godine sudjelovali u ubojstvima, progonima i zlostavljanjima nad civilima bošnjačke nacionalnosti u selima Ekići i Alići u okviru kampanje etničkog čišćenja koju su provodile srpske paravojne postrojbe. Tijekom napada ubijeno je najmanje 27 Bošnjaka koje su optuženi prije toga zlostavljali pred ženama i djecom. Žrtve su potom prisiljene kopati sebi grobnicu u koju su njihova tijela bačena nakon strijeljanja. Nakon ovog napada cjelokupno bošnjačko stanovništvo prognano je s područja općine Bosanski Novi. Nakon rata optuženi su pokušali prikriti tragove zločina. Godine 1996. otkopali su masovnu grobnicu, a posmrtne ostatke koji su se ondje nalazili potom su pobacali u rijeku. Zbog toga su do danas pronađeni ostaci tek devet žrtava a za ostalima se još traga. Iz Tužiteljstva BiH ističu kako je riječ o najopsežnijoj optužnici za ratne zločine u Bosanskom Novom kojega su vlasti Republike Srpske preimenovale u Novi Grad. Krivnju optuženih tužiteljstvo će dokazivati izvođenjem 40 svjedoka i 300 materijalnih dokaza. >> 'To je degutantno': Ratni zločinci iz BiH ne moraju u zatvor ako plate kaznu 