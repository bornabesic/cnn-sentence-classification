Krešo Beljak, predsjednik HSS-a, jučer nije krio svoje zadovoljstvo izbornim rezultatima. Njegova je stranka osvojila jednu, ali vrijednu Zagrebačku županiju, dva grada i 31 mjesto načelnika općina u prvom krugu, a u drugom je u otvorenoj utrci za mjesta još nekoliko funkcija, što u koalicijama, što samostalno. Beljak je s uvjerljivih 62,92 posto glasova kao kandidat HSS-a i SDP-a obranio svoje mjesto gradonačelnika Samobora. Drugi iza njega bio je HDZ-ov Vladimir Skendrović, koji je dobio 17,51 posto. Beljak će imati većinu i u Gradskom vijeću, u kojem su njegov HSS te SDP dobili 52,76 posto, HDZ je dobio 19,31 posto, Bandićeva Stranka rada i solidarnosti 8,19 posto, Most 8,02 posto glasova... - S obzirom na situaciju u kojoj je naša stranka bila proteklu godinu i s obzirom na kukavičja jaja s nekim novostvorenim seljačkim strankama koja su nam se podmetala na terenu, ove rezultate ocjenjujem vrlo dobrima. Nadamo se da će u drugom krugu naši kandidati osvojiti još desetak načelničkih ili gradonačelničkih mjesta, što će nas svrstati na treće mjesto na stranačkoj ljestvici dobitnika lokalnih izbora - rekao nam je Beljak. Svoju obranu gradonačelničke fotelje u Samoboru (na izborima 2013. dobio 66,11 posto glasova, a sada 62,92 posto) ocjenjuje dokazom rada u protekle četiri godine. - Taj rezultat govori mi da smo dobro odradili svoj posao na zadovoljstvo građana koji su nam opet iskazali povjerenje, a na nama je da ga opet opravdamo - rekao nam je Beljak. Na naš upit jesu li rezultati ovih izbora indikativni za one koji bi eventualno mogli biti na državnoj razini, Beljak nam je odgovorio kako “lokalni izbori nemaju nikakve veze s nacionalnim”. - To je sasvim druga priča. O preslagivanju u saborskoj većini ne želim govoriti jer nitko nema većinu. Preslagivanje može, ako nam se ponudi mjesto premijera - rekao nam je ironično Beljak. Predsjednik HSS-a nije želio komentirati izborne rezultate u Metkoviću, nego nam je preporučio da nazovemo Stipu Gabrića Jambu. Rečeno - učinjeno. - Meni je prekjučer bio najsretniji dan u životu, a nedavno sam proslavio rođendan. Najsretniji mi je dan jer ovo je početak kraja Mosta u Metkoviću. Podržat ću HDZ u Skupštini i angažirati se da Metković prestane biti grad koji je postao mjesto sprdnje u cijeloj Hrvatskoj zahvaljujući ovoj sekti koja se naziva Most. Moj jedini cilj je i bio da se dogode ovi rezultati - rekao nam je u dahu Jambo. Još svjež od događaja u izbornoj noći kaže kako u prilog sramote oko Metkovića ide i kašnjenje izbornih rezultata jer je bilo mešetarenja oko glasova. - Nemam dokaza za te igre, ali ono što mogu reći je da su birači u Metkoviću bili razočarani radom Mosta jer Metković nikad nije imao jaču postavu u Zagrebu, a nikad manje para nisu donijeli u Metković. Da su donijeli barem miljardu za razvoj našeg kraja, nitko im ne bi mogao ništa na izborima. A oni su se uhvatili pljuvanja Todorića koji je s Agrokorom jednini otkupljivao voće i povrće iz naše doline i njima omogućio da se školuju - nastavio je Jambo uz poziv na slavlje u Metkoviću nakon drugog kruga za izbora gradonačelnika, na kojem se nada pobjedi HDZ-a jer “mi smo se ovdje svi udružili da se makne Most”. - I SDP i HDZ i sve druge stranke, svi smo išli protiv njih. Sad spominju nekakve autobuse i aute sa biračima koji su im krivi za poraz, a nemaju dokaza. Prvo im je smetao Jambo, onda Milanović, onda Karamarko, pa im to sve nije bilo dosta, pa im sada ne valja ni Plenković... E, pa toga je dosta. Most će biti pometen, na pravdi Boga i naše doline - zaključuje Jambo.