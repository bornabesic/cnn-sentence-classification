Kampanja je na vrhuncu, a kandidati posljednjim porukama prije početka izborne šutnje pokušavaju doći do birača. Anka Mrak - Taritaš (HNS), kandidatkinja za zagrebačku gradonačelnicu, na Facebook profilu osvrnula se na najnovije predizborne ankete te na tezu da je glas za nju zapravo glas za Milana Bandića. - Svjesna sam da posljednji dani duge i iscrpljujuće kampanje izazivaju umor i nervozu kod svih kandidata. Također, atmosferu dodatno podgrijavaju i rezultati nekoliko anketa koje su predstavljene ovog tjedna. Teze gospođe Švaljek da je glas za mene ustvari glas za Milana Bandića, osim što obezvrjeđuju logiku prava na politički izbor, predstavljaju i čistu političku manipulaciju, napisala je Mrak - Taritaš. Dodala je kako bi tako ona mogla zaključiti, sudeći prema najnovijim rezultatima anketa, da je glas za Sandru Švaljek bačen glas. No, napisala je kako se ona neće spuštati na taj nivo komunikacije iz poštovanja prema biračima kandidatkinje Švaljek.  - Kada bih ja, na primjer, temeljem rezultata posljednjih anketa izjavila da je glas za Sandru Švaljek bačen glas, vjerojatno bih bila u pravu s aspekta predstavljenih brojki, ali bih time uvrijedila svakog birača gospođe Švaljek oduzimajući mu pravo na vlastiti politički izbor, piše kandidatkinja koja prema najnovijoj anketi Ipsos-a ulazi u drugi krug. - Kako u životu, tako i u politici čovjek mora znati pobjeđivati, ali i gubiti. Ujedno koristim ovu priliku pozvati sve Zagrepčanke i Zagrepčane da izađu na izbore i izaberu ljude koji će ih predstavljati naredne 4 godine i u njihovo ime donositi odluke u korist svih građana, zaključila je Anka Mrak - Taritaš.