Ministar unutarnjih poslova tehničke Vlade Vlaho Orepić najprozivaniji je ministar iz kvote Mosta od vremena sukoba s HDZ-om do nedavnog postupanja policije na proslavi Oluje u Kninu te razrješenja ravnateljice Agencije za komercijalnu djelatnost (AKD). Na prošlim izborima nije bio na listi, u Vladu je ušao na osobnu preporuku Bože Petrova, ali na predstojećim izborima izlazi i pred birače. Izvanredni su izbori blizu, a time i kraj mandata ove Vlade. Što biste istaknuli kao najbolje što ste napravili kao ministar unutarnjih poslova? S obzirom na to koliko je vremena prošlo, zaista sam zadovoljan mandatom. Pripremili smo kompletnu reorganizaciju MUP-a, pokrenuli smo uvođenje reda u prebivališta, pri kraju je izrada standarda što je to hrvatski policajac kao zanimanje i koje su sposobnosti koje se vežu uz to. Puno je aktivniji vanjskopolitički angažman MUP-a kroz sudjelovanje u radu Vijeća ministara. Postali smo značajni i aktivni sudionici i kreatori vanjske politike Europske unije na ovim prostorima. Očekujete li da će projekte koje ste započeli, poput reorganizacije MUP-a, onaj tko vas naslijedi u Ministarstvu, ako do toga dođe, nastaviti? Mislim da bi im bilo pametno. Govorim o funkcionalnoj i teritorijalnoj reorganizaciji MUP-a jer ovo stanje koje sam nazvao “velika glava i tanke noge” treba preokrenuti u racionalnu organizaciju koja će biti u funkciji naroda, a ne obratno. Govorim bez ikakve demagogije. Kritizirali su vas da na mala vrata ukidate županije. Ti koji me kritiziraju nesvjesno daju potporu tome što radim. Jedan od glavnih argumenata zbog kojeg smatram da treba provesti reorganizaciju je to što je na regionalnoj razini policija previše uvezana s lokalnim političkim moćnicima, pogotovo sa županijama. Doslovno, većina župana misli da je policijska uprava podrazumijevajuća infrastruktura njihove županije. Imate tako čak i odluke županija da su oni protiv reorganizacije, ne ulazeći u meritum i ne pitajući o čemu se radi. Uopće se nisu konzultirali sa strukom. Treba naglasiti da su kompletan prijedlog reorganizacije izradili ljudi iz MUP-a, iz struke, iz Ravnateljstva policije, a izradili su ga za sebe, za svoju budućnost u okviru postojećih mogućnosti. Uvažili su načela racionalnosti, funkcionalnosti i objektivnosti. Što ste još planirali provesti, a niste uspjeli zbog pada Vlade? Hrvatskoj državi potreban je red. Hrvatska treba biti uređena država i to je ono što želim napraviti. Krenuo sam od sebe, smatram da je MUP prvi koji se treba reorganizirati, potom je potrebno ući u sva trgovačka društva u kojima je većinski vlasnik država i staviti ih u funkciju razvoja društva. Kad se uvede red, sve drugo bit će lakše. Smatrate li da MUP ostavljate u boljem stanju nego u trenutku kada ste ga preuzeli? Svakako, da. Zašto? Zato što je sad već MUP iskazao ambiciju da izraste u organizaciju koja nije sama sebi svrha. Vraćamo ga u poziciju da bude kreator sigurnosnog, ali i svakog drugog života društva. Najavili ste da će do kraja kolovoza biti izbrisano 50.000 nelegalnih birača, a demograf dr. Stjepan Šterc kaže da ih ima čak 400.000. Što kažete na tu brojku? Ne mogu naći uporište za tih 400.000, ja ne znam, profesor vjerojatno zna o čemu govori. Moja trenutačna saznanja su da se radi o 50.000 ljudi, minimalno. To je ogroman problem društva u koji se nije upustila nijedna dosadašnja vlada, čak mislim da su i manipulirali s tim problemom koji je došao do tih razmjera da uzurpira vlast, kako na državnoj tako i na lokalnoj razini. Hoće li brisanje fiktivnih stanovnika Vukovara promijeniti etničku sliku, odnosno hoće li još biti zakonske obveze za postavljanje dvojezičnih ploča? Svjedoci ste da me zadnjih desetak dana samozvana desnica optužuje da brišemo s popisa ljude iz Imotskog, Vrgorca, dakle u područjima gdje je glasačko tijelo HDZ-a. Nitko ne želi reći istinu, no ja mislim da već u ovom trenutku, izbrišu li se sva lažna prebivališta, srpska manjina u Vukovaru nema tih 30 posto. Ako je to jedino uporište za korištenje ćirilice u Vukovaru, nakon ovoga toga uporišta više neće biti. Srpska manjina manipulirala je s nelegalnim prebivalištima. Svjedoci smo svjetonazorskih prijepora u državi, utječu li oni na sigurnosnu situaciju? Hrvatska je sigurna država, humana i prijateljska, tome se možete osvjedočiti svaki dan. Ovo drugo je politički folklor. Društvo, odnosno narod, napravilo je demokratski iskorak, ali političke elite nisu. To uporno vraćanje u prošlost folklor je političkih elita koje na taj način hrane svoje političke ambicije i pozicije. Most prozivaju za relativizaciju ustaštva i zbog vaše izjave da se struka mora odrediti o pozdravu “Za dom spremni”. Ja što kažem to i mislim. Akademska, znanstvena javnost treba se opredijeliti prema takvim stvarima i svima nama reći jasno o čemu se radi. “Za dom spremni” uopće ne problematiziram, to bi trebalo definirati u zakonu. Apsurdno je kada se hrvatska policija dovodi pred svršen čin da ona mora donositi odluku je li nešto kažnjivo ili ne. Ja ne mogu i neću dopustiti da hrvatska policija odgovara za takvo što. Zar zakon to ne regulira? Ne. Nije izrijekom rečeno, ali ako “Za dom spremni” stavite u kontekst onoga što se dogodilo na obljetnici Oluje, onda treba jasno reći da je to političko djelovanje Marka Skeje, Zlatka Hasanbegovića i Marka Perkovića Thompsona. To je njihov oblik političkog djelovanja i oni bi to trebali javno reći, a ne na ovaj način zloupotrijebiti jednu velebnu obljetnicu. Je li policija u Kninu ispravno postupala: pustili su HOS-ovce da na ulici uzvikuju ustaški pozdrav i pjevaju ustaške pjesme, a Thompsonu su prekršajni nalog uručili gotovo na pozornici? Upravo iz te nejasne političke pozicije mogu slobodno reći da je i policija bila takoreći nejasna. Ali, mi smo napravili to što smo napravili i stojimo iza toga. Ima i propusta policije i dao sam nalog da se to istraži kako bismo vidjeli u čemu su eventualno naši organizacijski propusti da bismo drugi put bili bolji. Zbog kojih propusta ste reagirali? To su otvorena pitanja da li reagirati na licu mjesta, a onda možete očekivati reakciju koju netko svjesno želi isprovocirati i još veći problem, ili ne. Nisam dopustio da padamo na te jeftine provokacije i da Oluja ne prođe dostojanstveno, kao što je prošla. Bilo bi pošteno da akteri daju svoj politički proglas jer je taj “Za dom spremni” koji smo čuli u Kninu, ne ulazeći u to je li legalan ili nelegalan, oblik političkog djelovanja. Most politički analitičari često smještaju desno. Jeste li vi desničar? Što to znači desno?! Podjela društva na lijeve i desne u ovom suvremenom trenutku je, blago rečeno, nedorečena. Ja sam previše socijalno osjetljiv i vjernik sam, znači li to nešto za svrstavanje?! Bitno je da sve što radim radim od srca i zbog domoljublja. Domoljublje nije nacionalizam, ne znači isključivost. Moj ideal Hrvatske je da svatko tko živi u Hrvatskoj, bez obzira na nacionalnost, s ponosom govori da je hrvatski državljanin. Radim do zadnjeg dana i radit ću. Imam još puno posla Još se nije stišala afera zbog smjene Anite Perković Škalić, ravnateljice AKD-a. Najavila je da će vas tužiti. Tvrdi da ste je oklevetali i da nema pravo na milijunsku otpremninu. Što je istina? Istina je da sam gospođu Škalić smijenio zato što je aneks osnovnog ugovora potpisala u vremenu nakon izbora. Drugo, aneks je potpisala s predsjednikom Nadzornog odbora AKD-a, a sjednica nikada nije održana iako je donošenje aneksa ugovora trebao razmotriti NO. Njih dvoje su bez osnove htjeli implementirati taj aneks ugovora o radu u njezin osnovni ugovor, a odvjetnik Vladimir Terešak je uredno naplatio gotovo 16.000 kuna za dva lista papira. Taj je aneks iznimno štetan za AKD. Odlazak A. Škalić s funkcije samo temeljem osnovnog ugovora je na razini milijun kuna, a uzimajući u obzir aneks ugovora njezin odlazak bi AKD stajao 2,4 milijuna kuna. Nisam rekao da se radi o otpremnini. Radi se o nizu kumulativno postavljenih beneficija. To je strašno! Takav oblik ponašanja u tvrtkama u kojima je većinski vlasnik država je nedopustiv. Jeste li izašli iz djelokruga ministra unutarnjih poslova objavljujući troškove u vilama za vrijeme bivših vlada? Ne. Objavio sam ukupne godišnje troškove. To je javni podatak. Nisam ulazio u specifikacije tko je potrošio i na što je potrošio. Mislim da je deplasirano govoriti koliko je potrošio koji premijer ako je to bilo u funkciji obavljanja posla. Zbog pritiska javnosti objavio sam godišnje troškove. Često vas optužuju da ne shvaćate da ste tehnički ministar već se ponašate kao da ćete još tri godine biti na funkciji. Da. Radim do zadnjeg dana i radit ću. Imam još puno posla. Što ćete još napraviti? Ono što je zacrtano i za što mi ne treba Vlada, što mogu napraviti samostalno. Završit ćemo standard policajca, radimo na doradi prijedloga reorganizacije, standardizirat ćemo određene postupke, kao što su ovi u Kninu, vidjet ćemo gdje griješimo... Studenti rade na vizualizaciji i informatičkoj potpori MUP-a, odnosno web stranici. Želim da akademska zajednica bude uključena, a ujedno ćemo smanjiti enormne troškove koji su išli u tom smjeru. Želim demistificirati MUP. Zašto još nije riješen slučaj svastike na Poljudu? Zašto je to tako teško, imate čak i videosnimku. Ne postoji snimka, ne može je se smjestiti u vrijeme i prostor. To je zaista zahtjevan slučaj, ali vjerujem da ćemo ga na kraju riješiti. Imamo nekakav trag, idemo za njim. Vjerujem da će Ravnateljstvo policije doći do rješenja. Rješavanje svastike nije samo policijski, to je i politički problem. Bude li Most opet odlučivao o sastavljanju Vlade, biste li se opet prihvatili posla ministra unutarnjih poslova? Da. Želim završiti započeto. Pokrenuo sam procese za koje moji prethodnici nisu imali hrabrosti ni političke odlučnosti. Smatram da je društvo sazrelo za takve jasne promjene u policiji. U Hrvatskoj treba red, red i red i to će pokrenuti sve ostalo. Policiju želim depolitizirati i od policajca napraviti karijerno zanimanje. Možda zvučim romantično, ali to je realan cilj. Volio bih nastaviti započeto. HDZ je baš vas najviše prozivao od svih ministara Mosta, mislite li da će suradnja s Andrejem Plenkovićem, ako do nje dođe, biti lakša? Jedan čovjek ne znači promjenu. On nije došao iz baze, već mentorskom politikom, došao je odozgo, a ne odozdo. Možda će biti najbolji predsjednik, što želim i HDZ-u i SDP-u, da imaju izuzetno jake, demokratične predsjednike i kvalitetne ljude jer je to važno za razvitak Hrvatske. Međutim, u ovom trenutku to nije slučaj. Plenković je nova glava na starom tijelu. Je li nakon izbora moguća suradnja Mosta i SDP-a? Mi u Mostu imamo jasne ciljeve i tko god omogući da te ciljeve dostignemo, spremni smo razgovarati u okvirima korektnog političkog odnosa, bez obzira na to jesu li desno ili lijevo. Ja s tim nemam nikakvih problema. Koliko je realna velika koalicija HDZ-a i SDP-a? Oni su već u funkcionalnoj koaliciji, sjetite se sramotnog izbora ustavnih sudaca. Hrvatska država je već u njihovoj velikoj koaliciji. U svakoj lokalnoj sredini imate tzv. nadstranačke strukture koje vode politiku bez obzira na to tko je na vlasti. Evo u Pločama, direktora Luke Ivana Pavlovića ostavio je na funkciji Slavko Linić. Jedan je bio ministar u HDZ-ovoj, a drugi u SDP-ovoj vladi. Velika koalicija je na djelu na najgori mogući, sirovo interesni način. Da nije, Hrvatska ne bi bila u ovoj situaciji, oni bi otvarali ove procese koje otvara Most. Iskreno, Most je najbolje što se Hrvatskoj u posljednje vrijeme dogodilo. Zašto? Počnimo od policije. Bilo tko da je bio na mojemu mjestu, vjerojatno bi popustio pod silnim pritiscima, prvo u kadroviranju. Što bismo dobili? Istu situaciju kao što je bila, da vodeća politička struktura doslovce upravlja MUP-om. A današnji trenutak je preozbiljan, nemam dovoljno jaku riječ da naglasim koliko. Demokratski iskoraci se moraju napraviti. Politička elita ne prati narod, koji je otišao dalje od nje. Za razliku od prošlih izbora, na ove izlazite na listi Mosta. Dat ću svoj doprinos jer to je trenutačno najbolja ideja koja postoji u Hrvatskoj, a to je da lokalno uspješni pojedinci koje je narod prepoznao stvaraju uvjete za uspješnu državu. Kalkulira se da ćete baš vi biti na listi u 1. izbornoj jedinici i ogledati se s Milanovićem, Plenkovićem, Bandićem... To je izazov. Zanimljivo društvo, ali i potpuno jasno društvo. Ja sam osoba iz naroda, čovjek koji je cijeli nastanak Republike Hrvatske osjetio na vlastitoj koži, a oni nisu. Smatram da sam prepoznatljiv. Pristup mi je iskren i otvoren, bez fige u džepu, a imam što reći. Kakve rezultate očekujete na izborima? Ne bih se usudio prognozirati. Dao sam srce, cijelog sebe, izgorjet ću na ovom poslu ako treba i ako je to narod prepoznao, dobro, a ako nije vratit ću se narodu jer ja sam jedan od njih. Ako dobijem šansu, bit ću još agresivniji, sada kada imam iskustva. Optimist sam, vjerujem da Most ima snage da bude još jači. >> Orepić: Neka Hasanbegović objasni što predstavlja spomenik u Srbu 