Foto: FaH U PRVA četiri mjeseca svog predsjedničkog mandata, Donald Trump je otpustio vršiteljicu dužnosti državnog odvjetnika, državnog odvjetnika za New York i direktora FBI-a. Svo troje su vodili istragu o njemu, odnosno njegovom timu. Kako izvještava Vox, kada se uzmu u cjelini, ova otpuštanja povlače vrlo ozbiljno pitanje: pokušava li predsjednik SAD-a omesti istragu koja bi ga mogla posredno ili neposredno inkriminirati tako što se rješava neovisnih istražitelja, odnosno tužitelja? Državna odvjetnica u siječnju Trump je prvo otpustio v.d. državne odvjetnice Sally Yates u siječnju nakon što je ona odbila braniti njegovu zabranu imigracije na sudu, tvrdeći kako nije uvjerena da je zakon pravno utemeljen. Iako je ovaj potez bio prilično neobičan, Yates je ipak bila samo privremeno na funkciji, do potvrde Jeffa Sessionsa kao novog državnog odvjetnika SAD-a. Međutim, kako je otkriveno u njenom nedavnom svjedočenju pred Kongresom, Yates je otpuštena neposredno nakon što je upozorila Bijelu kuću da je Trumpov savjetnik za nacionalnu sigurnost Michael Flynn lagao o sadržaju svog razgovora s ruskim veleposlanikom Sergejom Kisljakom. Flynn je sam dao ostavku na Trumpov zahtjev, ali tek dva tjedna kasnije, kada su mediji otkrili ovaj skandal. Državni odvjetnik za New York u ožujku Trump je zatim u ožujku zatražio od 47 državnih odvjetnika pojedinih saveznih država ili distrikta, koji su postavljeni za vrijeme mandata Baracka Obame, da daju ostavku. Iako su to radili i njegovi prethodnici, zapanjujuće je Trump ni dva mjeseca kasnije nije kandidirao nijednu zamjenu za ovih 47 dužnosnika. Državni odvjetnik za južni distrikt New Yorka Preet Bahrara odbio je dati ostavku, pa ga je Trump morao otpustiti - iako ga je nekoliko mjeseci ranije, kao novoizabrani predsjednik, zamolio da ostane na svom položaju. Štoviše, Bahrara je u to vrijeme vodio istragu o financijskim poslovima Trumpovog ministra zdravstva i socijalne skrbi Toma Pricea. A kako je izvijestio New York Times, Trump je dan prije nego je zatražio njegovu ostavku nazvao njegov ured kako bi razgovarali. Bahraha je odbio razgovor, budući da se kosi s protokolom ministarstva pravosuđa. Direktor FBI-a ovog tjedna Naposljetku je, ovog utorka, otpustio i direktora FBI-a Jamesa Comeyja. Više je razloga zašto je ova odluka sumnjiva, ako ne i skandalozna. Predsjednici u pravilu ostavljaju na položaju direktore FBI-a koje su postavili njihovi prethodnici. Jedini je presedan za otpuštanje šefa jedne od glavnih američkih obavještajnih agencija, koji se bira na mandat od 10 godina kako bi bio otporan na politički pritisak, slučaj iz 1993. kada je Bill Clinton otpustio Williama Sessionsa zbog financijskih malverzacija. Međutim, Comey je otpušten iako - ili upravo zato - što je vodio istragu o mogućem udruživanju Trumpovog predizbornog tima i Rusije, s ciljem Trumpove pobjede nad Hillary Clinton u izborima u studenom prošle godine. Objašnjenje Bijele kuće za Comeyjevo otpuštanje - njegovo navodno neprofesionalno vođenje istrage o Clinton zbog njenog privatnog e-mail servera, apsurdno je s obzirom na to da je sam Trump bio vrlo zadovoljan ponovnim otvaranjem te istrage u listopadu, 11 dana prije izbora. Trump je i Comeyja zamolio da ostane na čelu FBI-a do kraja svog mandata - još 6 i pol godina. Trump baš jako želi da se istraga prekine Ali Comey je, kako izvještava Politico, razbjesnio Trumpa kad je u svjedočenju pred Kongresom prvo negirao Trumpovu neosnovanu tvrdnju da ga je Obama dao prisluškivati, a zatim i potvrdio da su Trumpovi suradnici predmet istrage o ruskom uplitanju u izbore. Tu je i nekoliko izravnih indicija pravog Trumpovog motiva. Samo dan prije nego je naprasno smijenio Comeyja, tvitao je sljedeće: "Priča Rusija-Trump je totalna podvala, kad će ova šarada koju plaćaju američki porezni obveznici završiti?". A glasnogovornica Bijele kuće Sarah Huckabee Sanders na Fox Newsu se otvoreno zapitala "kad će se oni (Trumpova oporba ili istražitelji) ostaviti toga (istrage o Rusiji) i dodala kako je "vrijeme da produžimo dalje". Otpuštanjem Comeyja i ostalih, Trump je poslao jasnu i zastrašujuću poruku ministarstvu pravosuđa, sljedećem direktoru FBI-a i čitavom pravosudnom, policijskom i obavještajnom sustavu SAD-a: ako budete kopali preduboko tamo gdje Bijela kuća ne želi, riješit ćemo vas se.