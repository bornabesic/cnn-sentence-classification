Predsjednica Povjerenstva za odlučivanje o sukobu interesa Dalija Orešković ustvrdila je večeras kako nitko iz Povjerenstva, a ni ona osobno, nisu bili pod političkim pritiskom kada su odlučivali o sukobu interesa prvoga potpredsjednika Vlade Tomislava Karamarka i donijeli odluku da je Karamarko bio u sukobu interesa. Gostujući u Dnevniku HRT-a, Orešković je na pitanje urednice može li komentirati izjavu prvoga potpredsjednika Vlade Tomislava Karamarka, koji je u srijedu podnio ostavku na tu dužnost, kako Povjerenstvo "praktički uvodi verbalni delikt", odgovorila kako su Karamarkove tvrdnje neosnovane.  – Činjenica je da gospodin Tomislav Karamarko ni u jednome dijelu nije osporio činjenične navode Povjerenstva koje smo iznijeli u sat i pol izlaganja dokaznoga materijala – ustvrdila je Orešković. Dodala je kako, "naravno definiciju iz zakona (Zakon o sprječavanju sukoba interesa) može pročitati svatko – to je zakon Republike Hrvatske, donesen je 2011. godine u vrijeme prethodne vlade – od odredbe članka 2 u kojemu se tumači što je to mogući sukob interesa, potencijalni sukob interesa kada on postaje stvaran i prerasta u počinjenje nekoga djela koje se može sankcionirati u okviru ovoga zakona ili eventualno Kaznenoga zakona, što je Povjerenstvo izgradilo tijekom tri i pol godine kroz svoju cjelokupnu praksu".  Na konstataciju da je Karamarko najavio tužbu Upravnom sudu, predsjednica Povjerenstva za odlučivanje o sukobu interesa kratko je rekla da je to moguće "ako gospodin Tomislav Karamarko i njegov odvjetnički tim smatraju da mogu osporiti ili pobiti odluku Povjerenstva".  Na pitanje je li Povjerenstvo već odredilo kaznu Tomislavu Karamarku, Orešković je objasnila da za utvrđivanje sukoba interesa nije predviđena mogućnost izricanja sankcija nego je to jednostavno odluka od koje se od dužnosnika očekuje da postupa na određeni način i da štiti javni interes, a Povjerenstvo smatra da gospodin Karamarko to nije učinio na primjeren način i nije učinio ono što je bilo potrebno.  Povjerenstvo, dodala je Orešković, "tvrdi da onoga trenutka kada se počelo problematizirati kakav je odnos Tomislava Karamarka s gospodinom Josipom Petrovićem i kada je o tome bio izravno pitan, trebao je jasno i transparentno reći o čemu se radi – da je poslovna suradnja postojala, u čemu se sastojala i kada je prestala". Dodala je kako je Karamarko zbog tih okolnosti trebao reći "da će biti suzdržan, ali biti suzdržan znači da onda ne iznosi vlastite stavove i pri tome koristiti Vijeće za suradnju koje, iako je neformalno tijelo, ipak ima određeni politički legitimitet i utjecaj, odnosno da ne koristi tu platformu kako bi zagovarao vlastite stavove, a javnost pri tome može sumnjati koji su pravi motivi takvoga postupanja.    