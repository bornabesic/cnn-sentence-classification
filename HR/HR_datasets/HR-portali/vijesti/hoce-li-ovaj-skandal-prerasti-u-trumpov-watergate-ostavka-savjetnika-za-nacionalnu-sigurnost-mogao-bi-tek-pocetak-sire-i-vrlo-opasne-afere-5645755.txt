Američki predsjednik Donald Trump nije u Bijeloj kući niti mjesec dana, a već je uzdrman skandalom koji se može usporediti s aferom Watergate, no je li slučaj Michaela Flynna tek početak šire afere? Nakon samo četiri dana na dužnosti, Trumpov savjetnik za nacionalnu sigurnost Flynn podnio je ostavku u ponedjeljak pošto su mediji otkrili njegove neprilične kontakte s Rusijom u vrijeme dok je na vlasti još bio Barack Obama. U pismu ostavke, Flynn je priznao da je "nesmotreno propustio obavijestiti izabranog potpredsjednika Mikea Pencea i druge osobe o potpunim informacijama o telefonskim razgovorima s ruskim veleposlanikom". U trenutku kad je Obamina administracija krajem prosinca naredila sankcije protiv Rusije zbog navodne umiješanosti u američke izbore, Flynn je uvjeravao ruskog veleposlanika u Washingtonu Sergeja Kisljaka da će izabrani predsjednik Trump biti puno blaži. Po Washington Postu i New York Timesu, koji su prošli tjedan objavili to otkriće, takvi su razgovori bili potencijalno nezakoniti i mogli bi Flynna učiniti podložnim pokušaju ruske ucjene. Trump je 26. siječnja saznao da je Flynn propustio obavijestiti Pencea o razgovoru s Kisljakom. Bijela kuća je kasnije pozvala Flynna na ostavku, ne zbog sadržaja telefonskog razgovora, već zbog toga što Penceu nije rekao istinu. Prema izvješću New York Timesa, članovi Trumpova tranzicijskog tima imali su kontakte s ruskim obavještajcima. FBI je za te kontakte doznao u vrijeme kad je postalo jasno da je Rusija hakirala računala Demokratske stranke. No dužnosnici tvrde da zasad nema dokaza da je Trumpova kampanja surađivala s Rusijom u hakiranju. Demokrati traže temeljitu istragu o cijelom slučaju, kao što se i očekuje od oporbe, ali i republikanci su počeli postavljati pitanja. Vođa senatske većine Mitch McConnell ustvrdio je da će senatski odbor za obavještajna pitanja istražiti Flynnov telefonski poziv, a republikanski senator Lindsey Graham rekao je da bi Kongres trebao utvrditi je li Flynn djelovao samostalno ili to nije bila samo njegova inicijativa. Pitanjem tko je rekao Flynnu da nazove Ruse zadnjih se dana naveliko bave i američki mediji. Agencija dpa pita se je li cijela ta afera usporediva s aferom Watergate, najvećim američkim političkim skandalom u povijesti, koji je 1974. doveo do ostavke tadašnjeg predsjednika Richarda Nixona pošto su članovi njegove administracije poduzeli niz tajnih i povremeno nelegalnih aktivnosti poput prisluškivanja političkih suparnika i provale u njihove urede. Hoće li afera Flynn izrasti u nešto veće, tek treba vidjeti, no brojni politički komentatori već uspoređuju Trumpa i Nixona, tvrdeći da obojica pate od sličnih karakternih mana.