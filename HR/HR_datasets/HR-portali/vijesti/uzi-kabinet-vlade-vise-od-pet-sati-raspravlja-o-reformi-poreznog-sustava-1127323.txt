Uži kabinet Vlade više od pet sati raspravlja o reformi poreznog sustava, a sjednici se zasad ne nazire kraj. Po nekim informacijama, predloženi paket bi mogao doživjeti određene korekcije, no u kojem bi smjeru one išle večeras se nije moglo doznati. Reforma bi se, po najavama premijera Andreja Plenkovića, trebala naći na sutrašnjoj sjednici Vlade. Iz Mosta su, međutim, posljednjih dana stizale poruke kako reformu nisu spremni podržati u obliku u kojem je predložena. Most je, između ostaloga, nezadovoljan povećanjem stope PDV-a za ugostiteljstvo s 13 na 25 posto, kao i ukidanjem najniže stope na kruh, mlijeko, lijekove i ortopedska pomagala. Argument da će se učinak te mjere poništiti kroz niži PDV na struju ih ne zadovoljava, jer su uvjereni da će struja svejedno poskupjeti, zbog povećanja naknade za obnovljive izvore. Zato poručuju kako će predložena reforma morati pretrpjeti značajne izmjene i nude da se čitav projekt odgodi za godinu dana, kako bi koalicijski partneri dobili vrijeme za usuglašavanje. Iz Ministarstva financija je, pak, u više navrata istaknuto da reformu treba promatrati u cijelosti te kako je upravo veći PDV za ugostiteljstvo osnova za sve ostale izmjene poreznog sustava pa se čini kako su stajališta dviju strana nepomirljiva. Plenković je, međutim, danas izjavio kako će poduzeti sve da se reforma usvoji konsenzusom i napomenuo da je prijedloge moguće mijenjati kroz saborsku raspravu. Sudeći po duljini sjednice užeg kabineta, kompromis se pokušava postići još danas, prije nego što se zakoni nađu na dnevnom redu Vlade. >> Marić ne popušta, bez većeg PDV-a ugostiteljstvu reforma pada u vodu 