Foto: HT; Zgrada Hrvatskog Telekoma Zagreb  HRVATSKI Telekom do kraja ožujka podijelit će oko 100 otkaza radnicima, u sklopu "transformacije poslovanja". "U okviru tog procesa utvrđen je višak od oko 100 radnika kojima kompanija iz poslovno uvjetovanih razloga do 31.3. 2017. namjerava otkazati ugovore o radu. Riječ je o najmanjem broju radnika koji odlazi iz kompanije otkako je HT započeo s procesom transformacije. Procesu smanjenja broja radnika HT pristupa s punom socijalnom osjetljivošću i odgovornošću. Uz otpremninu zajamčenu Kolektivnim ugovorom, u HT-u je donesena odluka o dodatnim, stimulativnim otpremninama koje će se isplatiti radnicima, ovisno o godinama radnog staža u kompaniji. Također, za određene kategorije radnika osigurana je isplata i posebnog dodatka u iznosu od 6 radnikovih plaća", navodi se u obavijesti Hrvatskog telekoma objavljenoj na Zagrebačkoj burzi.  Otpremnine u prosjeku iznose 230 tisuća kuna Radnici koji napuštaju kompaniju dobivaju otpremnine koje u prosjeku iznose 230.000 kuna, što odgovara jedno i pol godišnjoj prosječnoj plaći u HT-u. Iz HT-a navode da su kroz svoj program "Podrška Plus" radnicima osigurali kvalificirane stručnjake koji ih savjetuju pri lakšem snalaženju na tržištu rada i rješavanju njihovog radnog statusa. Također, HT radnicima koji odlaze iz kompanije subvencionira edukacije po izboru u iznosu do pet tisuća kuna. "Telekomunikacijska industrija u kojoj HT posluje ubrzano se mijenja te je stalna prilagodba i transformacija nužna kako bi se zadržala vodeća pozicija i kako bi se osigurao rast i razvoj u narednom razdoblju. Tehnološki razvoj donosi značajne promjene te se određeni poslovi u potpunosti prestaju raditi ili se njihov obim u velikoj mjeri smanjuje, što dovodi do potrebe za smanjenjem broja radnika.  Uz proces kontinuiranog restrukturiranja, HT stalno i zapošljava mlade stručnjake sa specifičnim znanjima iz STEM područja te je godinama u vrhu listi najpoželjnijih poslodavaca, što samo potvrđuje činjenicu da se kompanijom upravlja odgovorno", navode iz HT-a.