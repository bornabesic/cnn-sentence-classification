"Odgovorno tvrdim da operacije nije bilo! Sve je fingirano! Sve je namješteno! Zamislite, Bandić je na operaciju otišao baš u najmanju bolnicu u gradu i baš u onu koja je na gradskim jaslama, u kojoj on imenuje ljude u Upravno vijeće i razrješjuje ili postavlja ravnatelja. Pozivam neovisni tim liječnika da utvrdi jesu li kolege na Svetom Duhu operirali Milana Bandića", uzrujano nam je rekao jedan od viđenijih sindikalista Ni Batman ni Superman nisu više što su nekada bili, a kamo li Milan Bandić. Obzirom na Bandićevu reputaciju i grandomaniju, očekivali smo da će se slomiti pompoznije, dostojno suvremenoga gladijatora, a naš je gradonačelnik “pao” pred običnim loncem graha! U povodu “Praznika jada”, kako su cinici preimenovali negda ponosni dan ponosnih radnika kad su ugledali fotografije hrvatskih očajnika kako srču svoj prvomajski bažul nagnuti nad plastične kante za smeće što su im poslužile kao stolovi, Bandić je, nezaobilazno, stolovao kao i godinama dosad u Maksimiru. I dok je ufuran u svoj film o sebi kao Spasitelju dijelio građanima porcije graha, novinarima je usput podario ekskluzivu: “Dobio sam kilu na lijevoj preponi, dižući lonac od 80 kila. Evo, sad prije deset minuta, ali neću vam pokazivati. Tko traži vraga, dobije ga. Ali, nema veze, operirat će me još noćas na Svetome Duhu”. Uu-huu-huu, kila stigla prije deset minuta, a Bandić ne samo da zna dijagnozu nego već ima i dogovoren termin za operaciju! Kako je i najavio, Bandić je iste večeri oko 22 sata stigao u jedinu zagrebačku bolnicu u vlasništvu grada (ostale su u vlasništvu države), u KB “Sveti Duh”, obavio pretrage, dobio infuziju, a operacija je, prema riječima liječnika, započela nešto prije pola noći, trajala je 40-ak minuta, bila je uspješna i pacijent se dobro oporavlja. Afera štandovi Idućega jutra, dok je zagrebački gradonačelnik još bio mamuran od narkoze, na Zagrebačkom županijskom sudu još jednom je propalo, treći puta ove godine, potvrđivanje optužnice Milanu Bandiću, njegovom suradniku Ivici Lovriću i voditeljici Tržnica Zagreb Zdenki Palac u tzv. aferi štandovi. Njih se tereti da su udruzi “U ime obitelji” priskrbili nezakonitu korist od najmanje 308 tisuća kuna, ustupajući joj štandove na kojima su prikupljani potpisi za referendum. Prvi puta ove godine ročište je propalo 15. veljače, jer su iznenada Bandiću punomoć otkazali Bonnie & Clyde hrvatskog odvjetništva, Čedo Prodanović i Jadranka Sloković. Čista smicalica za dobivanje vremena. Drugi put potvrđivanje optužnice odgođeno je 23. veljače, jer odvjetnik kojeg je Bandić dobio po službenoj dužnosti nije sa Suda dobio spis na vrijeme, a ima pravo na rok od osam dana za pripremu obrane. Bandićeva ekipa opet je uspješno kupila vrijeme, nastojeći da gradonačelnik lokalne izbore 21. svibnja dočeka nekontaminiran, bez podignute optužnice. Trebalo je još samo pronaći razloge i način kako i zašto izbjeći izlazak pred optužno vijeće Županijskoga suda u Zagrebu 2. svibnja. I, uto se, baš kao naručen, ukazao vojnički lonac. Bandić se upro, kako on voli reći, kao konj, ali trbušna opna, ustvrdili su liječnici, nije izdržala napor, pa su dogovorili da se još istu večer gradonačelnik pojavi na hitnom prijemu na Svetome Duhu. Umjesto u sudnici tako je utorak ujutro dočekao u bolničkoj sobi, što je odmah posvjedočio i objavom fotografija na svom Facebook profilu. “Hvala vam dragi prijatelji na lijepim željama, s vama je sve lakše”, napisao je, vjerojatno ne Bandić nego administrator njegovog fejs profila, iznad fotografije na kojoj uz njegov krevet sjedi supruga Vesna. Nekako istodobno, zamjenik ravnateljice USKOK-a Sven Mišković objavio je ispred zgrade Županijeskoga suda na Zrinjevcu da je Optužno vijeće u aferi štandovi ponovno odgođeno, jer je Milan Bandić završio u bolnici. Iako nazočnost okrivljenika na sjednici Optužnog vijeća nije obavezna, niti se Bandić dosad u ovom slučaju na tim sjednicama pojavljivao, osim dok je bio u istražnom zatvoru, u utorak su ipak njegovi odvjetnici inzistirali da on osobno prati raspravu o optužnici. No, kako to iz opravdanih razloga, zbog navodnih problema s bruhom (hernijom, kilom) i operacije, nije bilo moguće, sudsko je vijeće prihvatilo zahtjev za odgodom. Još jedna smicalica ili stvarni zdravstveni problem? Operacija ili farsa? ‘Tvrdim da operacije nije bilo’ “Odgovorno tvrdim da operacije nije bilo! Sve je fingirano! Sve je namješteno! Zamislite, Bandić je na operaciju otišao baš u najmanju bolnicu u gradu i baš u onu koja je na gradskim jaslama, u kojoj on imenuje ljude u Upravno vijeće i razrješjuje ili postavlja ravnatelja”, uzrujano nam je rekao jedan od viđenijih sindikalista. “Bio sam cijelo vrijeme u Maksimiru u blizini Bandića. Nisam vidio da je podizao taj sad već glasoviti lonac od 80 kilograma. Besramno je kako Bandić vuče ljude za nos, dok se koprca u živom blatu optužnica i na sve moguće načine nastoji neuprljan dočekati još jedne izbore i još jedan mandat. Besramno je i kako u te svoje prljave igre uvlači časno i pošteno bolničko osoblje, koje trtari pred velikim gazdom. Evo, pozivam neovisni tim liječnika da utvrdi jesu li kolege na Svetom Duhu operirali Milana Bandića”, kaže nam sindikalac. Želja za vlašću Ako bi tome doista bilo tako, kako je uvjeren naš sugovornik, onda bismo mogli govoriti o monstruoznom planu i neoprostivoj prevari. Znamo li da želja za vlašću i volja za moć može toliko obuzeti čovjeka da je spreman odreći se svih moralnih principa, a kod Bandića su i te kako vidljivi simptomi čovjeka željnog svevremenskog svevlađa, dopušteno nam je da propitkujemo je li moguće da je Bandić uz pomoć svojih najodanijih suradnika režirao “Zagrebačkog pacijenta” i odigrao glavnu ulogu bolesnika. Mnogo je toga, zapravo sve, prenapadno u Bandićevom hitnom odlasku na operaciju. Od iznenadne provale iskrenosti pred novinarima u Maksimiru, gdje je na sva zvona objavio zdravstvene tegobe što traže hitnu intervenciju, od nesvakodnevne otvorenosti bolnice i liječnika za novinare, njihove kamere i upite, pa sve do Bandićevih objava bolničkih fotografija i statusa na Fejsu. Nekako baš prenapadno svi su se uprli posvjedočiti priču, čime su zapravo samo produbili sumnje mislećih ljudi. Pred novinarskim kamerama jutro poslije operacije pojavio se dr. Žarko Rašić, predstojnik odjela krirurgije KB “Sveti Duh”, koji je, među ostalim, kazao: “Ne mogu znati u kojem je trenutku nastala kila, ali kad sam gospodina gradonačelnika gledao, kila je bila uklještena i postojala je indikacija za medicinski zahvat. Hitan!”, teško je dr. Rašić istiskivao riječi iz sebe i pritom ni jednom nije pogledao izravno u kameru (pogledali smo snimku više puta). Pritom je objasnio i kako se gradonačlenik “naručio” na operaciju: “Gospodin Bandić je nazvao našeg ravnatelja, a on je nazvao mene. ” I “zagrebački pacijent” bio je riješen. Dan kasnije Bandić je raspametio svoje birače, objavivši na Fejsu sliku s velikim plišanim medvjedom u krevetu, a kojeg mu je preko svojeg izaslanika Tomislava Madžara poslala hrvatska predsjednica Kolinda Grabar Kitarović. “Miki, pazi, dobro pogledaj u staklene oči mede, jer ako si gledao samo nekoliko špijunskih filmova, jasno ti je da bi u medvjedu mogla biti i nekakva kamera”, zafrkavali su čitatelji ispod fotografije gradonačelnika s predsjedničinim medom. Oglasi-zahvale I dok se Milan Bandić oporavlja od operacije (ili farse?), njegova izborna kampanja ide sama od sebe: i Jutarnji i Večernji list objavili su u srijedu na trećini svojih stranica plaćene gradonečelnikove oglase-zahvale: jedna je zahvala stanovnicima Savice što su se odazvali anketnom izjašnjavanju o parku Savica, “jer vaše mišljenje mi je iznimno važno, jer je ono temelj i za moje odluke”. Drugim oglasom gradonačelnik se zahvaljuje sugrađanima što su se odazvali pozivu za druženje u Maksimiru u povodu Praznika rada. Večernji se još dodatno potrudio pridonijeti gradonačelnikovoj kampanji, pa je na pola stranice tiskao tekst o tome da “svi maturanti za norijadu žele Bandićeve majice, tiska se 9500 komada, za svih 65 zagrebačkih srednjih škola, a koje će biti plaćene 200.000 kuna iz proračuna”. Bit će zanimljivo idućih dana pratiti Bandićev korak: hoće li biti hitar kao srna ili trom kao ranjeni medvjed?                 