Posljednji ispraćaj ubijenog Denisa Pašića (3) oko kojeg su se još u četvrtak angažirali dječakov stric Ramiz Pašić i baka Rita Rojnić, a koji je u jednom trenutku bio doveden u pitanje zbog komplicirane hrvatske birokracije, ipak bi, prema svemu sudeći, trebao biti održan ovaj tjedan. Podsjetimo, tijelo trogodišnjaka u srijedu ujutro pronašli su policajci u pulskoj uvali Mandrač, a sumnja se da ga je ubila majka Chiara te da joj je u tome pomogla 14-godišnja maloljetnica, štićenica Doma za maloljetnike u Puli. Obitelj malenog Denisa odmah je najavila da će dječačić biti pokopan u BiH, ali problem je nastao nakon što je sanitarna inspekcija u Puli odbila zaprimiti zahtjev za izdavanje sprovodnice (dokumenta kojim se odobrava transport posmrtnih ostataka izvan Hrvatske) uz obrazloženje da se trebaju pribaviti potpisi dječakove majke ili oca. Osam dokumenata – Sve smo riješili, sanitarna je izdala sprovodnicu nakon što smo dobili potpis dječakova oca, naš je dio tu gotov, daljnja procedura ide preko pogrebnog poduzeća – kazao je odvjetnik Marin Fola kojeg je angažirala dječakova obitelj. Sporno ipak ostaje zbog čega su u pulskoj sanitarnoj inspekciji uopće inzistirali na potpisu oca ili majke, s obzirom na to da je na tom zahtjevu za izdavanje sprovodnice jasno navedeno kako podnositelji zahtjeva mora biti u rodbinskoj vezi s umrlim, ali to ne moraju nužno biti ni otac ni majka. – Tu vam je pitanje na koga naletite u sanitarnoj jer nigdje nije točno navedeno tko može podnijeti zahtjev pa će vas netko zezati i oko najmanje sitnice. Gdje je zapelo u Puli, ne mogu komentirati – kratko je kazao Velimir Plantak iz istoimenog varaždinskog pogrebnog poduzeća. Objasnio je i kako se, unatoč tome što treba ishoditi čak osam dokumenata za prijevoz tijela iz Hrvatske u BiH, ta procedura u pravilu rješava unutar jednog dana. “Zapeti” može jedino u slučaju kada nije poznat uzrok smrti pa se tijelo zadržava na odjelu za patologiju, što ovdje nije slučaj. Nitko nije čuo plač djeteta? Daleko teži propusti počinjeni su u pulskom Centru za socijalnu skrb, utvrdilo je Ministarstvo za demografiju, obitelj, mlade i socijalnu politiku nakon upravnog nadzora. – Utvrđeni su propusti u radu i postupanju stručnih radnika u procjeni rizičnog ponašanja majke Chiare Pašić kao i nepravovremeno poduzimanje mjera zaštite djeteta. Također su utvrđene nepravilnosti u poduzimanju mjera zaštite prema oba djeteta Chiare Pašić – iznijela je ministrica Nada Murganić. Zbog toga će Ministarstvo naložiti Upravnom vijeću pulskog CZSS-a utvrđivanje odgovornosti ravnatelja i stručnih radnika. Inspekcija je poslana i u Dom za odgoj djece i mladeži u Puli, koji je skrbio o 14-godišnjoj suosumnjičenici, ali i u CZSS Petrinja, gdje su njeni roditelji. Premda je Chiara Pašić, prema izjavama iz njezine obitelji, imala i prije psihičkih teškoća, socijalna služba to nije znala, a slijedom toga moglo se povesti računa i o eventualnim mjerama za zaštitu malog Denisa. Osim toga, starije dijete Chiare Rojnić nije odgajala majka, nego djed i baka, što bi trebalo ukazati na potrebu određenih uvida službe u skrb o drugom djetetu. Ministrica je navela i da CZSS ni Ministarstvo nisu primili nijednu prijavu koja bi ukazivala na neprimjereno ponašanje majke prema djetetu. Međutim, stalni plač djeteta, plejada muških posjetitelja i činjenica da se trogodišnjak sam igra u parku svakako su bili dovoljni za takvu prijavu. Majka uhićene Chiare Pašić i baka ubijenog Denisa Pašića, Rita Rojnić kazala je u razgovoru za HRT da smo traži da  "ova smrt ne bude uzaludna". Ispričala je da je s kćeri pričala nekoliko sati prije ubojstva te da joj je ona tvrdila da je sve uobičajeno.  - Sad su večerale, sad će ga okupati i staviti spavati. Sve normalno - kazala je Rojnić. Potom je priznala da se bojala da Chiara ne zaključa Denisa navečer i ne ode van. - Ali ne da digne ruku na njega - kazala je Rojnić.  Kćer koju je Chiara rodila kao maloljetnica sada živi s bakom. - I dalje nemam hrabrosti pogledati svoju kćer i zagrliti je - kazala je Rojnić, a požalila se i da iz Centra za socijalnu skrb ni sedam dana nakon ubojstva nisu nazvali i pitali za kći Chiare Pašić i treba li joj psihološka pomoć.