Hrvatska radiotelevizija (HRT) oglasila se priopćenjem zbog neprimjerenih tvrdnji o ubojstvu Aleksandre Zec iznesenih u srijedu u emisiji TV kalendar, u kojem se ističe da je vršitelj dužnosti glavnoga urednika Prvoga programa Hrvatske televizije (HTV 1) Miro Branković zatražio odmah, nakon njezina prvoga emitiranja, očitovanje rukovoditelja Odjela za dokumentarnu produkciju Hrvatske radiotelevizije Vladimira Brnardića. U priopćenju se ističe kako je Branković zatražio i da se u reprizama emisije prilog ne emitira u istome obliku, te da se ukloni s mrežnih i multimedijskih platforma. Nažalost, ističu s HRT-a,  unatoč tomu u repriznome poslijepodnevnom emitiranju ponovno je emitiran izvorni prilog. U spornom prilogu kaže se da je zbog površnosti hrvatskog pravosuđa tragedija obitelji Zec nanijela veliku štetu Hrvatskoj. – Taj tragični slučaj medijski je predimenzioniran do te mjere da je u sjeni ostao podatak da je, osim Aleksandre Zec, još preko 400 djece poginulo tijekom velikosrpske agresije, a za što također nikad nitko nije odgovarao – rečeno je u TV kalendaru. Zbog emitiranja neprimjerenih tvrdnji o tragičnome stradanju Aleksandre Zec i drugih članova njezine obitelji te opetovanoga emitiranja neprimjerena komentara Hrvatska radiotelevizija, u skladu s važećim unutrašnjim pravilnicima, u najkraćem će roku utvrditi odgovornost svih uključenih u pripremu spornoga priloga, kaže se u priopćenju HRT-a. HRT ističe da neprimjereni komentar ne odražava stavove HRT-a, što je jasno i iz priloga koji su u povodu obljetnice stradanja Aleksandre Zec emitirani u svim drugim emisijama Informativnoga medijskog servisa. Također upućuje ispriku obitelji Aleksandre Zec i cjelokupnoj javnosti, poručuju s HRT-a. 