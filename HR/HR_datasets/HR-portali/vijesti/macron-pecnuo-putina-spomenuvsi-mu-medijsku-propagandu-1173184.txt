Francuski predsjednik Emmanuel Macron osudio je na konferenciji u Versaillesu rusku medijsku propagandu preko medija RT i Sputnjik, piše Telegraph. Odgovarajući na pitanje novinara o svojoj odluci da u predizbornoj kampanji zabrani pristup navedenim medijima sponzoriranima od države, Macron je izjavio da  su "Russia Today i Sputnjik bili utjecajni mediji koji su u nekoliko navrata iznijeli ozbiljne neistine o njemu i njegovoj kampanji".  Dodao je kako ti mediji zato nisu bili pozvani u njegov stožer. – Dakle, govorit ćemo otvoreno, ali Russia Today i Sputnjik nisu se ponašali kao organi medija i novinari, već kao agenti utjecaja i propagande i to kao lažljive propagande, ni manje ni više. Nikad to neću tolerirati – rekao je Macron. Macronov predizborni stožer optužio je Rusiju da stoji iza hakiranja i curenja e-mailova iz stožera, a po uzoru na uplitanje u američke izbore prošle godine na kojima je pobijedio Donald Trump. Putin odbacio optužbe Ruski predsjednik Vladimir Putin na konferenciji je odbacio optužbe o ruskom uplitanju u izbore kao "imaginarne" i "nepostojeću temu" te dodao da nije razgovarao s Macronom o tom pitanju. Također je branio svoj susret, nekoliko mjeseci prije francuskih izbora, s kandidatkinjom Marine Le Pen. – Bilo bi čudno da se nisam susreo s kandidatom koji želi zatopljenje rusko-francuskih odnosa – komentirao je Putin.