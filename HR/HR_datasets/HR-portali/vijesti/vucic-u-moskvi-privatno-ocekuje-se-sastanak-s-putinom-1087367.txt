Srbijanski premijer Aleksandar Vučić sastat će se s ruskim predsjednikom Vladimirom Putinom u Moskvi, gdje boravi u privatnom posjetu, izvjestili su  danas beogradski mediji pozivajući se na ruske dužnosnike. "U Moskvi se u privatnoom posjetu nalazi premijer Srbije Vučić, a u okviru boravka u ruskoj prijestolnici održat će sastanak i razgovor s predsjednikom Putinom", prenijela je dopisnica agencije Beta iz Moskve izjavu Dmitrija Peskova, glasnogovornika ruskog šefa države. Beogradski list Blic objavio je danas, pozivajući se na izvore iz Vučićeva ureda, da je srbijanski premijer u Moskvi "zbog liječničkih pregleda", te da će se sastati i s Putinom. Blic tvrdi da je riječ o "neslužbenom sastanku dvojice državnika, koji će biti održan u četiri oka, iza zatvorenih vrata". Srbijanski premijer u Moskvi je u službenom trodnevnom posjetu boravio u studenom prošle godine kada se sastao s ruskim šefom države, premijerom Dmitrijem Medvedevom i članovima ruske vlade, te otvorio Srpsko-ruski poslovni forum. Vučić se 19. svibnja u Beogradu sastao s ruskim veleposlanikom u Srbiji Aleksandrom Čepurinom, a kako je tad priopćeno iz vladina ureda za medije, tema razgovora bili su "bilateralni odnosi, gospodarska suradnja i očuvanje suvereniteta". "Premijer Vučić i veleposlanik Čepurin istaknuli da su politički odnosi dviju zemalja na izuzetno visokoj razini i naglasili da će i dalje surađivati u cilju očuvanja neovisnosti suvereniteta Republike Srbije", priopćeno je nakon tog sastanka. >> EK potvrdila: Hrvatska odustaje od blokade, dat će zeleno svjetlo Srbiji 