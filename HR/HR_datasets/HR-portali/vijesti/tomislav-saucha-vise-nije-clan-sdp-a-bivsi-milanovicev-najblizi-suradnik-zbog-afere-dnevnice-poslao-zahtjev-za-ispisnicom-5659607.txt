Tomislav Saucha više nije član SDP-a. Svojoj matičnoj organizaciji u ponedjeljak je poštom preporučeno poslao zahtjev za ispisnicom iz stranke dok se ne riješi sumnja DORH-a da je kao predstojnik Ureda predsjednika Vlade u premijerskom mandatu Zorana Milanovića zloupotrijebio dužnost i od 2013. godine do kraja mandata krivotvorio dnevnice i izvukao za sebe preko pola milijuna kuna. O svom činu Saucha je obavijestio predsjednika SDP-a Davora Bernardića i glavnog tajnika stranke Zvanu Brumnića. Poslao im je email u kojem navodi kako je nevin, ali ne želi SDP opterećivati svojom privatnom situacijom. Također je naveo kako se povlači i sa svih saborskih dužnosti koje je obnašao kao član stranke. - Točno je da je Saucha poslao obavijest o ispisnici iz stranke dok ne dokaže svoju nevinost. To je prije svega njegov moralni čin - kazao nam je glavni tajnik SDP-a Brumnić dodajući da, ukoliko se nakon provedene istrage ne podigne optužnica protiv Sauche, njegov će povratak u stranku biti formalnost. Uz napomenu kako je već punih 17 godina član SDP-a Saucha je u pismu stranačkom vodstvu naglasio da je nevin te izrazio uvjerenost da će to dokazati kroz postupak. - Cilj mi je, koliko je to u mojoj moći, otkloniti svoju osobnu situaciju od stranke i svojih kolega u SDP-u. Odlučio sam se ispisati iz članstva stranke kako ona ne bi bila opterećena mojim osobnim slučajem. Isto tako, želim vas obavijestiti da se povlačim sa svih dužnosti iz radnih tijela Sabora koje obavljam u ime SDP-a. Onog trenutka kada se s mojeg imena skine svaki trag sumnje namjeravam podnijeti ponovni zahtjev za učlanjenjem u SDP - stoji u Sauchinom pismu.