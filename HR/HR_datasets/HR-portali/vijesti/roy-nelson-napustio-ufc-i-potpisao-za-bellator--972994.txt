Foto: UFC  ROY NELSON novi je član Bellatora. 40-godišnji teškaš odlučio je kako neće nastaviti svoju karijeru u promociji kojoj je dao posljednjih osam godina karijere, nego će posljednje borbe svoje karijere odraditi u Bellatoru.  Nelson je svoju 18. UFC borbu i posljednju borbu na ugovoru, imao prošlog mjeseca na Fight Nightu u Kansas Cityu, kada je bolji od njega bio Alexandar Volkov. Time je njegov UFC skor iznosio po devet pobjeda i poraza, a uz takav saldo će promociju i napustiti. Nelson je zapravo UFC borac postao kao pobjednik 10. sezone Ultimate Fightera, u kojoj su nastupali teškaši, a njegova borba protiv Kimba Slicea i dan danas je najgledanija borba u povijesti tog showa.  Osim po nevjerojatnoj desnici kojom je rušio protivnike, Nelson se od početka bio iskazao i po vrlo teškoj naravi, koja je nerijetko rezultirala nesuglasicama s UFC-ovim predsjednikom, Danom Whiteom. Među najveće pobjede spadaju mu one nad Mirkom Filipovićem, Stefanom Struveom, Cheickom Kongom i Minotaurom Nogueirom. Pretpostavlja se kako je kap koja je prelila čašu kod njega bila podosta dvojbena sudačka odluka, kojom je poražen u prošlogodišnjoj borbi protiv Derricka Lewisa.  Bellatorova teškaška divizija trenutno nema prvaka, a najveća imena unutar nje su Fedor Emelianenko, Matt Mitrione, Sergei Kharitonov i Cheick Kongo, koji je trenutno u seriji od pet pobjeda u nizu te je glavni kandidat za titulu. Tko zna, možda bi Nelson mogao napasti titulu u revanšu protiv Konga. Prvi puta sastali su se 2013. godine, kad je Nelsonu za nokaut trebalo samo dvije minute. Nakon te borbe je Kongo napustio UFC te otišao u Bellator, u kojem je do sada odradio 11 borbi, uz devet pobjeda i dva poraza.