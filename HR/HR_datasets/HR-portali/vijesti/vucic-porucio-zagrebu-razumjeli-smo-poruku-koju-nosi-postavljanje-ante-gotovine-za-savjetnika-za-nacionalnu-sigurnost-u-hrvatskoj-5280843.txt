Srpski premijer Aleksandar Vučić danas je pred novinarima komentirao imenovanje generala Gotovine kao savjetnika ministra obrane Damira Krstičevića, piše agencija Tanjug. - Sasvim je izvjesno da Srbi, prije svega prognani Srbi koji su živjeli na području Krajine i Hrvatske, ne mogu biti sretni. Ja ne želim rušiti odnose s Hrvatskom, ali razumjeli smo poruku postavljanjem Gotovine - rekao je Vučić novinarima u Novom Sadu. Tanjug je u tekstu podsjetio da je Gotovina prvostupanjskom odlukom Haškog suda 2011. bio osuđen na 24 godine zatvora, ali su vrlo prikladno zaboravili da je sljedeće godine, zajedno s generalom Markačem, oslobođen u žalbenom postupku u kojem je utvrđeno da nije bilo udruženog zločinačkog pothvata na području bivše SAO Krajine.