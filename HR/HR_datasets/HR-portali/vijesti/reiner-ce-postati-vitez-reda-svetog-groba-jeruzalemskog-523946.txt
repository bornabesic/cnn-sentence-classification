U zagrebačkoj katedrali u subotu, 13. svibnja, bit će upriličen prvi obred proglašenja hrvatskih vitezova Viteškog Reda Svetog Groba Jeruzalemskog, od kojih će jedan biti i potpredsjednik Hrvatskoga sabora akademik Željko Reiner, priopćeno je u srijedu navečer iz kabineta akademika Reinera.  Tom prilikom bit će proglašeno prvih 9 vitezova od kojih dvojica svećenika i sedam laika.  Euharistijsko slavlje i sam obred predvodit će američki kardinal Edwin Frederick O'Brien, Veliki meštar Viteškoga Reda Svetoga Groba Jeruzalemskog. Dekretom što ga je kardinal O'Brien potpisao 16. veljače 2017. kardinal Josip Bozanić je imenovan Velikim Priorom za Magistralnu delegaciju Reda u Republici Hrvatskoj. Veliki meštar Reda, dekretom od 21. ožujka 2017. uspostavio je Magistralnu delegaciju Reda u Republici Hrvatskoj. Prije obreda proglašenja hrvatski vitezovi su prethodno gotovo tri zadnje godine prolazili duhovne obnove i pripremali se za vitezove jedinog viteškog reda koji je izravno podređen Svetom Ocu papi, navodi se u priopćenju. Geslo reda je „Deus lo vult“ (Bog to želi). Red koji je nastao po završetku Prvog križarskog rata, danas je zastupljen u tridesetak zemalja a jeruzalemski križ kojeg vitezovi nose na svom plaštu podsjeća na pet Gospodinovih rana.   Najistaknutiji hrvatski vitez Svetoga groba bio je blaženi Alojzije Stepinac (1898. – 1960.), kardinal i nadbiskup zagrebački i zaštitnik Hrvatske ma­gistralne delegacije. Vitez Svetoga groba postao je 15. srpnja 1937. godine, točno prije osamdeset godina, za vrijeme Hrvatskog nacionalnog hodočašća u Svetu ze­mlju, što ga je predvodio kao zagrebački nadbiskup koadjutor s pravom nasljed­stva i zastupnik cijelog hrvatskog episkopata, navodi se u priopćenju. 