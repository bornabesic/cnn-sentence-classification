Večernji list u posjedu je audiosnimke koja je s prijavom o namještanju posla u HEP-Toplinarstvu došla na adresu saborskog Odbora za veterane jer su u HEP-u posao htjeli namjestiti nećaku predsjednika uprave Perice Jukića, a na štetu nezaposlenog hrvatskog branitelja Vedrana Ciglara koji prema zakonu kao branitelj ima prednost pri zapošljavanju. Tako u prijavi tvrdi Mario Marjanović, direktor Pogona posebne toplane, koji je snimio razgovor s Ivicom Martinekom, direktorom HEP-Toplinarstva (svojim nadređenim), a na snimci se jasno čuje kako Martinek govori da ta osoba mora biti zaposlena na radno mjesto električara u Pogonu posebne toplane jer je nećak (podaci poznati redakciji) predsjednika uprave Jukića. Identitet nećaka Perice Jukića ne objavljujemo jer nije javna osoba i zato što tijekom današnjeg dana nismo uspjeli stupiti s njim u vezu.  Marjanović pak kaže da ni pod cijenu otkaza, a ne samo smjene kojom mu je Martinek suptilno zaprijetio, to ne može učiniti. Marjanović je kao direktor Pogona posebne toplane ujedno i član komisije za odabir kandidata na radno mjesto električara, a danas nam je rekao kako je razgovor s Martinekom odlučio snimiti jer je bio izložen pritiscima da mulja i zaposli nećaka predsjednika uprave, a u tome nije htio sudjelovati. Marjanović kaže da nije član nijedne stranke. Tekstualno donosimo dio razgovora, a cijelu snimku poslušajte ispod teksta Marjanović: Diša, imamo problem. Martinek: Koji? Marjanović: Bila mi je Mirjana za onaj Sisak... Imamo nezaposlenog branitelja koji se isto javio... Kako ćemo to riješiti? Martinek: Ovako, napisat ćeš lijepo fino pitanja koja ćete čovjeka pitati. Onda ćemo gosponu (...) dati pitanja i odgovore, a ostalima ne bumo dali... Treba se potruditi da on bude najbolji... to je rješenje za osvježenje. Marjanović: Vi ste još stava da (...) mora biti zaposlen? Martinek: Jesam. Marjanović: U čemu je poanta s njim? Martinek: Poanta je u tome da ti je on nećak predsjednika uprave. Marjanović: Ali znate da tamo imamo nezaposlenog branitelja. Martinek: Nema veze. Zato sam rekao da napravite testiranje, pitanja, odgovore, kurce palce... Marjanović: Sve je to pet, ali i dalje kršimo zakon. Martinek: Nema veze. Nije to prvi put.  Marjanović: Ja ovakav slučaj nisam imao. Martinek: Mi smo zapošljavali dosta branitelja.... Piše (u zakonu op.a.) da ima prednost ako ima iste kvalifikacije, zato sam ti rekao za pitanja i odgovore... Marjanović: Ali to je farsa. Martinek: Joj, moj Bože, pa farsa je svugdje! Marjanović. Kršimo vrlo ozbiljan zakon! Martinek: Ne kršimo!...Moramo ga primiti. Marjanović: Koje su posljedice ako ga ne primimo? Martinek: Posljedica je možda da bute imali novog direktora. Ja sam dobil naredbu od nekoga da ga zaposlim. Inače, s tim dečecom nemam niš.... Pišite izdvojeno mišljenje predsjedniku uprave i recite mu – taj tvoj ne zadovoljava... Marjanović: Uf, uf, uf...kršimo zakon. Martinek: Po čemu kršimo zakon? Da se javi branitelj lud k'o prangija, di to piše da ga moramo primiti? Šta 'oćeš da ih sve šaljemo psihijatru i vidimo koji je najbolji? Marjanović: U ovom slučaju to baš nije tako! Martinek: Vi to možete izabrati, ali ja to neću potpisati. Poništit ću natječaj, pa idemo ispočetka... Jebiga, ako niš, zaposlit ću ga u Osijeku i onda prebaciti u Sisak. Marjanović: Ne pod cijenu smjene, nego pod cijenu otkaza to neću potpisati. Martinek. Pa nemoj, Mario.  Danas smo za komentar upitali HEP s pitanjem je li Perica Jukić naredio zapošljavanje svog nećaka, hoće li podnijeti ostavku zbog cijelog slučaja i koje će biti posljedice za Ivicu Martineka. Njihov odgovor prenosimo u cijelosti: "HEP-Toplinarstvo je 10. listopada 2016. godine raspisalo javni natječaj za radno mjesto električara u Pogonu posebne toplane u Sisku. Do sada je proveden razgovor s prijavljenim kandidatima, a slijedi prijedlog odluke o odabiru kandidata. Naglašavamo da je postupak još uvijek u tijeku te da Odluka o odabiru kandidata nije donesena. Prijedlog odluke o odabiru kandidata neovisno i nepristrano donosi komisija čiji je član i g. Mario Marjanović. Svi postupci zapošljavanja novih radnika u Hrvatskoj elektroprivredi provode se sukladno zakonskim propisima i internim aktima. Kao i u svim dosadašnjim postupcima zapošljavanja, i u ovom postupku na prijedlog povjerenstva bit će izabran kandidat koji zadovoljava sve tražene uvjete, uvažavajući sve zakonske propise. Ako komisija ili bilo koji član komisije kao i kandidat u postupku, uputi službeni prigovor, Uprava društva naložit će provedbu kontrole navedenog postupka s ciljem utvrđenja eventualnih nepravilnosti. Uprava HEP-a pa tako ni predsjednik Uprave nemaju saznanja o provedbi selekcijskog postupka odabira kandidata za radno mjesto u HEP Toplinarstvu. Taj postupak provodi tvrka-kćer HEP Toplinarstvo. S obzirom na ovlasti, a temeljem dostupnih medijskih informacija, Uprava HEP-a  će pokrenuti internu provjeru postupka odabira kandidata s ciljem utvrđivanja svih okolnosti. Naglašavamo da su HEP i Uprava HEP-a posebno osjetljivi na pitanje statusa branitelja i da u pitanjima radnog prava i svim drugim aspektima u potpunosti poštuje zakone RH, te da, između ostalog, ima primjeren odnos s HEP-ovom Udrugom hrvatskih branitelja." OVDJE POSLUŠAJTE SNIMKU PRVOG DIJELA RAZGOVORA OVDJE POSLUŠAJTE SNIMKU DRUGOG DIJELA RAZGOVORA Prijavu Marija Marjanovića saborskom Odboru za veterane prenosimo u cijelosti:  "Ovim dopisom želim Vam ukazati na aferu u HEP-TOPLINARSTVU, vezanu uz zlouporabu položaja i namjerno izigravanje Zakona o pravima hrvatskih branitelja iz Domovinskog rata i članova njihovih obitelji, a u kojoj su glavni akteri direktor HEP-TOPLINARSTVA Ivica Martinek i predsjednik uprave HEP-a Perica Jukić. HEP-TOPLINARSTVO je 10. listopada 2016. raspisalo natječaj za radno mjesto električara u Pogonu posebne toplane, s mjestom rada u Sisku. Kao direktor Pogona posebne toplane, imenovan sam u komisiju za odabir kandidata, što je uobičajena praksa. Moj nadređeni, direktor HEP-TOPLINARSTVA mi je, još prije nego što su zamolbe stigle do mene, dao do znanja kako na to radno mjesto obavezno mora biti primljen (..), te kako je to zahtjev predsjednika uprave, čiji je (...) rođak. Dakle, već u startu se pokušava raditi farsa od javnog natječaja. Nakon što sam pregledao sve zamolbe, uočio sam da je među njima i zamolba Vedrana Ciglara, nezaposlenog hrvatskog branitelja iz Siska, koji zadovoljava sve tražene uvjete, što je potkrijepio i traženom dokumentacijom, te prema Članku 35. Zakona o pravima hrvatskih branitelja iz Domovinskog rata i članova njihovih obitelji, ima prednost pri zapošljavanju u odnosu na ostale kandidate. U skladu s uočenim, otišao sam direktora Martineka informirati o činjeničnom stanju, nadajući se da se neće protiviti postupanju u skladu sa zakonom. Međutim, doživljavam krajnje neugodnu situaciju u kojoj on meni objašnjava kako će dostaviti pitanja koje postavljamo kandidatima na razgovorima, zajedno s očekivanim odgovorima, kandidatu (...), te kako će na osnovu te prednosti, on na razgovoru pokazati bolje znanje i to će biti razlog da primimo njega, a ne kandidata Ciglara, kojeg bismo po zakonu morali zaposliti. S obzirom na to da sam se takvog ili sličnog prijedloga rješenja bojao, a kako bih izbjegao da je jedini argument moja riječ protiv njegove, čitav razgovor snimio sam i tu snimku posjedujem. Nakon što smo 2. prosinca obavili razgovore s kandidatima, u srijedu, 7. prosinca, ponovno odlazim direktoru Martineku kako bih ga upozorio da je to što traži kršenje zakona. Međutim, on mi bahato odgovara kako (...) mora biti primljen pod svaku cijenu i kako „nema veze što bi time kršili zakon“. Na moje pitanje koje će biti posljedice ukoliko odbijem potpisati takav zapisnik, on odgovara kako će tada „možda biti postavljen novi direktor“, što je direktna prijetnja upućena meni, kako ću biti smijenjen ukoliko postupim suprotno njegovoj odluci. Također mi je rekao kako „neka napišemo mi što hoćemo, on drugačije rješenje neće prihvatiti, te će naći načina da svoju zamisao provede“. Iz svega ovoga je vidljivo kako se ovdje ne radi samo o kršenju Zakona o pravima hrvatskih branitelja iz Domovinskog rata i članova njihovih obitelji, već je i riječ o ozbiljnoj zloupotrebi položaja vršenjem prisile na svoje podređene u provođenju protuzakonite radnje i prijetnjom smjenom s mjesta direktora Pogona posebne toplane. Kako ne bi bilo prostora za optuživanje da je to što govorim laž, i ovaj razgovor sam snimio, te imam snimku koja može moje riječi potvrditi. Znam da se na ovaj način izlažem velikoj opasnosti šikaniranja, u slučaju da gospoda Jukić i Martinek nakon otkrivanja ove afere ostanu na svojim pozicijama, i da mi egzistencija može biti ozbiljno ugrožena, što je posebno kritično s obzirom da imam ženu u visokom stupnju trudnoće, s kojom se mogu naći doslovce na cesti, no jednostavno ne mogu zatvarati oči pred sustavnim kršenjem zakona, odnosno izvrgavanja zakona ruglu i podređivanja javnog poduzeća  obiteljskim interesima te ponižavanju hrvatskih branitelja i njihovih prava. O kolikoj bahatosti se radi, najbolje govori činjenica kako je početkom ove godine već bio raspisan natječaj za radno mjesto električara, na kojem se trebalo zaposliti gospodina (...), no dotični se zaboravio na vrijeme prijaviti!?!  Kako biste stekli barem približnu sliku na koji način se sve provode pritisci, istaknut ću još jednu crticu. Gospodin Jukić, koji kao predsjednik uprave HEP-a, u sjedište HEP-TOPLINARSTVA dolazi svega nekoliko puta godišnje, u petak 2. prosinca, baš u vrijeme održavanja razgovora s kandidatima, dolazi u „neformalni“ posjet HEP-TOPLINARSTVU. Radi li se ovdje o slučajnosti, prosudite sami, no prema mom mišljenju, to je vrlo suptilan oblik pritiska na komisiju.  Pozivam Vas da iskoristite svoj utjecaj kao predsjednik Saborskog odbora za veterane i spriječite daljnje kršenje prava hrvatskih branitelja, zahvaljujući kojima danas imamo slobodnu Hrvatsku, te pozovete na smjenu odgovornih za ovaj slučaj. S obzirom na to da sve svoje tvrdnje mogu potkrijepiti dokazima, za sve detaljnije informacije, stojim Vam na raspolaganju. S poštovanjem, Mario Marjanović, dipl. ing. el. Direktor pogona posebne toplane 