Opetovana policijska upozorenja osobama starije životne dobi da ne nasjedaju na priče o zamjeni novca, očito ne padaju na plodno tlo jer je sve više primjera iz kojih proizlazi da starije osobe bez provjere otvaraju vrata lažnim bankarima, policajcima, maserima... te na taj način ostaju bez životne ušteđevine. Jedna takva priča iz ožujka ove godine završila je optužnicom koju je protiv dvije žene i jednog muškarca podiglo Općinsko državno odvjetništvo u Koprivnici, optuživši ih za prevaru tešku 7230 eura. Sve se odigralo 16. ožujka u Novigradu Podravskom, a da se radi o dobro uigranoj ekipi svjedoči podatak da je optužena trojka obilazila mjesto tražeći starije osobe koje žive same. Kada su pronašli 80-godišnjakinju, jedna od optuženica ju je nazvala mobitelom. Lažno joj se predstavila kao zaposlenica pošte u Koprivnici, te ju je upitala ima li kod kuće novčanice u eurima. Nakon što je dobila potvrdan odgovor, optužena je 80-godišnjakinji svjesno lagala, kazavši joj da je novčanicama istekao rok trajanja.   Potom joj je kazala da će netko doći po te novčanice, a 80-godišnjakinja joj je povjerovala. Stoga ništa nije sumnjala kada joj je na vrata pokucalo drugo dvoje optuženika, kazavši da dolaze iz pošte po novčanice. Predala im je 7230 eura, nakon čega su oni otišli, podijelivši otuđeni novac među sobom. No očito da je oštećenoj ili nekom iz njezine obitelji ta priča ipak bila sumnjiva, pa je na koncu sve prijavljeno policiji što je dovelo do kriminalističke istrage i na koncu i optužnice protiv spomenute prevarantske trojke.  >> Petero djece zatečeno u krađi krumpira 