Foto: FAH POTROŠNJA u Hrvatskoj kontinuirano raste i tako se pridružuje pozitivnim statističkim trendovima. U siječnju je na godišnjoj razini porasla za 2,6 posto, a rekordan niz rasta traje 29 mjeseci, podaci su Državnog zavoda za statistiku. Troše li doista Hrvati više? Predsjednik Nezavisnih hrvatskih sindikata Krešimir Sever za Media servis otkriva da statistika pokazuje i još nešto.   "Može se vidjeti da je porastao iznos doznaka iz inozemstva prema Hrvatskoj, što je također stvorilo preduvjet dodatne potrošnje. Znači, oni su se odselili van i slali novac ostatku svoje obitelji ili su sami doputovali u nekom razdoblju, posebno u prosincu. Oni doputuju pa se dodatno troši." U ranijim iseljeničkim valovima najčešće bi se iselio jedan i to muški član, koji bi ostatku obitelji slao gotovo sav raspoloživi novac da troši, nastavlja Sever i pojašnjava zašto ovakva situacija danas pali alarm u državi. Velika promjena   "Ovdje je došlo do promjene u tolikoj mjeri da je otišao po jedan član obitelji koji šalju sredstva u Hrvatsku. Međutim, u velikoj mjeri se događa iseljavanje cijelih obitelji, tako da su te doznake u odnosu na brojku koja se iselila, u odnosu na iznose koji dolaze, ipak manje od očekivanih." Porezna reforma, deflacija, pa čak i niža cijena energenata samo su dio sveukupne statistike gdje su građani ionako malo novca u kućnom budžetu, preusmjeravali u kupnju hrane i onog najnužnijeg za život, zaključuje Sever. Za ukupan porast potrošnje zaslužan je niz faktora, kaže direktor sektora za financije Hrvatske gospodarske komore, Zvonimir Savić   "U prvom redu to možemo pripisati učincima poreznog rasterećenja kojim se povećava raspoloživi dohodak građana. Imamo određenu stabilizaciju na tržištu rada, a i primjetno je da dolazi do rasta potrošačkog optimizma. Svi ti elementi doprinose pozitivnim trendovima u trgovini na malo." U općoj makroekonomskoj situaciji, tržište rada je zadnje koje se oporavlja, pojašnjava Savić.   "Sumarno možemo reći da praktički svi makroekonomski parametri u Hrvatskoj rastu već neko vrijeme, a nastavak rasta prometa u trgovini na malo će opet pozitivno djelovati i na potražnju za hrvatskim proizvodima, a samim time i na rast hrvatskog gospodarstva općenito."