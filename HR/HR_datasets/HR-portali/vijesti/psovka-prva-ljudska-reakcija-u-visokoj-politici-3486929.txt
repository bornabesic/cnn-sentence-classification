Ako analitičar želi pokazati do koje je mjere (ne samo) naš politički sustav otuđen i lišen suštinskog sadržaja, onda to najbolje može pokazati tako da analizira njegov jezik. Jer, poststrukturalisti bi rekli da jezik JEST sadržaj, a u hrvatskoj (i ne samo) hrvatskoj politici jezik je potpuno otuđen. On se uglavnom sastoji od desetljetno nataloženih, tobože neideoloških i ritualno praznih formula koje ne znače ništa. Nužne reforme? Programska suradnja? Osuda svih totalitarizama? Nužni rezovi? Ne zanima nas ideologija? Institucije koje rade svoj posao? Visoko podignuta ljestvica? Stručnost i profesionalnost? To su samo neke od praznih, tobože nespornih i navodno neideoloških fraza s kojima hrvatska politička kasta igra već desetljećima ping-pong, asanirajući politički jezik i pretvarajući javni prostor u besadržajnu baruštinu u kojoj se svi svađaju, a zapravo se nitko ni s kim ni oko čega bitnog ne razilazi. Tijekom desetljeća, politički je jezik postao ružna, rogobatna skrama u kojoj ništa više nema sadržaj, jezik je tu da prikrije a ne da otkrije, a bilo kakav afekt, strast i uzbuđenje izbačeni su niz štenge zajedno s tzv. “ideologijom”. U taj pseudojezik pseudokonsenzusa i pseudoprograma u utorak je konačno ušlo nešto sočno, nešto sadržajno, nešto što otkriva razumljive i ljudske osjećaje: ušla je - naime - psovka. Tu psovku - to majušno “jebite se” - izgovorio je Ivan Kovačić, gradonačelnik Omiša i Mostov saborski zastupnik - nakon što je saznao da je lokalni omiški HDZ opet za šefa izglasao čovjeka protiv kojeg je on podigao desetak kaznenih prijava. Mirni i pitomi stomatolog Kovačić probudio se jednog jutra i spoznao da - pet mjeseci nakon izbora - počiva u istoj koalicijskoj ložnici s monstrumom zbog kojeg je otpočeo političku karijeru. U tom trenutku Kovačić je opsovao. A ta psovka bila je prva ljudska reakcija u hrvatskoj visokoj politici nakon mjeseci i mjeseci. Nakon mjeseci lažnog, gnomskog metajezika netko je opsovao jer mu je dosta. Kao što je - jednom, nedavno - dosta bilo i Mostovim glasačima. Nas novinare sada je lako optužiti za duple standarde. Kad psuju Kerum i Mamić, to je za osudu, kad Kovačić psuje nije. Ali postoji krupna razlika među tim primjerima. Kod Keruma, nije postojala razlika između lingvističkog stila, te političkog i poduzetničkog stila - kod njega je sve bilo psovka. Kod Mamića, leksički ekscesi bili su pomno dozirano oruđe da se prestane govoriti o bitnom A, te da se umjesto toga govori o nebitnom B. Kovačićevo “jebite se” - nasuprot tomu - pokušaj je da se razgovor vrati na A, na ono bitno, bitno koje je ostalo zatrpano pod kramom šupljeg političkog metajezika. A ta bit je ova. Kad je Kovačićeva politička opcija nastajala, a nastala je dobrim dijelom baš u Omišu, nastala je da bi suzbila endemsku kaulerpu “škaričića”. Sada je s njima u koaliciji. To je trenutak u kojem nas jezik izdaje, kad nam preostaje samo gluha, “šporka rič”.   ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!