Foto: FAH POJAČAN je promet osobnih vozila na ulasku na graničnim prijelazima Klek, Metković, Zaton Doli, na GP stara Gradiška pojačan je promet na izlasku, a u oba smjera promet osobnih vozila pojačan je na prijelazima Kaštel i Karasovići, izvijestio je u nedjelju Hrvatski autoklub (HAK).  Prema dojavi MUP-a, na graničnom prijelazu Jasenovac na izlazu je pojačan promet autobusa.  Na glavnim cestovnim pravcima promet je srednje gust, a na pojedinim dionicama autocesta i ostalih cesta u tijeku su radovi na obnovi ili izgradnji kolnika.  Zbog automobilističke utrke u Zagrebu je zatvorena Avenija Dubrovnik u Zagrebu, na dijelu od Avenije Većeslava Holjevca do ulice Radoslava Cimermana u oba smjera, do ponedjeljka 5. lipnja u 4 sata.  Zbog Plitvičkog maratona od 8,45 sati zatvorena je dionica između Grabovca i Prijeboja. Od 14 do 15 sati na Krčkom će mostu biti prekidan promet u dva intervala u trajanju od 10 minuta zbog snimanja igranog filma "Iron Man", a od 9 do 19 sati zbog automobilističke državne trke "Formula driver" bit će zatvorena za promet državna cesta DC70 s priključkom županijske ceste ŽC6165 Omiš-Gata.  Zbog radova na autocesti A1 Zagreb-Split-Ploče kroz tunele Malu Kapelu i Brinje promet teče dvosmjerno jednom tunelskom cijevi, na A2 Zagreb-Macelj promet teče dvosmjerno zbog radova između čvorova Jankomir i Zaprešić te između čvorova Sveti Križ Začretje i Krapina.  Na A3 Bregana-Lipovac vozi se dvosmjerno između Kutine i Novske, a na A4 Goričan-Zagreb zatvoren je ulazni krak čvora Kraljevečki Novaki iz smjera Sesveta i Dugog Sela u smjeru čvora Ivanja Reka dok se u zoni radova čvora Kraljevečki Novaki u oba smjera prometuje suženim kolnikom. Na A6 Rijeka-Zagreb između čvorova Orehovica i Čavle na vijaduktu Svilno vozi se dvosmjerno.  U pomorskom prometu nema poteškoća.