Boris Luketa (59), osumnjičen za trostruko ubojstvo i pokušaj ubojstva prije mjesec dana u Brodarici, prevezen je u srijedu u pratnji policije iz splitskoga KBC-a u šibensku Opću bolnicu te je trenutačno na Odjelu kirurgije, gdje ga čuva policija. Luketa je u šibensku Opću bolnicu prevezen nakon oporavka od ozljeda pri pokušaju samoubojstva nakon počinjenih zločina,  tijekom opsade policije u Brodarici u noći 27. travnja. Kako se neslužbeno doznaje, Luketa u komunikaciji s policijom i medicinskim osobljem sve razumije, ali ne može govoriti zbog ozljeda. U šibenskoj policiji za ŠibenikIN potvrdili su da je Luketa prevezen u šibensku bolnicu s obzirom na to da mu je stanje bolje. I dalje ga čuvaju zbog okolnosti povezanih s teškim kaznenim djelom za koje ga sumnjiče. Policija ga još nije ispitala, a ne zna se kada će ni kako s njim komunicirati. Boris Luketa (59) osumnjičen je za trostruko ubojstvo bračnog para Milke (70) i Hakije (74) Keranovića te Ivana Bajića (65) i za pokušaj ubojstva Kemala Keranovića (51) krajem travnja u Brodarici. Motiv je bio dug iz 2013. godine, kada je Kemal Keranović od njega, prema neslužbenim informacijama, posudio oko 400 tisuća eura. "Nakon nesuglasica o načinu na koji će se dug vratiti i kojom dinamikom, koje su se provlačile posljednje dvije godine, osumnjičenik je iz vatrenog oružja ubio roditelje 51-godišnjaka i 65-godišnjaka", priopćila je krajem travnja šibenska policija.