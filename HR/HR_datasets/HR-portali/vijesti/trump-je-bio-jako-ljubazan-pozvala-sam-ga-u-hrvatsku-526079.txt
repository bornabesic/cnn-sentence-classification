Hrvatska predsjednica Kolinda Grabar-Kitarović izjavila je u četvrtak nakon završetka summita NATO-a da je imala prigodu razgovarati s puno sudionika, između ostalih i s američkim te francuskim predsjednicima Donaldom Trumpom i Emmanuelom Macronom koje je pozvala u posjet Hrvatskoj. "Tijekom cijelog ovog druženja danas poslije podne, hodajući hodnicima nove zgrade NATO-a i kroz prijem koji je prethodio summitu bilo je dosta prigoda za razgovor. Razgovarala sam i s predsjednikom Trumpom i pozvala ga u posjet Hrvatskoj", rekla je predsjednica Grabar-Kitarović nakon završetka summita. "Iznenadila sam se koliko je razgovarao sa svima, uključujući i sa mnom. Uglavnom, bio je vrlo opušten, ležeran i ljubazan prema svima, čak se malo i šalio", rekla je Grabar-Kitarović o razgovorima s američkim predsjednikom s kojim je dotaknula mnogo tema, uključujući stanje na jugoistoku Europe. "Tražila sam od njega da se ponovno SAD angažira, upozorila sam na sve ugroze koje postoje u našem susjedstvu i naglasila sam ulogu koju se Sjedinjene Države imale do sada i držim da će i dalje igrati važnu ulogu uz njihov fokus na prostor jugoistoka Europe, veći nego do sada", rekla je. "Razgovarala sam i s francuskim predsjednikom Macronom, kojeg sam također pozvala u posjet Hrvatskoj. Ustanovili smo da nijedan francuski predsjednik nikada nije bio u službenom posjetu Hrvatskoj. On je izrazio interes i nadam se da ćemo kroz diplomatske kanale i kroz zajednički rad uspjeti realizirati taj posjet. Naravno, razgovarali smo i o stanju u našim državama i našim bilateralnim odnosima", rekla je predsjednica. Na summitu NATO-a prihvaćena su dva dokumenta, jedan o podjeli odgovornosti i troškova obrane, drugi o uključenju NATO-a kao organizacije u borbu protiv terorizma.. "Atmosfera na summitu bila je iznimno dobra, vrlo pozitivna. Moram reći da je, osim o ove dvije teme, nas nekoliko govorilo o prostoru jugoistoka Europe. Začuđujuće velik broj ljudi spomenuo je potrebu da se obrati pozornost na razvoj događaja na jugoistoku Europe i na sve prijetnje", rekla je predsjednica . Na upit je li razgovarala s njemačkom kancelarkom Angelom Merkel, predsjednica je odgovorila potvrdno. "Jesam, razgovarala sam s kancelarkom Merkel. Dosta se sugovornika raspitivalo o trenutačnom stanju u Hrvatskoj i činjenici da nam u ovom trenutku predstoji imenovanje četiri ministara u vladi. Pitali su općenito kako teku procesi u Hrvatskoj i kakva su očekivanja", rekla je predsjednica. Nadalje je rekla da je pozvala da se pokrene Akcijski plan za članstvo (MAP) za BiH.   "Ustrajno inzistiram na načelu konstitutivnosti triju naroda u BiH. Znamo da to nije lako nekima prihvatiti, međutim, činjenica je da se Dayton temelji na principu jednakopravnosti  triju naroda i građana. Na tome ću ustrajati i upozoravati na činjenicu da zaustavljanje, odnosno nikakav napredak u procesu pristupa BiH u članstvo EU-a i NATO-a stvara vakuum koji onda ispunjavaju neke treće strane iz vlastitih interesa. Danas sam, u nazočnosti slovenskog premijera (Mire Cerara) i turskog predsjednika (Recepa Tayyipa Erdogana) otvoreno pozvala na aktivaciju MAP-a za BiH, žurno i što prije kako bi se zemlju zadržalo na putu euroatlantskih integracija", rekla je Grabar-Kitarović. Zamoljena da komentira činjenicu što se američki predsjednik Trump nije izrijekom obvezao poštovati članak 5 Sjevernoatlantskog ugovora, koji kaže da napad na jednu članicu predstavlja napad na sve, predsjednica je rekla da je Trump jasno rekao da SAD potpuno stoji uz Europu. "Trump je u govoru na summitu rekao da sto posto stoji uz Europu. To po meni podrazumijeva članak 5", rekla je predsjednica.