Odluka Odbora za etiku u kojoj stoji kako je ministar Pavo Barišić u svojem doktorskom radu plagirao američkog znanstvenika izazvala je veliku buru u javnosti. Dok neki poput znanstvenika Ivana Đikića pozivaju premijera Andreja Plenkovića da smjeni ministra Barišića, ima i onih koji ne dijele takvo mišljenje. Dr. Josip Stjepandić reagirao je na Đikićevo otvoreno pismo te ga je upitao da razjasni neke tvrdnje. Stjepandićevo pismo prenosimo u cijelosti.  "Štovani gospodine Đikiću, Vaše otvoreno pismo Andreju Plenkoviću, predsjedniku Vlade Republike Hrvatske, objavljeno na današnji četvrtak (12. siječnja 2017), ne bi smjelo ostati bez odgovora, pogotovo sljedeće tvrdnje: 1. Ono što je napravio ministar Barišić u svom radu iz 2008. godine jest po definiciji plagijat. 2. Također vjerujem da ste upoznati s razlozima ostavke ministrice znanosti i obrazovanja Annette Schavan, kao i ministra obrane Karl-Theodor zu Guttenberga u vladi kancelarke Angele Merkel. 3. Broj mladih, obrazovanih i stručnih ljudi koji napuštaju Hrvatsku raste iz godine u godinu, jer mladima nedostaje povjerenje u društvo temeljeno na osobnoj odgovornosti, moralnosti, znanju i gospodarskom napretku. Budući da niste naveli, na temelju čega ste utvrdili plagijat (tvrdnja 1,), želio bih Vas upoznati s mojim, poprilično različitim pogledom na stvari. Na zaštiti intelektualnoga vlasništva zarađujem (dijelom) svoju plaću, a proces u znanstvenoj publicistici poznat mi je kao uredniku desetak znanstvenih časopisa na području inženjerstva, informatike i menedžmenta. Svoje radove objavljujem s pedesetak koautora sa svih strana svijeta, tako da s tim svojstvima unekoliko zastupam sadašnju svjetsku praksu na ovim područjima. U sporove na meni stranim temama poput filozofije zapravo se ne bih htio miješati, ali u ovome sam slučaju opet namirisao smrad skojevskoga vučjega čopora, koji je lani izgrizao neke meni vrlo drage ministre, tako da sam slučaj razmotrio s mojim skromnim sredstvima. Protokol analize spornoga članka s pomoću softvera Plagscan nalazi se u privitku.  Oprostite, ali ja tu ne vidim ništa posebno, osim jedne rečenice od 35 riječi! Kad sam njezine tri glavne sekvencije stavio u tražilicu, našao sam milijune pogodaka, slijedom čega je originalnost takve rečenice teško dokaziva. Ja, naravno, ne isključujem da postoji neki bolji softver, koji nalazi veću podudarnost ili da ja filozofijski rad naprosto premalo razumijem. Znakovito je da je profesor emeritus Igor Čatić, moj bivši profesor, potpuno neovisno od mene došao do sličnoga zaključka, kojeg je preksinoć iznio u emisiji Otvoreno. Stoga Vas pozivam ovim putem da meni, a i svekolikoj javnosti objasnite kako ste došli do Vašega dalekosežnoga zaključka da je predmetni članak “po definiciji plagijat”, koji se mora žurno sankcionirati. Vaša druga tvrdnja ima slabo uporište jer uspoređujete Barišićev rad duljine točno 2262 riječi s dvije disertacije (70.000 do 100.000 riječi), kod kojih se plagijat zbog duljine teksta puno lakše može dokazati. 2. Vaša treća tvrdnja me razočarala i rastužila jer je dijelom istinita, ali toliko neprecizna, da se stoga može iskoristiti za svakojake manipulacije. Od znanstvenika svjetskoga glasa naprosto očekujem da problem pogodi u sridu: “Mladi (ali i oni bivši mladi) iseljavaju se iz Hrvatske jer su najbolja radna mjesta rezervirana za pripadnike i sluge komunističke oligarhije”. Bez lustracije nema Kroacije ili tako nekako! U tome se pogledu još ništa promijenilo nije od onog vremena kad sam ja otišao u inozemstvo. Kad čujem ove sadašnje iseljenike, osjećam se kao da mi netko ponavlja ono što sam ja govorio prije 34 godine. Nedostaju još samo Udbini kileri. Budući da ste u uvodu spomenuli „pritisak na članove etičkih odbora” rado ću Vas izvijestiti da sam prije više od dva mjeseca istome ovome Odboru podnio prijavu protiv akademika Rudana, profesora Včeva i dr. Jovanovića te na nju nisam dobio nikakav odgovor (u privitku). Akademik Silobrčić nije mi čak mogao reći ni kad bi moja prijava mogla biti uzeta u razmatranje. Slobodno pitam kakvo je Vaše stručno mišljenje kao znanstvenika na području medicine o mojoj prijavi? Isto tako ne bih bio razočaran ako biste se očitovali o dijametralno različitome postupanju dotičnoga odbora u slučajevima sadašnjega i bivšega ministra znanosti i obrazovanja", stoji u pismu. >> Đikić: Razgovarao sam s premijerom Plenkovićem o Barišiću, on sam treba podnijeti ostavku