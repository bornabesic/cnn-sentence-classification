Predsjednica Republike Kolinda Grabar Kitarović započela je posjet Kataru, jednoj od najbogatijih država svijeta. Kako su u subotu priopćili iz njezina ureda, sastala se sa šeikom Abdullahom bin Nasserom bin Khalifom Al-Thanijem, katarskim predsjednikom vlade i ministrom unutarnjih poslova. - Poseban naglasak je stavljen na gospodarske odnose Republike Hrvatske i Države Katar, energetiku te terminal za ukapljeni prirodni plin na Krku kao i važnosti diverzifikacije kao preduvjeta energetske neovisnosti. Predsjednica i predsjednik Vlade izrazili su uvjerenje kako će djelovanje zajedničkog gospodarskog odbora biti preduvjet za daljnju konkretizaciju gospodarske suradnje, kao i potpisivanje Memoranduma o suradnji dviju gospodarskih komora, navodi se u priopćenju s Pantovčaka. - Razgovaralo se i o Inicijativi triju mora koja uz političku, društvenu i gospodarsku ima i važnu energetsku komponentu. Ocijenjeno je kako je povezivanje sjevera i juga Europe jamac političke i gospodarske stabilnosti država uspravnice, stoji u priopćenju. Ured predsjednice   Katarski je premijer naglasio velike mogućnosti za građevinske kompanije te je istaknuta namjera unapređenja suradnje. Istaknut je i veliki potencijal Hrvatske kao izvoznika prehrambenih proizvoda s obzirom da je Hrvatska jedna od prepoznatih država proizvođača hrane s halal certifikatom. Razgovaralo se, kako navode na Pantovčaku, i o daljnjem jačanju obrambene suradnje posebice na područjima obuke i vojne industrije koja je međunarodno prepoznata i cijenjena. - Važan naglasak u razgovoru stavljen je i na područje jugoistoka Europe te sigurnosne, političke i gospodarske izazove tog područja, kao i na krizna žarišta na Bliskom istoku, posebice Siriju i Irak. Razgovarali su i o dijalogu civilizacija kultura i vjera, pri čemu su izdvojili položaj islamske zajednice u Hrvatskoj koji može biti primjerom i za druge europske države, stoji u priopćenju. Sastanku su prisustvovali i muftija dr. sc. Aziz ef. Hasanović, kontraadmiral Robert Hranj, direktor Glavnog stožera OS RH i Luka Burilović, predsjednik Hrvatske gospodarske komore.