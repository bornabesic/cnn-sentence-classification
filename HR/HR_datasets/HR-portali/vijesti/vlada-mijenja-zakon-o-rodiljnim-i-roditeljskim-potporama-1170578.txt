Izmjenama i dopunama Zakona o rodiljnim i roditeljskim potporama, koje je Vlada sa sjednice uputila u saborsku proceduru, od druge polovice godine te bi se potpore trebale povećati, a za to je u ovoj godini osigurano 156,6 milijuna kuna. Izmjene se odnose na povećanje maksimalnog iznosa naknade plaće koja se isplaćuje za vrijeme korištenja roditeljskog dopusta za zaposlene roditelje drugih šest mjeseci, s dosadašnjih 2660,80 kuna na 3991,20 kuna. Povećava se i naknada za nezaposlene te zaposlene roditelje koji ne zadovoljavaju zakonom propisani uvjet staža osiguranja – 12 mjeseci neprekidno ili 18 s prekidima – i to s 1663 kune na 2328,20 kuna. Naknada roditeljima koji imaju pravo na roditeljski dopust za blizance, treće i svako sljedeće dijete do treće godine života djeteta, povećava se s 1663 kune na 2328,20 kuna.   @AndrejPlenkovic PVRH @AndrejPlenkovic: Naknade za nezaposlene sada će biti 2.328 kn, za zaposlene 3.991 kn. Povećava se i novčana potpora za zaposlene i samozaposlene roditelje koji koriste dopust radi njege djeteta s težim smetnjama u razvoju i to s 2161 kune na 2328 kuna te za rad s polovicom punog radnog vremena radi pojačane njege djeteta, kao i druga prava povezanih skupina korisnika, i to s 1663 na 2328,20 kuna. Za primjenu zakona u proračunu za ovu i projekcijama za iduće dvije godine osiguran je novac – 156,6 milijuna kuna u ovoj godini, u idućoj godini 313,2 milijuna kuna i u 2019. godini 346,5 milijuna kuna, a očekuje se da će se s primjenom izmjena zakona početi već u drugoj polovici ove godine, izvijestila je ministrica za demografiju, obitelj, mlade i socijalnu politiku Nada Murganić. Predložene izmjene, istaknula je, jedna su od najznačajnijih mjera s ciljem poticanja demografske obnove i razvoja Hrvatske, a želi se dodatno potaknuti korištenje roditeljskog dopusta od oba roditelja, odnosno pružiti kvalitetniju i sustavniju potporu obiteljima s novorođenom djecom. Premijer Andrej Plenković kazao je na početku sjednice da su ove izmjene doprinos Vlade demografskoj revitalizaciji te istaknuo da je sve "proračunski održivo", kao i da je riječ o konkretnoj realizaciji izbornog programa i programa Vlade.   Ministrica Nada Murganić na konferenciji za medije nakon sjednice Vlade najavila je izradu novog zakona kojim će izmijeniti i druge odredbe toga zakona. Na pitanje što je sa ranijim obećanjima o tisuću eura za svako dijete, Murganić je kazala da je ovo pravednije rješenje.  - Mjera od tisuću eura po novorođenom djetetu nije nikada ni postojala. To je razlika između ovakvog zakona, koji je trajnija mjera i obećanja - rekla je Murganić te dodala da je ovo tek prva mjera te da će povećavati sve naknade koje se isplaćuju obiteljima.  