Pregovori između sindikata javnih službi i Vlade oko povećanja osnovice za plaće za šest posto propali su. Umjesto protokolarnog potpisivanja sporazuma čiji je sadržaj načelno dogovoren u petak, danas je uslijedio novi, maratonski sastanak. Vlada je, tvrde sindikalci, na sastanak došla s figom u džepu te je zapravo tražila od sindikata da utvrdi kako su dosadašnji sporazumi - potpisivani s Vladom od 2006. naovamo - pravno nevaljani. Konkretno, Vlada je tražila da sindikati potpišu kako se uvjeti za povećanje plaće nisu stekli u 2016., čime bi se zaposlenici izravno odrekli svih dugovanja za ovu godinu: radi se o 72 posto bruto plaće. Kamen smutnje je i dogovoreno usklađivanje plaća javnih službenika s plaćama u privredi. Budući da su pregovori propali, sindikatima na raspolaganju sada ostaju samo - tužbe.