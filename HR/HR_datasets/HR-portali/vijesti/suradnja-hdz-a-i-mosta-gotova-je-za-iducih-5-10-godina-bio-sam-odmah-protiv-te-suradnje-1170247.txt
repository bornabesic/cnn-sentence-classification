S Darkom Milinovićem, HDZ-ovim kandidatom za župana ličko-senjskog, razgovarali smo o njegovoj kandidaturi i aktualnoj političkoj situaciji. Kako to da ste se u zadnji trenutak kandidirali za župana ličko-senjskog? Uvjetovano je to određenim spletom okolnosti. Kada me je sadašnji župan Kolić obavijestio da svoju daljnju karijeru vidi u drugom smjeru te da je došlo vrijeme da se malo odmori i posveti sebi i obitelji, počeo sam razgovore o našem kandidatu za župana. Mnogi su smatrali da je vrijeme da preuzmem odgovornost, da se kandidiram i kao županijski čelnik iskoristim sve komparativne prednosti ove županije. Iskreno, i nisam imao previše prostora za kalkuliranje te sam odlučio preuzeti odgovornost za pobjedu i napredak naše županije. Iscurili su napuci za vaš skup u Gospiću u kojima je bilo propisano kako da vam se skandira, plješće... Kako to komentirate? Kada ne znaju što bi, onda eto pamfleta koji graniči sa zdravim razumom. Na to im je najbolje odgovorilo nekoliko tisuća ljudi koji su došli na najveći skup HDZ-a ikada u Gospiću, taj skup je neke uznemirio. Nijednom nisam spomenuo SDP ni političke suparnike, a “naputak” govori suprotno – da se zviždi kad ih spomenem. Kolića sam posebno pozdravio i zahvalio mu za dosadašnji rad, to je za mene bio posebno dirljiv trenutak, a ”naputak” govori da ga se ne smije spominjati. Što se tiče klicanja meni, imate snimku pa provjerite – nitko mi nije klicao. Ma, jednostavno, riječ je o glupostima u nedostatku suvislih ideja. Na skupu u Lovincu slikali ste se sa simpatizerom kojem je na majici pisalo Lika U srcu. Nije vam smetalo to U na majici? Slikao sam se s tisućama ljudi u kampanji koji su mi davali podršku. Ne mogu kontrolirati tko i kako na majicama piše svoje poruke. Ovaj natpis nema ničega spornoga osim napadnog isticanja slova U. Moj stav o veličanju ustaštva bistar je kao lička voda. To je zlo od kojeg se moramo jasno i nedvosmisleno ograditi. Moramo se vrlo jasno distancirati od svakog pojedinca koji želi našu domovinu povezivati s bilo kojim ekstremizmom. I danas sam tisućama mladih koji me podupiru poručio: u vašim srcima mora biti ogroman prostor za ponosno isticanje svog hrvatstva, ali jednako tako ogroman prostor mora biti i za različitosti. Koji su vaši planovi za Ličko-senjsku županiju? Ogromni. Dovest ću sedam milijardi kuna investicija u našu županiju svojim iskustvom, poznanstvima, ali i silnom energijom koju imam. Moramo poboljšati investicijsku klimu i rekao sam na skupu – ako neki investitor ode s ovih područja zbog nesposobne administracije ili načelnika, gradonačelnika – bolje da odu oni nego investitori. Koje točno projekte planirate? Plitvice ne smiju biti predmet politikantstva sadašnjeg ravnatelja koje nas je gotovo koštalo statusa u UNESCO-u. Zajedno s općinom riješit ćemo odvodnju i aglomeraciju u vrijednosti od oko 320 milijuna kuna. Energetska obnova bolnica, vrtića, škola, domova za stare i nemoćne investicije su od oko 100 milijuna kuna. Nastavit ćemo plinofikaciju, razvoj luke Senj i učiniti je svjetski poznatom kruzerskom destinacijom. Povezati Senj i Plitvice – to će značiti preporod Senja i okolice. Lika mora imati svoj ured u Bruxellesu kako bismo što lakše došli do novca iz fondova EU. Razmišljam o Institutu za poljoprivredu na krškom području. Investicija od oko 4,5 milijardi kuna u HE Kosinj također je moj prioritet. Hoće li HDZ uspjeti sastaviti novu većinu u Saboru i što ako Plenković u tome ne uspije? Nisam direktno uključen u sastavljanje većine, ali vjerujem u strategiju njegova užeg tima. Ako ne uspije? Pa potrošit ćemo nepotrebno milijune kuna na izbore na kojima ćemo ponovno pobijediti. Vjerujem u ozbiljnost aktera političke scene koji će sudjelovati u razgovorima o sastavljanju nove Vlade. Takav je politički, ali i ekonomski moment pa bi izbori trebali biti zadnja opcija. Ali ako se mora – ponovno ćemo pobijediti. Je li po vama suradnja HDZ-a i Mosta zauvijek gotova? Mislim da jest barem za idućih 5-10 godina. Kada se sastavljala većina, bio sam jedan od onih koji se zalagao za sastavljanje većine s ostalim političkim akterima kako bismo izbjegli već tada predvidljivu političku nestabilnost. Moje je mišljenje tada bilo u manjini i poštovao sam stav većine. Most mora shvatiti da se ne može furati na stil po kojem bi bili u vlastitoj Vladi malo vlast, pa malo opozicija, pa bi se onda malo furali na neutralnost. Most je isključivi krivac za ovo što se dogodilo. Bi li vam bila prihvatljiva koalicija s HNS-om u preslagivanju? I je li vam prihvatljivo da mjesto u Vladi dobije i SDSS? U HNS-u kao i u ostalim strankama ima stručnih ljudi koje treba respektirati. Meni je osobno neprihvatljiva bila politika Vesne Pusić koja je optužila prvog hrvatskog predsjednika i našu domovinu da su vodili agresorski rat prema BiH. Moje je opredjeljenje, što se tiče koalicijskih partnera, HSS s kojim imam izvanrednu suradnju u županiji. Volio bih, jer bi to bilo politički najvjerodostojnije, da s našim prijateljima pučanima iz HSS-a poradimo na koaliciji HDZ-a i HSS-a. Za mene bi to bila koalicija budućnosti, snage i vjerodostojnosti. Ako politička situacija nalaže radi stabilnosti, koja je temelj gospodarskog napretka, uključivanje bilo koje nacionalne manjine u izvršnu vlast, to ne bi trebalo biti nikome sporno.      Za vrijeme Tomislava Karamarka, budući da ste mu bili najžešći kritičar na unutarstranačkim izborima, dugo ste bili marginalizirani u HDZ-u, u kakvim ste odnosima s Plenkovićem? Tomislav Karamarko u zadnjih nekoliko mjeseci svog mandata shvatio je da sam istinski HDZ-ovac koji HDZ-u želi najbolje, iako smo imali ogromnih razlika. Možda i zbog nekih ljudi u njegovu bližem timu koji su radili protiv mene taj odnos nije bio idiličan. Bilo pa prošlo, ne osvrćimo se unazad. Predsjednik Plenković poštuje moju snagu na terenu, a ja ne tražim ništa više ni manje. S druge strane, ja poštujem njega kao predsjednika. U teškom momentu došao je na čelo HDZ-a, pobijedio na parlamentarnim izborima i to treba respektirati. Ja to i činim. 