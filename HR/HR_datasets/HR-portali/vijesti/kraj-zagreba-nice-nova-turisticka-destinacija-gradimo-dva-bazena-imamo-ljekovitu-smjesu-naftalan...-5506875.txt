Javor Bojan Leš (47) za političara je iznimno simpatičan, vrijedan, otvoren i transparentan gradonačelnik Ivanić Grada, gradića od 14.700 stanovnika koji je samo 37 kilometara udaljen od Zagreba. Leš otvoreno kaže da dolazi iz ljevičarske obitelji i da je s prijateljima ušao u HDZ te su 2013. pobijedili na izborima i nakon 16 godina u Ivanić Gradu skinuli SDP s vlasti. Već 2014. tiskali su knjižicu Strategija razvoja grada do 2020., u kojoj su naveli sve kapitalne projekte za grad koje namjeravaju ostvariti, s tim da su za svaki transparentno naveli budžet. U tri godine većina ih je realizirana, a neobično je da su gotovo svi stajali manje od planiranog. Iako se Ivanić Grad, na čijem je području 140 naftnih bušotina, ponajprije povezuje s naftom, on djeluje kao idealno mjesto za život: zrak je čist, parkovi i nasadi su uređeni, u muzeju se upravo postavlja nova izložba, knjižnica je novouređena, uređuje se Visoka škola, u njemu je najveća srednja škola Zagrebačke županije... Uz strateški važno lječilište Naftalan, na području grada posluje nekoliko velikih tvrtki i niz malih, koje na razne načine potiču, pa imaju jednu od najmanjih stopa nezaposlenosti u zemlji. Znatna sredstva ulažu kako bi se brendirali kao središte rekreacijskog, sportskog i zdravstvenog turizma, pa bi Ivanić Grad uskoro Zagrepčanima mogao značiti ono što su im godinama predstavljale Tuheljske i Stubičke toplice. Javor Bojan Leš u Zagrebu je završio srednju medicinsku školu, diplomirao je na Veterinarskom fakultetu, tri godine radio je kao veterinar na terenu u ambulanti Nova u Križu, početkom Domovinskog rata kao dragovoljac je bio na ratištima zapadne Slavonije. Nakon toga radio je kao voditelj ivanićgradske poslovnice farmaceutske tvrtke Salvus, bio je stručni suradnik Odjela statistike poljoprivrede u Državnom zavodu za statistiku, stručni savjetnik u Javnoj ustanovi za upravljanje zaštićenim područjima Zagrebačke županije te direktor tvrtke Gospodarenje otpadom Zagrebačke županije. U braku je sa sutkinjom Gordanom, a njihovo dvoje djece, Ema i Filip, studenti su u Zagrebu. Kakva je politička situacija u gradu pet mjeseci prije izbora? Ne opterećujem se političkom konkurencijom jer smatram da smo ove četiri godine dobro radili, sanirali smo mnoge situacije koje smo zatekli   gubitke tvrtke Ivaplin od 13,5 milijuna kuna, tvrtke Ivakop od 9,5 milijuna i Komunalnog centra od 2 milijuna, ukupno više od 25 milijuna, te smo pokrenuli puno značajnih projekata. Nama je važno da su građani percipirali jasne pomake naprijed i prepoznali da nakon dugotrajne bezidejnosti postoji jasna vizija razvoja. Mi smo donijeli strateški dokument razvoja grada, Strategiju ekonomskog razvoja do 2020., koji godinama nije postojao, pa se napokon planski radi na projektima koji su povezani sa strateškim opredjeljenjem razvoja grada. Do 2013. u Ivanić Gradu je u četiri mandata na vlasti bio SDP, no smatram da su za manje lokalne sredine najvažniji ljudi, ideje i timovi koji ih provode, a manje stranačka politika s državne razine. Ti ljudi mogu pripadati i različitim političkim strankama ako su kvalitetni jer samo takvi mogu pokretati svoje sredine. Naravno da je dobro i razumno imati političko zaleđe na višim državnim strukturama, jer se tako ideje lakše realiziraju, ali nije presudno to, nego ljudi i timovi koji vode lokalne zajednice. Najveći problem prijašnjih struktura u Ivanić Gradu bio je da nisu imale jasnu viziju niti su znale kamo grad vode. Godinama smo bili grad nafte i plina, cijela industrija i sve ostalo bili su vezani za tu privrednu granu. Činjenica je da je nafte sve manje i da se treba okrenuti drugim oblicima razvoja gospodarstva. Koji su to drugi oblici razvoja? Okrenuli smo se prije svega poticajima u razvoju srednjih i malih tvrtki, za koje smo puno napravili kroz osiguravanje infrastrukture i uvjeta gradnje u poduzetničkim zonama. Davanja gradu smanjili smo sa 55 na 27,5 kuna po prostornom metru za investicije koje otvaraju nova radna mjesta i tako omogućili dostupniju mogućnost investicije. Osim toga, grad ima veliki potencijal u lječilišnom turizmu kroz razvoj Naftalana kao lječilišta. On dosad nije bio dovoljno razvijen. Ostvarujemo značajne razvojne projekte vezane uz OPG e. Hotel Sport s četiri zvjezdice značajan nam je jer se uspio dokazati kao idealno mjesto za pripreme sportskih ekipa   od prošle godine baza je muške i ženske rukometne te ženske košarkaške reprezentacije. Naša investicija u nogometni stadion usmjerena je na to da se Ivanić Grad profilira kao idealno mjesto za pripreme sportaša i sportski turizam. Prednosti su nam blizina Zagreba i zračne luke te svih važnih komunikacija vezanih uz autocestu i željezničku prugu, a ponajprije sam Naftalan, koji ima razvijenu fizikalnu terapiju, a veliki potencijal vidimo u mogućnostima vezanim uz rehabilitaciju sportaša i svih ostalih. Uz intenzivnu sanaciju zatečenog stanja, mnogo smo projekata realizirali i važno nam je da građani vide pomake grada i gradske uprave. Nakon osvajanja vlasti napravili ste riskantan potez i 2014. tiskali knjižicu s projektima koje ćete ostvariti do 2020. Kako ste dosad uspjeli ostvariti  većinu njih, ona vam može biti sjajan predizborni materijal, no da niste uspjeli u realizaciji projekata, vjerojatno biste zbog toga izgubili izbore. Zato političari obično usmeno obećaju, a ne tiskaju svoja obećanja… Tako smo mi i dobili izbore 2013.! Imali smo SDP ov predizborni letak za izbore 2010. s njegovih 12 obećanja, od kojih 11 nije izvršio, a mi smo na tih 11 neispunjenih obećanja udarili pečat ‘neizvršeno’ i takve letke dijelili u kampanji. Ivanić Grad definitivno nije grad koji je sklon HDZ u, ja ne skrivam da dolazim iz ljevičarske obitelji, okružio sam se mladim, sposobnim ljudima bez obzira na stranačku pripadnost   primjerice, ravnatelj pučkog otvorenog učilišta je član SDP a   zato i mislim da na lokalnoj razini nisu bitne stranke, nego ljudi. Poučeni time, nakon pobjede na izborima odabrali smo i prezentirali projekte za koje smo procijenili da ih realno možemo ostvariti. Znam da su nam se u početku mnogi u Ivanić Gradu podsmjehivali i govorili da smo tiskali listu želja koja nema šanse da se ostvari, međutim, danas je 80 90 posto tih projekata završeno ili barem započeto, a do 2020. baš sve će biti napravljeno. Osim toga, već sada intenzivno radimo na pripremi četiri do pet novih projekata. U knjižici su precizno navedeni budžeti za sve projekte, vrlo ste transparentni s gradskim proračunom, pa bi se mogao steći dojam da ste ekonomist, a ne veterinar. Kako to? Financije su, definitivno, najvažniji dio posla gradonačelnika, proračun je dokument koji bi trebao biti sveto pismo za prvog čovjeka svakoga grada, a za nas je veoma važno da smo prema građanima maksimalno transparentni u svemu što radimo. Svaku kunu okrenuo sam tri puta i znam apsolutno sve o svakom projektu jer se jedino tako može odgovorno voditi gradski proračun. Moram priznati da su se planirani iznosi za projekte navedeni u knjižici mijenjali, a ponosan sam što su u pravilu Grad koštali manje od planiranog zbog transparentno raspisanih javnih natječaja i sufinanciranja koja smo uspjeli ostvariti od ministarstava. Više od planiranog stoji stadion   s planiranih četiri milijuna došao je na 6,1 milijun kuna jer nisu bili predviđeni dvije tribine za 800 do 1000 ljudi sa sanitarnim čvorom i četiri svlačionice te umjetna trava. Samo ona stoji oko milijun kuna. Koji su novi projekti o kojima govorite? Upravo počinje strateška investicija za grad: proširenje kapaciteta Naftalana, vrijedno 40 milijuna kuna, gradnjom unutarnjih i vanjskih bazena, teretane, trim sadržaja, nove kuhinje i restorana. Osim toga, jučer sam potpisao  narudžbenicu na 24.000 kuna za bušenje arteškog bunara dubljeg od 100 metara, a cilj nam je naći vodu za stadion i cijeli sportski park s teniskim i košarkaškim terenima, team building parkom, dječjim igralištem, igralištem za pse, parkom te šetnicom s nasadima. Sve te sadržaje želimo maknuti iz sustava javne opskrbe vodom te im praktički besplatno osigurati navodnjavanje. U svrhu daljnjeg razvoja sportskog turizma, završili smo troškovnik za nogometni teren NK Ivanića, koji je nakon slavne pobjede u utkmici protiv Dinama u Kupu završio u stečaju i sada je u petoj ligi, a izmjena kompletnog gornjeg sloja trave, planirana za 2018., stajat će oko 1,4 milijuna kuna. Tada ćemo imati sve uvjete za prihvat vrhunskih nogometnih sastava. Je li vam cilj stvoriti turističku destinaciju poput Stubičkih i Tuheljskih toplica? Naftalan je prije svega lječilište bazirano na fizikalnoj terapiji, koje danas rekreativno ne pruža ništa. Većina pacijenata u Naftalan dolazi preko HZZO a. Uz fizikalnu terapiju, Naftalan je jedinstven po lječilišnoj supstanci koja se dobiva iz nafte, a uspješna je u liječenju psorijaze, genetske kožne bolesti od koje boluje tri do četiri posto svjetske populacije. Na svijetu postoje samo dva lječilišta na bazi naftalana, u Azerbajdžanu i Ivanić Gradu. Naftalan je u bivšoj Jugoslaviji sagrađen novcem stanovnika Ivanić Grada, a od 1991. u stopostotnom je vlasništvu Zagrebačke županije. Od 40 milijuna kuna investicija, 10 milijuna daje Županija, a 30 milijuna osigurava Naftalan putem kredita. Grad se odrekao svih komunalnih davanja, nešto više od dva milijuna kuna, a oko 20 milijuna kuna ulažemo u sportske i rekreacijske projekte u neposrednom susjedstvu Naftalana, čime zaokružujemo cjelovitu ponudu Ivanić Grada kao destinacije sportskog i zdravstvenog turizma. Uz Naftalan je vezana i Visoka škola, čije je uređenje pred završetkom, a bit će specijalizirana za fizikalnu terapiju i druge zdravstvene djelatnosti. U 2015. imali ste proračun od 60 milijuna kuna, 2016. od 71 milijun, a za 2017. plan je 88,5 milijuna. Kako je moguć takav rast? Realni proračun grada iznosi između 54 i 56 milijuna kuna, no on raste što je više projekata u pripremi. Svaki pripremljeni projekt mora biti planiran u proračunu. Recimo, završili smo pripremu projekta poduzetničkog inkubatora vrijednog 8 milijuna kuna, s kojim smo se prijavili za sredstva iz europskih fondova, a njihov je uvjet da projekt bude predviđen proračunom. No, plan je da se 90 posto od tih 8 milijuna financira iz fondova EU. Slično je s projektom uređenja Posavskih brega, vrijednim 7 milijuna kuna. Dakle, realni proračun je stabilan na oko 55 milijuna kuna, s time da imamo znatan pad prihoda od naftno rudarske rente, od koje smo 2013. imali 11,5 milijuna kuna, lani 7 milijuna, a ove godine imat ćemo 6 milijuna. To je posljedica pada cijena nafte na svjetskom tržištu. Renta je vezana uz Inu i njezinu tvrtku kći Crosco te Plinacro i njegovu tvrtku kći PSP, koje eksploatiraju naftu na oko 140 bušotina na području Ivanić Grada. Zanimljivo, u posljednje četiri godine, prema neslužbenim informacijama, proizvodnja nafte na našim bušotinama rasla je 15 do 20 posto jer su prešli na sustav LER a, direktnog ubrizgavanja CO2 u bušotine, čime se dodatno oslobađa nafta. U kojoj je mjeri za Ivanić Grad važan rasplet situacije s Inom? To nam je izuzetno važno. Od 60 ih, kada je sagrađena prva bušotina, do početka dvijetisućitih, dokad je Ina bila državna tvrtka, za nju je bilo vezano 80 posto naše privrede. Činjenica je da sva nafta koja se prerađuje u sisačkoj rafineriji naftovodom dolazi s naftnih polja iz Ivanić Grada. No, otkad je Ina u vlasništvu Mađara, ta je povezanost u najvećoj mogućoj mjeri prekinuta, mnogo je tvrtki propalo jer su Mađari objedinili javnu nabavu, počela se gledati isključivo cijena, bez razumijevanja za lokalnu zajednicu, a situacija je danas takva da nam ni glavni regionalni direktor Ine za područje od Okučana do Pakraca i Lipika ne može potpisati fakturu od 3000 kuna ako za to nema odobrenje od Uprave. Koliko je 140 naftnih bušotina opasno po zdravlje građana? Nikada nismo imali nijednu veću nesreću i nezgodu, nijedno mjerenje ne pokazuje da smo po bilo kojem parametru ugroženi. Štoviše, šuma Žutica, u kojoj su najveća naftna i plinska polja, u ekološki je zaštićenom području.