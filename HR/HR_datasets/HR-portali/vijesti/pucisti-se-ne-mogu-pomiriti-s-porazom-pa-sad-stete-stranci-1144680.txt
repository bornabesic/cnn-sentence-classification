Ideja da se ruši novog predsjednika SDP-a Davora Bernardića nakon lokalnih izbora, a koju je skovala ekipa nezadovoljnih članova stranke na jednom druženju, a među kojima je bilo i bivših ministara, ali i aktualnih saborskih zastupnika, razljutila je dio ljudi u vrhu stranke. Ne zato, što, kažu nam naši izvori iz vodstva SDP-a, nisu znali da neki u stranci, koji se ne mogu pomiriti s gubitkom izbora, nemaju takve ambicije već zato što svojim anonimnim istupima štete stranci i unose u nju dodatni razdor. – To što rade je kontraproduktivno za stranku. Ali njih to ionako nije ni briga jer jedino što im je bitno su oni sami. Ljudi u stranci jako su ljutiti zbog svega toga, pogotovo na terenu. Jer su svjesni da ih čeka rovovska bitka na lokalnim izborima, da će morati snositi odgovornost za rezultat, a da neki čine sve da im taj posao otežaju – kaže jedan član Predsjedništva SDP-a. Poruku za “pučiste” ima i član Predsjedništva Franko Vidović. Kaže da bi im puno pametnije bilo da se nađu i promisle tko bi od njih bio dobar kandidat za lokalne izbore umjesto da smišljaju kako srušiti legitimno izabranog predsjednika stranke dva mjeseca nakon što su ga članovi izabrali. – To što se oni nalaze i planiraju dio je demokratske priče, ali i dokaz da neki ljudi ne shvaćaju politiku, nego samo sebe u politici – ističe Vidović. Neki u vodstvu stranke poručuju kako ni oni nisu bili u prošlosti zadovoljni stranačkim vodstvom, šefom Zoranom Milanovićem i njegovim najužim timom ljudi, ali im svejedno, kažu, nije padalo na pamet izvoditi ovo što danas izvode Bernardićevi oponenti, stavljati sebe u prvi plan i ne dopustiti novom šefu i novom vodstvu stranke da rade svoje posao. – A sve zato što su izgubili i nikako to da shvate. Pa nije se nitko od nas rodio u Predsjedništvu SDP-a – kaže naš izvor iz vrha stranke. Da drži kako ovakvo ponašanje šteti stranci, daje se iščitati i iz izjava potpredsjednika stranke Zlatka Komadine. – Očekujem od svih kolegica i kolega iz SDP-a da rade u interesu stranke i u interesu građana Hrvatske – kratko je kazao Komadina. Inače, jučer su se gotovo svi u SDP-u bavili istraživanjem tko se točno sastao i tko je sve dio oporbe koja planira rušiti Bernardića nakon lokalnih izbora. Sporni je sastanak bio i predmet rasprava na društvenim mrežama. – Znate kako je, neki slave, a neki pozivaju vodstvo na izbacivanje iz stranke – kaže jedan član Predsjedništva. Naši izvori koji tvrde da su bili na spornom sastanku poručuju pak da oni stati neće i da od plana ne odustaju. – A to je rušenje Bernardića nakon lokalnih izbora i izazivanje novih izbora u stranci jer će u protivnome stranka samo padati –kaže naš izvor iz stranke. No nije informacija o okupljanju nezadovoljnih koji bi rušili Bernardića jedino što posljednjih dana unosi nemir u SDP. Mnoge je u stranci razljutio i bivši potpredsjednik stranke Ranko Ostojić koji je ,gostujući u ponedjeljak na N1 televiziji, sasuo salvu kritika na račun aktualnog vodstva. Sam Ostojić jučer nije želio otkriti kako on gleda na plan za rušenje novoizabranog šefa, poručivši tek kako ne komentira neimenovane izvore.  >> Velikogoričane šokirali visoki računi grijanja, a SDP i HDZ se prepucavaju tko je kriv za to 