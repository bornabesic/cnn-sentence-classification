Predsjednik SAD-a Donald Trump u srijedu je, u skladu s najavama, potpisao predsjednički ukaz kojim naređuje izgradnju zida duž granice Amerike s Meksikom. Također je potpisao odluku kojom se ukida priljev saveznih financijskih sredtsva onim američkim gradovima koji odbijaju suradnju s federalnim vlastima na suzbijanju ilegalnih migracija, pa ih zovu 'utočištima ilegalaca'. Istovremeno, u prvom velikom televizijskom intervjuu nakon inauguracije, koji je dao ABC Newsu, Trump je najavio da će Meksiko 'apsolutno, sto posto' platiti izgradnju zida, koji bi trebao biti dug nekoliko tisuća kilometara. - Cijelo vrijeme o ovome govorimo, rekao je Trump prilikom potpisivanja ukaza o zidu u prostorijama ministarstva domovinske sigurnosti. Prema njegovim ranijim tvrdnjama, procjenjuje se da bi gradnja zida mogla koštati osam milijardi američkih dolara. - Uskoro ćemo otvoriti pregovore s Meksikom o gradnji zida. Meksiko će nam platiti za to. Kažem vam, platit će nam. Možda će to biti komplicirano, ali platit će. A zid će biti koristan i Meksiku, rekao je Trump.