Foto: Facebook  DRUŠTVENIM mrežama kruži fotografija bake koja prosi. Tajanstvenu baku prva je fotografirala i na svoj Facebook profil stavila Marija Šapina Gale.  >> Fejsom se šire potresne fotografije bake koja prosi u Velikoj Gorici: "Ona nema nikoga, pomozite"    "Čučnula sam pokraj nje, jer ona je stvarno specifična. Ona je toliko sitna, mala i stisnuta u tom ćošku da jednostavno srce vam pukne kad ju vidite", rekla je za Novu TV i dodaje kako ju je prvi put vidjela prije par mjeseci. Baka joj je rekla kako je stara i bolesna i da je izgubila kćer. Stotine ljudi reagirale suosjećanjem  Na prvi objavljeni status na Facebooku reagirale su stotine ljudi. Mnogi su tražili način kako baki uplatiti novac da joj se pomogne i svi su bili složni u jednom - nitko nije zaslužio na takav način provesti starost.  Mediji su prenijeli Facebook status Marije Šapine Gale, nakon čega su se oglasili mnogi ljudi koji tvrde da su vidjeli staricu. Prema njihovim komentarima, baka je viđena kako prosi po Zagrebu i okolici, Samoboru, Ivanić Gradu i u Velikoj Gorici. Pojavila se sumnja kako baku netko primorava da prosi  Na adresi u Velikoj Mlaki koju je baka navela kao svoju nalazi se - praonica rublja. Ljudi iz susjedstva ju nikada nisu vidjeli. Neki od onih koji žive u blizini te adrese nisu je nikada vidjeli.  Sve više ljudi izrazilo je sumnju u način na koji baka prelazi kilometre, s jednog mjesta na drugo, kako bi prosila. U jednom komentaru je izražena sumnja kako baku netko tjera da prosi. Samim time, zaključuje jedna korisnica društvene mreže, baki je vjerojatno puno potrebnija pomoć i to ne ona od par kuna. Neki svjedoče o tome kako ju prevozi karavan  Nekoliko je ljudi reklo kako su vidjeli da je na mjesto gdje prosi dovozi karavan. "Kad prosi u Samoboru, onda kaže da je iz Svete Nedjelje, kad prosi u Velikoj Gorici, onda je iz Velike Mlake, bira nekakvu lokaciju koja je blizu vjerojatno po uputama tog nekog koji to organizira - ako je to istina", kaže Šapina Gale.  U Centru za socijalnu skrb u Velikoj Gorici o baki nemaju podataka. "Mi smo upoznati s tim slučajem, pregledavali smo naš spisak shodno obavijesti da je s našeg područja. Identitet nam nije poznat", kaže Marija Žirović, ravnateljica spomenutog Centra za socijalnu skrb. Policija pokušava doznati što se događa s bakicom i tko je ona  Jedan komentar na Facebooku otišao je i korak dalje: "99% sam siguran da se radi o osobi koja je u stvarnosti puno mlađa nego što izgleda i ovo joj je zanimanje...radi po cijeloj lijepoj našoj i dosta je arogantna kada se razotkrije". U samo 24 sata vijest o bakici se gleda potpuno drugačijim očima.  Cijela je priča zainteresirala i zagrebačku policiju. Nakon nekoliko dojava o starici koja prosi, pokušavaju doznati radi li se o njezinoj neimaštini ili iza svega ima i nešto više. Njezin identitet im je za sada nepoznat.