Mandatar buduće Vade i predsjednik HDZ-a Andrej Plenković rekao je danas da tijekom dana kreću u razgovore s kandidatima za ministre, istaknuvši kako će javnost o tome izvijestiti "kada sve bude konsolidirano".  "Danas ćemo imati sastanak jedne skupine u okviru HDZ-a i nakon toga krećemo u razgovore", izjavio je Plenković novinarima u središnjici HDZ-a nakon što je od predsjednice Republike dobio mandat sa sastavljanje nove Vlade, odgovarajući na pitanja kada  počinju razgovori s kandidatima za ministre. Nije želio komentirati medijske špekulacije i nagađanja hoće li u Vladi biti Nina Obuljen Koržinek i Ivana Maletić.  "Spekulirati neću. Sloboda je tu, a kada sve bude konsolidirano tada ću točno reći o čemu je riječ. Mislim da je to u ovoj situaciji jedini odgovoran i ispravan put", poručio je mandatar Plenković. Priprema za konstituirajuću sjednicu Sabora  Za sutra je najavio sastanak s aktualnim i budućim predsjednikom Hrvatskog sabora na kojem će precizno dogovoriti sva pitanja vezana uz konstituirajuću sjednicu Sabora. Upitan kakvo će stajalište imati buduća Vlada vezano uz odluku MOL-a da bez znanja hrvatskih članova Uprave preveze 600 tona sirove nafte iz Siska u Rijeku, Plenković je odgovorio da će zaštititi hrvatske interese u INA-i, ne samo po tom pitanju, već i inače. 