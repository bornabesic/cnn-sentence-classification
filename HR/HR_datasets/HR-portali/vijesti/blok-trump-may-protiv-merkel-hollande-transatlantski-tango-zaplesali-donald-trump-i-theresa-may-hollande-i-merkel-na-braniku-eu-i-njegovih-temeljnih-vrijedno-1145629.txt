Britanska premijerka Theresa May doputovala je u Sjedinjene Države i tako postala prvi strani politički lider koji je došao u posjet novom američkom predsjedniku Donaldu Trumpu. Pritisnuta teškoćama oko Brexita i time što joj Europa i sigurno neće olakšati izlazak iz EU, ona se okrenula Trumpu i Sjedinjenim Državama kao budućem strateškom partneru kako na političkom tako i na gospodarskom i trgovinskom planu. Uoči susreta s Trumpom, May je održala govor na republikanskom skupu u Philadelphiji koji je iskoristila kako bi i predsjednika i njegovu stranku upozorila da se čuvaju Vladimira Putina. Ona je u osnovi kazala kako se SAD i Velika Britanija moraju udružiti i prema Moskvi nastupiti iz pozicije moći. Enciklopedija podilaženja – Ako ne uspijemo, to bi mogao biti sumrak zapadne civilizacije – naglasila je May i dodala kako su prošli dani kada je zapadni svijet želio preurediti svijet na svoju vlastitu sliku, a primjer za to bili su joj ratovi u Iraku i Afganistanu, ali i nesretna intervencija u Libiji za koju je odgovoran njen prethodnik David Cameron. May je pred republikancima izrazila nadu da će dvije nacije ponovno ujediniti snage i preuzeti odgovornost za vođenje današnjeg svijeta. Nije propustila prokomentirati i Trumpovu pobjedu na izborima rekavši da je do nje došao usprkos tome što u njega nitko nije vjerovao i da ta pobjeda nije imala potporu političkog establišmenta, već se temelji na nadama i željama radničke klase. Naglasila je i to da svijet u ovome trenutku prolazi kroz razdoblje velikih promjena te da ona vidi upravo svoju zemlju i Sjedinjene Države kao jake lidere koji svijet mogu voditi u teškim vremenima. Premijerkin govor moglo bi se opisati kao svojevrsna enciklopediju podilaženja Donaldu Trumpu i republikancima i veličanje dostignuća svoje vlastite zemlje. Ona si je zaista dala truda da uvjeri i predsjednika i njegovu stranku da su njihove zemlje bogomdani partneri koji će svijet izvući iz teškoća i neizvjesnosti. – Bolja budućnost nam je nadohvat ruke, izgradit ćemo je zajednički – zaključila je Theresa May. Dok su se u Washingtonu pripremali pregovori o novom partnerstvu koje će spasiti svijet, u Berlinu su se susreli francuski predsjednik François Hollande i njemačka kancelarka Angela Merkel što su mnogi komentatori nazvali stvaranjem nove europske osovine suprotstavljene onoj između Washingtona i Londona. Glavne teme bile su porast populizma diljem Europe i politika novoga američkog predsjednika s osobitim naglaskom na njegovu najavu da će se SAD povući iz svih sporazuma o slobodnoj trgovini. – Europa je suočena s velikim unutarnjim i vanjskim izazovima koje možemo savladati samo ako budemo radili zajedno. Potrebna nam je jasna zajednička posvećenost EU, onome što smo već postigli i vrijednostima liberalizma i demokracije iza kojih stojimo – kazala je Merkel. Njen sugovornik Hollande izrazio je osobitu zabrinutost zbog vala populizma koji on vidi kao glavnu prijetnju integritetu Europske unije. – Trebamo biti iskreni, ono što Europi prijeti ne dolazi samo izvana nego i iz nje same. Radi se o porastu ekstremizama koji koriste vanjske faktora da bi izazvali unutarnje poremećaje – kazao je Hollande. Spremno ukidanje sankcija Do ovoga susreta došlo je samo dan uoči najavljenog telefonskog razgovora između Angele Merkel i Donalda Trumpa. Prema nekim neimenovanim izvorima bliskim njemačkoj kancelarki, glavne teme ovoga razgovora bit će vezane uz Rusiju. Kako neki američki mediji tvrde da bi Trump danas mogao potpisati naredbu o ukidanju sankcija Rusiji, još je neizvjesno hoće li htjeti diskutirati o tome s Merkel. No njemački izvori tvrde da su potpuno sigurni da Europska unija neće slijediti Trumpa i SAD i kako neće ukinuti sankcije Moskvi zbog njene vojne intervencije u Ukrajini i aneksije Krima. EU će očito ustrajati na sankcijama protiv Rusije sve dok ne bude proveden sporazum iz Minska. No Merkel i Hollande mogli bi u ovome procesu ostati bez potpore Washingtona. Njemačka je jučer pozvala Europsku uniju da ubrzano pregovara oko sporazuma o slobodnoj trgovini s više uglavnom azijskih zemalja i da se na taj način suprotstave protekcionizmu koji zastupa američki predsjednik Donald Trump. Riječa je o dokumnetu koji je u Bruxelles odaslan iz Berlina, u kojem se također navodi da ono što čine Trump i britanska premijerka Theresa May predstavlja veliki rizik za svjetsko gospodarstvo.  1. Obamacare  Odmah nakon inauguracije potpisao je naredbu kojom je počelo ukidanje zdravstvenog osiguranja 2. Protiv pobačaja  Zabranio je financiranje nevladinih organizacija izvan SAD-a koje podržavaju i provode pobačaje 3. Izlazak iz TPP-a  Povukao je Sjedinjene Države iz pregovora o Transpacifičkom partnerstvu 4. Sigurnost Počeo gradnju zida prema Meksiku i stavio moratorij na vize za državljane muslimanskih zemalja 5. Napad na “utočišta”  Okrenuo se protiv gradonačelnika gradova koji štite ilegalne imigrante 6. Naftovodi  Odobrio gradnju triju spornih naftovoda u Sjedinjenim Državama 7. Protiv UN-a  Najavio da će skresati davanja za svjetsku organizaciju 8. Meksiko  Predsjedniku Nietu poručio da ne dolazi ako ne želi platiti zid. Nieto otkazao posjet 9. Sigurne zone  Najavio uspostavljanje sigurnih zona za sirijske izbjeglice koji bježe od ratnih sukoba 10. Istraga  Otvorio je istragu o lažiranju predsjedničkih izbora na kojima je pobijedio Prvi put od kada je preuzeo dužnost predsjednika SAD-a Donald Trump telefonski će danas razgovarati s ruskim predsjednikom Vladimirom Putinom. Ovo je vrlo izgledan prvi korak u normalizaciji odnosa dviju zemalja koji su već tri godine užareni, još od eskalacije krize u Ukrajini i ruske aneksije Krima. Teme razgovora, potvrdila je Trumpova savjetnica Kellyanne Conway, odnosit će se na cijeli niz tema, a posebno na zajedničku borbu protiv islamističkog terorizma. Međusobni ustupci Za razliku od Obamine administracije, Trump očito želi smirivanje stanja u odnosima s Moskvom jer je težište svoje politike prebacio na Meksiko i jugoistočnu Aziju. U ovome trenutku teško je predvidjeti razvoj događaja, no gotovo je izvjesno da će SAD ići na ublažavanja sankcija koje su Moskvi uvedene nakon aneksije Krima, ali vrlo vjerojatno i na dodatne ustupke. U igri su prilično velike koncesije, čak i svojevrsno priznanje stanja na Krimu, ali i mogućnost da Rusija prizna samostalnost Kosova kao svojevrsni odgovor na ublažavanje ili ukidanje sankcija. Trumpov zaokret u odnosu prema Rusiji vrlo će vjerojatno naići na otpor utjecajnih dužnosnika u Washingtonu, ali i na otpor europskih čelnika koji žele da se sankcije, u sadašnjem ili čak i jačem obliku, održe do daljnjeg. Osobno se Trump i Putin nikada nisu sastali i pitanje je kakve će osobne odnose razviti, posebno imajući u vidu da je riječ o ljudima potpuno različitih osobnosti. Dok je Trump eksplozivan, Putin je smiren, ali izrazito odlučan. Telefonski razgovor dolazi samo mjesec dana nakon što je CIA, doduše pod drugim direktorom, optužila Rusiju za uplitanje u američke predsjedničke izbore kako bi olakšala Trumpovu pobjedu. Neposredno nakon razgovora s Putinom Trump će razgovarati i s njemačkom kancelarkom Angelom Merkel. I ovaj bi razgovor mogao biti usredotočen prvenstveno na odnose s Rusijom jer je Njemačka ne samo vodeća zemlja Europske unije koja zagovara čvršće sankcije već i zato što je Njemačka zemlja koja zbog sankcija uvedenih Rusiji ostvaruje velike gubitke budući da je Berlin zadnjih godina jedan od vodećih trgovinskih partnera Moskve.  