Napusti li liječnik prije vremena bolnicu u kojoj je dobio specijalizaciju i ode u drugu državnu zdravstvenu ustanovu, troškove njegove specijalizacije bolnici će vratiti novi poslodavac. Odlazi li u privatni sektor ili u inozemstvo, troškove će snositi sam. Ti će se troškovi za neizvršene ugovorne obveze zaračunavati u iznosu proračunske osnovice i iznosili bi godišnje 39.600 kuna, ukupno najviše 198.000 kuna. Donose to nove izmjene i dopune Pravilnika o specijalističkom usavršavanju doktora medicine (jednako i za obiteljsku medicinu) koje je tehnički ministar zdravlja Dario Nakić pripremio za javnu raspravu. Tim je izmjenama ublažio odredbe iz svoje prvotne verzije pravilnika koja je izazvala žestoke kritike i sukobe između liječnika i ravnatelja, ali i ugrozila dostupnost zdravstvene zaštite u manjim sredinama. Novi je prijedlog i da se postojeći ugovori specijalizanata i specijalista mogu mijenjati samo uz suglasnost obiju strana, bez koje nema retroaktivne primjene. U prvoj je varijanti za izmjenu ugovora bio dan rok od mjesec dana za izmjenu ugovora, a one koji to nisu učinili Liječnička je komora javno prozvala.      >> Europski mladi liječnici podržali HLK u zahtjevima za za ukidanjem tzv. 'robovlasničkih ugovora' 