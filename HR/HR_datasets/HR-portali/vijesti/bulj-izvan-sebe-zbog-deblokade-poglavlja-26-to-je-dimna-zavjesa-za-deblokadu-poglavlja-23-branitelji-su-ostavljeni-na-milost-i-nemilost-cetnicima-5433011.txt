Nakon što je u petak objavljeno da je Hrvatska spremna podignuti rezervu na otvaranje poglavlja 26 o kulturi i obrazovanju u pregovorima Srbije i EU pošto je u Beogradu riješeno pitanje udžbenika hrvatske nacionalne manjine, zastupnik Mosta Miro Bulj putem Facebooka je poručio predsjednici Kolindi Grabar Kitarović i ministru vanjskih poslova Davoru Ivi Stieru što misli o tom njihovom postupku, uplićući pritom u sve i poglavlje 23, koje se tiče pravosuđa. - Predsjednice RH, Ministre vanjskih poslova, tko vam je dao za pravo da hrvatske branitelje ostavite na milost i nemilost čelnicima Srbije, agresorima, četnicima Vučiću i Nikoliću? Nadležni ste i odgovorni za diplomaciju, hitno blokirajte 23. poglavlje u pretpristupnim pregovorima Srbije s EU!, napisao je velikim slovima Bulj. U nastavku prenosimo ostatak njegova poduljeg statusa: Predsjednica RH Kolinda Grabar Kitarović i ministar vanjskih poslova u Vladi RH su nadležni i odgovorni za vanjsku politiku i otvaranje poglavlja 23, pravosuđe u pretpristupnim pregovorima Srbije s Europskom unijom, gdje je ostalo pravo Srbiji na univerzalnu jurisdikciju. Time su dopustili zločincima i agresorima 90-tih na Republiku Hrvatsku šešeljevcima, četničku, Predsjedniku Vlade RS Vučiću i četničkom vojvodi, predsjedniku Srbije Nikoliću da im hrvatski branitelji budu lovina na otvorenom lovištu, gdje god i kad im padne na pamet. Ovim je ugrožena nacionalna sigurnost hrvatskih državljana, branitelja koji su najzaslužniji za stvaranje Republike Hrvatske. Pokušaj prikrivanja sramotnog poteza, odobrenja otvaranja Srbiji 23. poglavlja da ostane ispod tepiha, bačena je dimna zavjesa zvana poglavlje 26, kojim je Hrvatska blokirala Srbiju, ali samo na par dana. Danas se s tim prozirnim potezom ruga i sam Predsjednik Vlade RS četnik Vučić, istovremeno dok napada i vrijeđa Hrvatsku državu, osloboditeljske VRO operacije u Domovinskom ratu i njene žrtve. Umjesto da uhitimo i sudimo agresore i četnike koji su pozivali i počinili zločin na području RH, godinama se govore laži o Domovinskom ratu, iskrivljuje se istina o Hrvatskom vojniku, izruguje sa žrtvama Domovinskog rata, baca se blata na postrojbe, oznake postrojbi pod kojim su brojni suborci dali svoj život u pravednom Domovinskom ratu. Morate znati da Hrvatska nije slučajna država, nego krvlju obranjena - stoji u statusu Mire Bulja.