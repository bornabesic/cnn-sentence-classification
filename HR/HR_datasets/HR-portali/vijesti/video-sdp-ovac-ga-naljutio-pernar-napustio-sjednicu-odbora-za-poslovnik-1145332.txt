Unatoč dugoj raspravi, Odbor za Ustav, Poslovnik i politički sustav nije uspio privesti kraju temu o prerestriktivnom tumačenju Poslovnika od predsjedavajućeg Željka Reinera, do koje je došlo zbog zahtjeva za tumačenje Poslovnika nakon izbacivanja Ivana Pernara iz sabornice prošli petak, ali i njegova kolege Ivana Sinčića, kao i oduzimanja mobitela Branimiru Bunjcu. Bunjac se žalio na Reinerove opomene, a naknadno i zbog oduzimanja mobitela od strane saborske straže, a Sinčić zbog udaljenja sa sjednice bez prethodne opomene. SDP-ovci su napustili sjednicu prije kraja, pa je Odbor ostao bez kvoruma za odlučivanje i sjednica je prekinuta. SDP-ov Tomislav Saucha ustvrdio je kako očito treba dobro raspraviti što točno znači držati se teme za vrijeme rasprave jer se u posljednje vrijeme prečesto dijele opomene zastupnicima. – Postoji veliko nezadovoljstvo Reinerovim vođenjem sjednice, on mora promisliti o svojem odnosu prema našim raspravama, no i Ivan Pernar mora se držati Poslovnika, jednako kao svi mi u sabornici – smatra Saucha. Jedini grijeh Sinčića jest, kaže, što se, kad se izbacivalo Pernara, našao između njega i straže, a ni Bunjcu se nije smjelo oduzeti mobitel, dodaje. – Straža je samo radila svoj posao, slušala Reinera i tajnika. Sve je to izgledalo grozno, kao neka talačka situacija – kazao je Saucha. Ivan Vilibor Sinčić smatra da bi se straža trebala ispričati zbog oduzimanja mobitela Bunjcu, ali se slaže da se zastupnici trebaju držati teme. Ipak, bitno je što prije raspraviti što to znači držati se teme tijekom rasprave kako se ovakve situacije više ne bi događale.  – Ne može se nekome nakon trideset sekundi govorenja izvan teme odmah slati upozorenja, neka govori  minutu-minutu i pol, pa ga se tada može opomenuti – tvrdi Sinčić.  SDP-ov Orsat Miljenić nije za to da se Poslovnik preusko tumači jer zastupnici su tu da raspravi daju kontekst i političku ocjenu. – Svako restriktivno tumačenje izazivat će probleme, treba opomenuti zastupnike kad se udalje od teme, ali izbacivanje ne dolazi u obzir. Meni je u petak veći problem bilo izbacivanje Sinčića bez opomene, a posebno oduzimanje mobitela. To je granično kazneno djelo i to se nikada nikome ne smije ponoviti – vjeruje Miljenić. HDZ-ova Marija Jelkovac tvrdi da joj se čini kako se svi slažu da Pernar ima specifičan nastup u sabornici, pa često dođe do napetosti i situacija koje mogu eskalirati. – Ne slažem se s time da je Pernar bio isprovociran. Naprotiv, on je cijeli dan provocirao i za to dva puta bio upozoren. Neprestano krši Poslovnik i misli da je to njegovo pravo. Ovakve predstave nisu dobre, a Sinčić je prošao kako je prošao, dok je straža obavljala svoju dužnost najbolje kako je znala – vjeruje Jelkovec. SDP i HDZ složili su se da se Pernar mora držati Poslovnika, a njegov kolega Bunjac tvrdi da se Pernaru oduzima riječ jer se nekome ne sviđa ono što govori.  – I Marasa se taj dan deset puta prekinulo, no nije izbačen – kaže Bunjac. HDZ-ov Branko Bačić predlaže da o postupanju straže raspravi Predsjedništvo Sabora te upozori stražu kako treba postupati. Na sjednicu je došao i sam Ivan Pernar, iako nije član odbora. – Praksa u kojoj se zastupnicima oduzima mobitel je nedopustiva. To je kao da ja predsjedniku odbora Podolnjaku dođem i uzmem mobitel. Straža, oni su osoblje i to je kao da kuharica dođe i uzme mobitel – kaže Pernar koji očekuje od straže da se ispriča.  – Zasmetalo me što stražu uspoređujete s osobljem, kao da su oni manje vrijedni. To je bilo baš ružno jer mislim da smo svi ravnopravni. Nemojmo sada raditi ljudsku distinkciju između zastupnika te straže i čistačice – poručio mu je Saucha, na što je Pernar napustio sjednicu. SDP-ov Arsen Bauk predložio je da Odbor zaključi da je Reiner u petak prekršio Poslovnik. – Smatram da je kolega Bunjac u pravu i da odbor treba donijeti takvo mišljenje i ne prihvaćam stav da svaki predsjedavajući ima svoj način vođenja sjednice i diskrecijsko pravo da je vodi kako hoće – rekao je Bauk referirajući se na raspravu predsjednika Odbora Roberta Podolnjaka koji je objašnjavao kako je tumačenje Poslovnika ipak dijelom subjektivno, pa je predsjedavajuće usporedio sa sucima u nogometu ili rukometu koji različito tumače pojedine situacije na stadionu i različito dijele žute ili crvene kartone. Predloženi SDP-ov zaključak nije dobio dovoljno glasova, pa su SDP-ovci napustili sjednicu, srušili kvorum i onemogućili daljnje vođenje sjednice.  >> Pernara iznijeli iz Sabora, on sve uživo prenosio: 'Ovo je demokracija!' >> 'Nije uloga Reinera da bude svakom loncu poklopac, govorit ću do kraja dok me saborska straža opet ne izbaci' 