Zamjenik predsjednika HDZ-a Milijan Brkić ustvrdio je danas, nakon napada Zlatka Hasanbegovića na stranačko vodstvo, da se Hasanbegović sam izbacio iz HDZ-a priklanjanjem listi Brune Esih, nezavisnoj kandidatkinji za gradonačelnicu Zagreba. "Gospodin Hasanbegović sam je odlučio istupiti iz stranke, kandidiranjem na nezavisnoj listi Brune Esih. Dakle, o tome nema priče. Mi ćemo na stranačkim tijelima, budući da je član središnjeg tijela stranke, samo konstatirati tu situaciju i to je to", izjavio je Brkić novinarima ispred Banskih dvora.  Dodao je kako mu je "osobno žao što je došlo do toga, ali Hasanbegović, kao i svi drugi, ima pravo na svoj put i svoj odabir". Sretno mu bilo, ali HDZ ide dalje, istaknuo je Brkić. Na Hasanbegovićevu izjavu da predsjednik HDZ-a i premijer Andrej Plenković pretvara "politiku u moralnu kaljužu", Brkić je  rekao da je to "stvar izričaja svakoga od pojedinaca". "Mislim da unutar obitelji  uvijek postoje problemi u svemu, kao i u strankama, ali te probleme treba rješavati institucionalno i ja sam zagovornik takvog rada i odnosa. Oni koji se odlučuju za drugačiji način, to je njihova odluka, Bog im dao zdravlje i sretan put", poručio je Brkić. HDZ je u međuvremenu priopćio da Hasanbegović više nije član HDZ-a, budući da se na zagrebačkim lokalnim izborima kandidirao na listi Brune Esih. Nakon toga se Brkić ponovno obratio novinarima i odgovarao na novinarska pitanja oko nove parlamentarne većine, kao i na izjave Milorada Pupovca koje je dao za srpske medije.  - Koliko ja znam Pupovac je podržavao sve Vlade do sada, pa tako i onu u kojoj je bio Hasanbegović. Ne znam kako Hasanbegoviću to tada nije smetalo, rekao je Brkić. On je član Sabora i podržava Vladu, a hrvatske nacionalne manjine neće određivati Vladu i ministre. Zamislite kako bi bilo da bih ja odavde govorio tko će Vučiću sjediti u Vladi, dodao je. Na pitanje o tome ima li Andrej Plenković većinu u Saboru nakon što je Hasanbegović izbačen iz HDZ-a, Brkić je rekao da Vlada i institucije funkcioniraju normalno a većinu će pokazati kad premijer predstavi nove ministre. - Znate kad vidite koliko ste sposobni? Kad igrate utakmicu. To ćemo vidjeti kad predstavimo nove ministre. U ovoj utakmici su SDP i Most gubitnici, za sada je 3:0 za HDZ. Takva demagogija nikome ne koristi. Itekako je stabilna politička situacija. Utakmicu ste izgubili ili pobijedili, a većina će se utvrditi kad predsjednik Vlade na sljedećoj sjednici predstavi novi sastav Vlade, onda ćete vidjeti imamo li većinu, zaključio je Brkić.    Hasanbegovićev potez komentirao je i HDZ-ov veteran Vladimir Šeks. - Ništa nas ne smije iznenaditi, rekao je kratko Šeks. Danas je Zlatko Hasanbegović dao izjavu za medije u povodu priključivanja kandidacijskoj listi Brune Esih, neovisne kandidatkinje za gradonačelnicu Grada Zagreba, a vrlo je oštro napao premijera Andreja Plenkovića i njegove najbliže suradnike i suradnice. Na početku konferencije za medije Zlatko Hasanbegović je podsjetio na pismo koje je Andrej Plenković prije godinu dana poslao s nekoliko kolega eurozastupnika u sličnim okolnostima te se poslužio i komunističkim ideologom Marxom.   