Sjedinjene Države i Saudijska Arabija usuglasili su se oko velikog sporazuma oko prodaje oružja Rijadu, a očekuje se da će se memorandum o namjeri potpisati tijekom posjete američkog predsjednika Donalda Trumpa Rijadu, otkrio je u subotu službenik Bijele kuće. Trump i državni tajnik Rex Tillerson sudjelovat će na potpisivanju gotovo 110 milijardi dolara vrijednog ugovora o prodaji oružja Saudijskoj Arabiji, rekao je dužnosnik, a prenijeli novinari koji su otputovali s američkim predsjednikom u Rijad.  Dodao je kako će prodana oprema i usluge služiti osiguravanju dugotrajne zaštite saudijske i zaljevske regije protiv prijetnje iz Irana.  Saudijski kralj Salman u subotu je Trumpu uručio najvišu civilnu počast te države, zlatnu medalju kralja Abdulaziza, kao "izraz uvažavanja povijesnih i tijesnih veza Saudijske Arabije i SAD-a".  Trump je s kraljem Salmanom razgovarao o Siriji, nafti i oružju te Islamskoj državi. Kraljevina podupire sirijske pobunjenike koji se bore protiv snaga predsjednika Bašara al-Asada. Saudijska Arabija hvalila je Trumpovu administraciju kad je u travnju izvela niz napada na sirijsku vojnu bazu Šajrat iz koje je korišteno kemijsko oružje za napade na civile.