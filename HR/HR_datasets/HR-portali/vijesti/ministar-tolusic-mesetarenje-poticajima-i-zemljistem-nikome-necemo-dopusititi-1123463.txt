Ministar poljoprivrede Tomislav Tolušić održao je press konferenciju na kojoj je izvijestio o problematici upisa privatnog zemljišta u ARKOD i daljnjem postupanju. ''Pokazao se problem s raspolaganjem privatnim zemljištem. Meni takav način nije u redu i po meni nije toliko bitno je li zakonit, o tom po tom, ali nije dopustiv. Nije legitimno sigurno. Do kraja tjedna te stvari će biti regulirane kroz novi pravilnik'', kazao je Tolušić, javlja N1. Stiže novi pravilnik Ministar je najavio da će novi pravilnik biti na snazi do kraja tjedna odnosno kad se stvore pravni uvjeti za njegovo donošenje, a najavio je i mogućnost kaznenih progona ako se pokaže da je bilo nekih nezakonitosti. ''Pozivamo sve vlasnike u čije ime eventualno netko uzima poticaje da se jave. Mijenjamo sve akte u tom dijelu i stručne službe odrađuju svoj posao, a do petka bi trebali imati novi pravilnik na snazi. Čim se stvore pravni uvjeti da se donese pravilnik. Tražit ćemo izjave vlasnika da on daje potpis i suglasnost. Pročešljat ćemo kompletne upise koji su provedeni temeljem ovih izjava. Kontrola će biti u potpunosti provedena. Ako se nepravilnosti pokažu kao nezakonitosti to će odrađivati DORH i policija", rekao je ministar. ''Mešetarenje poticajima i zemljištem nikome nećemo dopustiti. Stručne službe od jutra rade na izmjeni pravilnika. Je li on mogao biti drugačiiji? Vjerojatno je. Je li bio u dobroj namjeri donesen? Vjerojatno je. Mi smo tu da se krpaju takve rupe'', kazao je Tolušić. Rupa u starom pravilniku je bilo, kaže Tolušić, a i ljudi koji su ih pokušali iskoristiti. ''Mi to sad pokušavamo ispraviti'', kazao je Tolušić dodavši da je preispitivanje svog statusa dosad zatražilo 89 korisnika ARKOD-a. ''Svi za koje utvrdimo nepravilnosti bit će ispisani iz sustava ARKOD-a, a ubuduće će svi morati imati suglasnost vlasnika'', rekao je Tolušić. > > Ministar Tolušić: Hitno promijenite uredbu. To nije moralno i nije normalno 