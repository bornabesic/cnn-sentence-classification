Ministarstvo obrane Ruske Federacije objavilo je da su dva razarača iz njihove flote otjerala nizozemsku podmornicu kako bi spriječili da špijunira ruski nosač aviona Admiral Kuznjecov, koji je nedavno doplovio u Sredozemno more, kako bi ruskoj vojsci dao podršku u borbama u Siriji, piše BBC. U vrijeme incidenta podmornica se nalazila oko 20 kilometara od nosača zrakoplova, koji se nalazi na čelu moćne ruske flote.  Dužnosnici iz NATO-a nisu željeli komentirati incident već su samo rekli da promatraju rusku flotu "tjednima", što i nije čudno s obzirom da su ruski brodovi na putu prema Siriji prošli uz granice teritorijalnog mora nekoliko europskih država, od Norveške preko Velike Britanije pa do Španjolske.  Iako nije do kraja jasno gdje se točno incident dogodio, smatra se da se Admiral Kuznjecov nalazi na 100 kilometara od sirijske luke Latakije. Što se tiče samih detalja, dostupno je samo ono što je objavio glasnogovornik ruskog ministarstva obrane Igor Konašenkov prema kojem su dva protupodmornička broda, Severomorsk i Viceadmiral Kulakov, "lakoćom identificirali podmornicu na 20 kilometara od nosača aviona uz pomoć hidroakustičnih sustava i podataka s helikoptera". Podmornica je navodno pokušala izbjeći otkrivanje, ali su je brodovi slijedili više od sat vremena i "prisilili da napusti područje grupe koju predvodi nosač zrakoplova". Konašenkov je manevre podmornice nazvao "opasnim i nespretnim". I dok su nizozemske vlasti i vojska ostale bez komentara o cijeloj situaciji, pomorski ekspert Jaime Karreman smatra "prilično šokantnim da se otkrije podmornica na tajnoj misiji".