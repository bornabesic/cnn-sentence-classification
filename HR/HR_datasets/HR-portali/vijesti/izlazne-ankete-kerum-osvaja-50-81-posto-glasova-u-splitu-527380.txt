00.00 - Kako javlja Dalmatinski portal, Nevenka Bečić, Kerumova sestra, već je otišla prijaviti nepravilnosti kako bi poništili izbore. U roku od 48 sati moraju se donijeti dokazi. 22.38 Andro Krstulović Opara održao je pobjednički govor. "Promjena je večeras došla u Split. Od srca vam zahvaljujem na povjerenju koje ste mi ukazali. Moj gradonačelnički mandat obilježit će vaša želja da Split bude grad za sve. Štitit ću ineterese svih građana, ne samo svojih birača", kazao je Opara. "Danas na birališta niste izašli radi mene ili neke stranke. Izašli ste da bi pokazali da ste razumijeli veličinu zadatka koji je danas bio pred vama. To je pobjeda cijelog Splita, svih nas. Iako ćemo danas proslaviti, nema mjesta trijumfalizmu, pred nama je puno posla, moramo premostiti duboke podjele u gradu, stvoriti nova radna mjesta, riješiti ekološku bombu usred grada", dodao je. 22.18 Novi splitski gradonačelnik, Andro Krstulović Opara (HDZ) stigao je u izborni stožer gdje će se uskoro obratiti okupljenima. Prije toga je prvu izjavu za medije dao Novoj TV. "Za 20-ak minuta ću imati obraćanje koje smo nazvali govor pobjedničkog kandidata. Zadovoljan sam, sretan i zahvalan. Ovo nije pobjeda mene, već pobjeda grada Splita. Prevagnuo je program i ljudi koji su se okupili na ovoj listi. To su ljudi svih generacija,  stručnjaci", kazao je Opara. Na pitanje što će mu biti prvi korak, Opara ja kazao kako će sve dogovoriti s povjerenicom. "Prvo ću se sastati sa svim članovima uprave kako bi dogovorili donošenje proračuna"; kazao je Opara. Osvrnuo se i na Kerumove optužbe o krađi glasova. "Neka broji glasove, odbacujem sve optužbe. Ja poštujem sve zakone", kazao je Opara. 21.31 Nakon pobjede Andre Krstulovića Opare, Željko Kerum obratio se javnosti: "Sram ih bilo. Najavili su da će na silu dobiti. Neka oni radi kako misle, ali narod ne voli nepravdu. 11 posto nevažećih listića. Ja sam bio upozoren da će biti krađe. Naši ljudi su bili na biračkim mjestima. Sumnjao sam što će napraviti. Oni su prekrižili listiće koji su bili za mene. To nije pobjeda, to je sramota. Sram ih bilo, nema veze, neka bude kako je. Mi ćemo inzistirati na brojenju listića. Ovo nije pobjeda, ovo je sramota. Ja vas pozdravljam i zahvaljujem. Ovo nije dobiveno, ovo je oteto. Neka guštaju sada, kazao je Kerum, dok ga je mnoštvo pozdravilo pljeskom i uzvicima: "Žele, Žele". "Ja sam moralni pobjednik, a oni morala nemaju. Mi ćemo se nastaviti družiti. Hvala Vam od srca. Nije Kerum papak pa će se maknuti. Ovo nije poraz", dodao je. "Sram ih bilo, od premijera Plenkovića... Loši su ljudi. Oni neka se s ovim bore. Ja inzistiram da se listići opet prekontroliraju. Tu je 90 posto mojih listića. To je krađa nad krađama. Organizirali smo naših 300 promatrača, ali nisu im dozvolili da listiće broje", poručio je Kerum, dok je mnoštvo klicalo "Lopovi, lopovi". "Kako su krenuli tako će i završiti. Nepravda me tjera naprijed. To su moji glasovi. Naravno da tražim nove izbore", kazao je Kerum. "U kontroli nevažećih listića, njih 90 posto zaokruženo je za mene, oni su ih prekrižili da budu nevažeći, šarali su po njima. On je dobio za 950 glasova, to je sramotno", rekao je poraženi Kerum. 21.06 U Splitu je Opara sa 46,12 posto za tri posto ispred protukandidata Željka Keruma (Hrvatska građanska stranka, Popravi grad - Nova generacija).  20.57 Nakon 95,76 posto prebrojanih listića, Opara je i dalje u vodstvu s 46,12 posto glasova, a Kerum je drugi s 44,31 posto glasova. Nevažećih i neubačenih listića je 9,57 posto. 20.41 Nakon 76,97 posto obrađenih glasačkih listića Opara vodi s 45,64 posto glasova, dok Kerum osvaja 44,43 posto glasova. 20.11 Prema prvim rezultatima DIP-a u Splitu se dogodio preokret, Opara trenutno osvaja 45,85  posto glasova, Kerum 43,26 posto glasova. 19.00 Prema prvim izlaznim anketama Nove TV u drugom krugu Željko Kerum osvaja 50,81 posto glasova, dok Andro Krstulović Opara osvaja 49,19 posto glasova. U Kerumovom stožeru već se vrti janjci i priprema slavlje, unatoč tijesnoj pobjedi koju najavljuju prve ankete. "Smatram da je razlika dovoljna i da ću ja večer završiti kao pobjednik. Jasno je da su protivnik i njegova klika na silu htjeli dobiti Split, ali siguran sam da ga neće dobiti. Na kraju večeri ću zatražiti ponovno brojanje listića zato što su se ponašali nekorektno. U petak navečer u 23 sata su išli u Pakoštane kod generala Ante Gotovine, on se slikao s njima. U subotu ujutro su radili skup, to isto nije korektno. Krši se izborna šutnja. Moji ljudi su jedva izdržali na biračkim mjestima. Ova razlika je za mene dovoljna da ja sebe već sada smatram pobjednikom", rekao je Kerum.   U stožeru HDZ-a, u kojem zasad nema Krstulović Opare, kažu da je razlika mala i da će ju preokrenuti. Kerum im je odgovorio: "Kakva je njih panika uhvatila i kako su na silu htjeli dobiti izbore, kako su se ponašali, na koji način. Ja se smijem, meni nije toliko teret izgubiti, koliko njima. Pobjedu koju večeras odnesem poklonit ću svoj djeci, ne samom mojoj, nego djeci Splita", rekao je Kerum. Prednost Željka Keruma komentirao je njegov suradnik i zamjenik Jure Šundov  koji je rekao da su učinili sve da bi se kvalitetno i dobro prebrojali glasovi i vjeruje u pobjedu. "Mi smo bili stvarni i moralni pobjednici već u prvom krugu. Svi su nas bili otpisali, a Željko Kerum se vratio na velika vrata. Sve što je učinjeno u prvom i drugom krugu djelo je Željka Keruma. On je iskreirao kampanju i siguran sam u pobjedu",  rekao je  Šundov koji je siguran u pobjedu.   Tema: Lokalni izbori 2017.