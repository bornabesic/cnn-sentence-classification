DNEVNIK Nove TV donosi posljednje istraživanje raspoloženja birača u Osijeku sedam dana prije izlaska na birališta. U odnosu na početak kampanje, Ivan Vrkić povećava prednost i pobjeda za još jedan četverogodišnji mandat čini se sigurnom. Najozbiljnija protukandidatkinja, HDZ-ovka Ivana Šojat, gubi potporu i sve je dalje od pobjede.   Ivan Vrkić u ovom trenutku uživa potporu 37,2 posto birača i u mjesec dana povećao je prednost za 9,3 posto. U istom razdoblju njegova protukandidatkinja Ivana Šojat iz HDZ-a može računati na 16,3 posto potpore birača ili 2,2 posto manje nego prije mjesec dana. Potpora pada i kandidatu Mosta, Miroslavu Šimiću. Podupire ga 8,6 posto birača ili 1,3 posto manje u odnosu na prvo istraživanje Dnevnika Nove TV. Manju potporu ima i Dragan Vulin, predsjednik HDSSB-a. Podupire ga 8,4 posto birača, a bilježi i najveći pad od svih kandidata za gradonačelnika, i to od 4,2 posto. Nezavisna kandidatkinja Danijela Lovković ima potporu od 5,7 posto, a Anto Đapić 5,4 posto birača. Kristijan Šimićić uživa potporu 5,2 posto ispitanika, a ostali kandidati mogu računati na potporu od 3,6 posto birača, dok je neodlučnih 9,8 posto. Drugi krug  Ivan Vrkić u drugom krugu uvjerljivo pobjeđuje HDZ-ovu protukandidatkinju Ivanu Šojat. Vrkić može računati na 60,3 posto potpore birača, a Šojat na 26,5 posto. U odnosu na prvo istraživanje gradonačelnik Osijeka povećao je prednost, i to za 10,3 posto, a HDZ-ova kandidatkinja izgubila je potporu, i to od 9,5 posto birača. Ne bi glasovalo 6 posto birača, neodlučnih je 5,1 posto, dok odbija odgovoriti 2,1 posto birača.   Ivan Vrkić, iako ide kao nezavisni kandidat, može računati na 98 posto birača oporbenog SDP-a, HNS-a i HSS-a, a Ivana Šojat tek na 1 posto tog biračkog tijela. Zato 80 posto birača HDZ-a u drugom krugu svoj glas daje Ivani Šojat, no njih 20 posto će svoj glas dati gradonačelniku Osijeka. Odluke birača 58 posto birača Mosta svoj bi glas u drugom krugu dalo Ivanu Vrkiću, a njih 16 posto Ivani Šojat. No HDZ-ova kandidatkinja može računati na 42 posto birača HDSSB-a, a Ivan Vrkić na 37 posto te stranke, koja je u ''slobodnom padu'' mjesecima. 68 posto birača ostalih stranaka svoj bi glas dalo Vrkiću, a njih 15 posto Ivani Šojat. 42 posto neodlučnih je uz Vrkića, a njih 10 uz Ivanu Šojat. U Gradskom vijeću Osijeka nijedna stranka neće imati većinu. No, trenutačno vodi koalicijska lista SDP-HNS-HSS s 24,4 posto. HDZ-ova lista mogla bi računati na potporu 20,4 posto birača, a koalicijska lista, predvođena HDSSB-om, mogla bi računati na potporu 9,1 posto ispitanika. Nezavisna lista Danijele Lovković mogla bi dobiti 7,2 posto birača. Most također može računati na potporu 7,2 posto birača. Desno Ante Đapića mogla bi osvojiti 4,9 posto. Biraj Bolje ima potporu 4,3 posto birača. Ostale liste uživaju potporu 12,1 posto birača, a neodlučnih je 10,3 posto.