Dnevnik Nove TV istražio je koji od ponuđenih kandidata među Splićanima uživa najveću potporu kao potencijalni gradonačelnik, koga bi u ovom trenutku podržali u vjerojatnom drugom krugu izbora, kakav bi bio sastav gradskog vijeća, ali i kako bi ocijenili dosadašnji rad gradonačelnika Ive Baldasara. Među Splićanima je trenutno najpopularniji HDZ-ov kandidat Andro Krstulović Opara koji uživa 24,3 posto potpore birača, a odmah iza njega je bivši gradonačelnik Željko Kerum s 23,2 posto potpore. Marijana Puljak iz stranke Pametno treća je s 19,4 posto potpore, Mostov Robert Pauletić trenutno ima 10,4 posto potpore, kandidatkinja SDP-a i HNS-a Aida Batarelo može računati na 6,5 posto, a Dragan Markovina iz Nove ljevice je na 3,3 posto. Gradonačelnik Ivo Baldasar ulazi u utrku s potporom od mizernih 2,9 posto, Goran Jugović s 2,4 posto, ostali kandidati imaju 1 posto, neodlučnih je 6,7 posto. Ako dođe do drugog kruga u kojem bi bili Andro Krstulović Opara i Željko Kerum, Opara bi dobio 49 posto glasova, dok bi Kerum osvojio 32,1 posto glasova. Na izbore u tom slučaju ne bi izašlo 14,7 posto anketiranih birača, a neodlučnih je 4,1. Ako pak u drugi krug uz Andru Krstulovića Oparu prođe Marijana Puljak, onda je utrka vrlo neizvjesna. Opara u tom slučaju osvaja 44,3 posto, a Marijana Puljak 42,4 posto glasova. Na izbore ne bi izašlo 10,4 posto anketiranih građana, a neodlučnih je 2,9 posto. Na pitanje tko od kandidata može provesti svoj izborni program, 46 posto Splićana smatra da to može učiniti Andro Krstulović Opara. Blizu njega su Marijana Puljak i Željko Kerum za koje 40 posto birača misli da u slučaju pobjede mogu provesti svoje izborne programe. Što se tiče izbora za gradsko vijeće, lista HDZ-a osvaja 22,2 posto, Kerumova stranka 17,9, a stranka Pametno 17,3 posto. Most bi osvojio 10 posto glasova anketiranih birača, SDP i HNS 9,7 posto, Živi zid 3,3, posto, nezavisna lista Dišpet imala bi 2,3 posto, a Splitska stranka Ive Baldasara 1,8 posto. Ostale stranke ukupno bi osvojile 4 posto, a neodlučnih birača je 11,5 posto. Na pitanje je li se stanje u Splitu od posljednjih izbora popravilo ili pogoršalo 50 posto anketiranih Splićana smatra da se u zadnje 4 godine stanje u Splitu pogoršalo. Da je sve ostalo isto misli njih 42 posto, a da se poboljšalo, misli njih 7 posto - jedan posto ispitanika nije znalo odgovoriti na pitanje. Sadašnji gradonačelnik Splita Ivo Baldasar nakon četiri godine mandata od svojih sugrađana ocijenjen je dvojkom, a valja napomenuti da je svaki treći anketirani Splićanin svom gradonačelniku dao ocjenu jedan. Stoga ne čudi što 91 posto ispitanika misli da Baldasar više ne zaslužuje još jedan mandat i da je došlo vrijeme za promjene, dok bi samo 6 posto Splićana Baldasara i dalje željelo na čelu grada. Njih 3 posto nije se izjasnilo po tom pitanju. Istraživanje je provedeno od 16. do 18. ožujka, telefonskom metodom (CATI) na uzorku od 600 ispitanika s prebivalištem u Gradu Splitu. Pogreška mjerenja je +/- 4% za cijeli uzorak, dok za rejtinge stranaka i kandidata pogreška iznosi +/- 4,3%. Istraživanje je provela agencija Ipsos.