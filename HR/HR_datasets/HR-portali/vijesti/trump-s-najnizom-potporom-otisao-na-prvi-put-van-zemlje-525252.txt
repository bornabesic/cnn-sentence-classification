Potpora američkom predsjedniku Donaldu Trumpu pala je na najnižu razinu od inauguracije, pokazala je anketa Reuters/Ipsosa objavljena u petak, nakon što je otkriveno da je Trump navodno odavao tajne informacije i umiješao se u istragu FBI-ja. Anketa provedena između 14. i 18. svibnja pokazala je da 38 posto ispitanika odobrava poteze svog predsjednika dok ih 56 posto ne odobrava. Preostalih 6 posto ima "pomiješana stajališta". Amerikanci čini se osjećaju gorčinu nakon turbulentnog tjedna u Bijeloj kući tijekom kojeg je predsjednik odbacio kritike oko veza svoje administracije s Rusijom. Tjedan je počeo otkrićem da je Trump podijelio tajne informacije ruskim diplomatima a potom su objavljena izvješća po kojima je bivši ravnatelj FBI-ja James Comey, kojeg je Trump nedavno smijenio, pisao bilješke u kojima stoji da je predsjednik od njega tražio da obustavi istrage o vezama Trumpovog tima s Rusijom. Kasnije je ministarstvo pravosuđa imenovalo bivšeg direktora FBI-ja Roberta Muellera da nadzire neovisnu istragu o vezama Rusije i Trumpove kampanje. Trump niječe da je bio u dosluhu s Rusima i naziva pokušaje da ga se istražuje "lovom na vještice". Nijedan političar u povijesti, kaže on, nije bio tretiran tako loše i tako nepošteno. Iako su članovi njegove stranke uglavnom i dalje uz Trumpa, sve više njih povuklo je svoju potporu predsjedniku tijekom proteklog tjedna. Među republikancima, 23 posto izrazilo je neslaganje s Trumpom u najnovijoj anketi, dok je tjedan dana ranije takvih bilo 16 posto. Upravo je pad potpore među republikancima ključni razlog zbog kojeg je pala ukupna potpora predsjediku, koja je sada i najniža otkad je preuzeo dužnost. Donald Trump krenuo je u petak na svoju prvu inozemnu turneju ostavljajući iza sebe skandal u domovini zbog načina na koji je utjecao na istragu o mogućoj povezanosti nekih od članova njegova izbornog stožera s Rusijom. Predviđeno je da prevali više od 25.000 kilometara kako bi ponovno uspostavio američko vodstvo, izgradio veze s ključnim vođama i potvrdio jedinstvo između triju najvećih svjetskih religija, kako je najavljeno iz Bijele kuće. Prema planu zaustavit će se u Saudijskoj Arabiji, Izraelu, Vatikanu, Belgiji i Italiji. Turneja uključuje susrete s čelnicima NATO-a i skupine G7 na Siciliji. Glavna tema razgovora američkog predsjednika, kako s dužnosnicima NATO-a tako i s čelnicima bliskoistočnih zemalja, bit će veća podjela tereta, rekli su američki dužnosnici. "Ne treba očekivati da će SAD uvijek biti u stanju rješavati probleme", rekao je dužnosnik Bijele kuće uoči puta.  Trump na prvom međunarodnom pohodu treba demonstrirati američko vodstvo, premda njegov vanjskopolitički tim tek treba biti imenovan i administracija radi na njegovim stajalištima o ključnim pitanjima, uključujući strategiju borbe protiv Islamske države i odluku o tome treba li ostati u pariškome klimatskom sporazumu. Očekuje se da Trump u Saudijskoj Arabiji sklopi dogovor o oružju, da se sastane s kraljem Salmanom, održi razgovore s članovima Vijeća za suradnju u Zaljevu, te da razgovara s više od 50 muslimanskih čelnika i pozove ih u borbu protiv ekstremizma. Dužnosnici u administraciji rekli su da Trump želi iskoristiti sastanke kako bi stvorio "ujedinjenu, jaku protutežu" iranskome utjecaju u regiji.   U Izraelu, Trump će razgovarati s predsjednikom Reuvenom Rivlinom i premijerom Benjaminom Netanyahuom te posjetiti palestinski teritorij kako bi se sastao s predsjednikom Mahmudom Abasom.