Boris Jokić, bivši voditelj kurikularne reforme, zajedno s trideset tisuća građana, koliko ih je prosvjedovalo 1. lipnja u više hrvatskih gradova, priključio se prosvjednoj povorci koja je nosila jasnu poruku – “Hrvatska može i mora bolje”. Priključivši se povorci od glavnog zagrebačkog trga do Trga kralja Tomislava, još je jednom želio upozoriti na netransparentnost u izboru onih koji bi trebali nastaviti s radom na obrazovanju. Na prosvjedu nije ostao neprimijećen – prilazili su mu studenti, učenici, roditelji i profesori. Jasan je Jokić – nije on kao voditelj bitan, bitan je transparentan nastavak rada na reformi. – Težnja reformi koja je utemeljena na znanstvenom i pedagoškom pluralizmu jedini je pravi smjer – kaže. Kakvi su njegovi dojmovi s prosvjedne šetnje, druge takve za obrazovanje, o tome smo jučer razgovarali s njim. Dvadeset tisuća ljudi ponovno je izašlo na ulice, i to samo u Zagrebu. U cijeloj Hrvatskoj njih trideset tisuća. Je li to za vas očekivano ili vas je odaziv ipak iznenadio? Lijepo je bilo vidjeti toliki broj ljudi svih dobi, od onih najmanjih do prabaka i pradjedova, složnih u jednoj važnoj poruci za Hrvatsku – da su odgoj, obrazovanje i znanost osnovna poluga razvoja i napretka. Da nas je bilo stotine puta manje, poruka bi bila jednako važna i vrijedna prosvjeda. Prosvjedne poruke bile su jasne. Ostavke i ponavljanje natječaja za izbor novih članova ekspertne radne skupine. Smiju li političari ignorirati takve zahtjeve? Mudri političari ne ignoriraju ovakve zahtjeve, a političari s državničkom perspektivom takve bio zahtjeve objeručke prihvatili. U toj prosvjednoj povorci bili ste prava zvijezda. Ljudi su u redu čekali i molili vas za fotografiju, željeli se upoznati s vama, razmijeniti mišljenja. Kako na to gledate? U svim aktivnostima reforme nisam ja bitan. Važne su poruke i procesi – demokratični, transparentni i javni. Oni kojima se kao društvo možemo ponositi. Svaka je osoba koja je bila na tom skupu kako bi podržala rezultate rada više od 500 učitelja, odgojitelja, stručnih suradnika, ravnatelja i znanstvenika jednako važna. Građani su jučer poručili da su ih odgovorni iznevjerili, a da je kolodvor kao zadnja stanica prosvjedne šetnje namjerno izabran, kao podsjetnik na masovne odlaske mladih izvan Hrvatske. Kažu – vlak reforme već je prošao. Je li doista tome tako? Iskreno vjerujem da nije. Uvjerio sam se u radu na reformi i sam koliko kao društvo možemo i kakav se potencijal nalazi u vrtićima, školama i fakultetima. Ako bude mudrosti, strpljenja i zrno sloge, kao društvo ćemo uspjeti.