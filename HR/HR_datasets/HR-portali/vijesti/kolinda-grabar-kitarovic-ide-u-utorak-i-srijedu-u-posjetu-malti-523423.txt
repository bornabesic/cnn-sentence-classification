Hrvatska predsjednica Kolinda Grabar Kitarović u utorak i srijedu boravit će u državnom posjetu Malti, zemlji koja ovo polugodište predsjeda Europskom unijom, prvi puta otkako je postala njezinom članicom 2004. Bit će to prvi državni posjet nekog hrvatskog predsjednika Republici Malti. Grabar-Kitarović ondje odlazi na poziv svoje malteške kolegice Marie Louise Coleiro Preca, a u okviru posjeta sastat će se i s premijerom Josephom Muscatom i predsjednikom parlamenta Angluom Farrugion. Najavljen je i njezin susret s vođom oporbe. Posjet je organiziran u vrijeme malteškog predsjedanja Vijećem Europske unije i poklapa se i s proslavom Dana Europe 9. svibnja. Preuzimajući predsjedanje Europskom unijom ta mala otočka država, jedna od najgušće naseljenih na svijetu, među svoje prioritete uvrstila je rješavanje izbjegličke krize, kao država koja se uz Grčku i Italiju nalazi na prvom udaru migrantskog vala srednjom mediteranskom rutom. Stoga Malta, zemlja koja je tek 1964. postala neovisna, a dotad je bila dio Commonwealtha, želi imati čvrsti i jasni dogovor o migracijskoj politici koji će zaštititi vanjske granice EU-a. Upravo je migracijska kriza bila i jedna od glavnih tema neformalnog summita EU-a koji je na Malti održan u veljači. Na njemu je sudjelovao i premijer Andrej Plenković, kada se sastao i s tamošnjom predsjednicom i premijerom. Plenković je sa svojim malteškim sugovornicima razgovarao među ostalim o bilateralnim odnosima Hrvatske i Malte te o jačanju gospodarske suradnje. Njegova je ocjena bila da su odnosi Hrvatske i Malte jako dobri, da je to zemlja s kojom Hrvatska dijeli brojne kulturne i civilizacijske veze te s njome želi unaprijediti gospodarsku suradnju. "Radi se o tri otoka koji su površinom malo veći nego Hvar, a malo manji nego Brač i na kojima živi nešto više od 450 tisuća ljudi. To je i otok koji je na prvoj liniji migracijskog vala na srednjomediteranskoj ruti i to je ono što naše kolege najviše zabrinjava", rekao je prigodom svog posjeta premijer Plenković. Malta je preuzimajući predsjedanje EU-om rekla da će pokušati vratiti povjerenje građana u Uniju, te zbog toga fokusirati svoje predsjedanje na ključna pitanja kao što su migracije i sigurnost te jačanje jedinstvenog tržišta. Malteško predsjedništvo obećalo je nastojati otkloniti strahove i osjećaj nejednakosti među europskim građanima koji sve više vjeruju da su nacionalna rješenja za migrantsku krizu, sigurnosne izazove i gospodarske probleme učinkovitija od onih koja dolaze s europske razine, ističući da Europska unija treba novu viziju i veću fleksibilnost kako bi se mogla nositi s velikim izazovima. Za svoj logo malteško predsjedništvo izabralo je suvremenu interpretaciju Malteškog križa, amblema vojničkoga reda Vitezova sv. Ivana, simbola junaštva i pomaganja. Malteško predsjedništvo dio je 'trija' s Nizozemskom i Slovačkom, a nakon Malte EU-om će u drugoj polovici godine predsjedati Estonija. Malta je nedavno objavila da će za mjesec dana, godinu dana prije roka, održati prijevremene parlamentarne izbore, suočena s financijskim skandalom vezanim uz suprugu premijera Muscata. Michelle Muscat navodno ima tajnu offshore kompaniju Egrant u Panami što je otkriveno kroz Panamske dokumente, o čemu je nedavno na Malti pisala tamošnja poznata blogerica. Muscat je demantirao optužbe kao "jednu od najvećih laži u malteškoj političkoj povijesti". Iako kaže da je istina na njegovoj strani, izborima želi zaštititi Maltu od političke nesigurnosti koja bi, kako je rekao, mogla "usporiti ritam malteškog ekonomskog čuda". Malta, država s brojim otocima i otočićima od kojih su naseljena tri - Malta, Gozo i Comino - bilježi rekordno nisku nezaposlenost i ekonomski rast od više od 3,5 posto. Birači će 3. lipnja odlučiti žele li i dalje Muscata (42) na čelu vlade koju predvodi od 2013. On je bivši zastupnik Europskog parlamenta, laburist koji je okončao desetljećima dugu prevlast konzervativne stranke, usko povezane s Katoličkom Crkvom u toj zemlji. Malta je izrazito katolička zemlja, po nekim izvorima ima čak 98 posto katolika, i jedina je zemlja u Europskoj uniji u kojoj formalno nije dopušten razvod. Malteški krajolici u cijelom se svijetu često gledaju, iako mnogi 'promatrači' i ne znaju da se radi upravo o toj zemlji. Tu su državu gledali u HBO-ovoj fantastično-pustolovnoj seriji "Igra prijestolja", uličice glavnog grada Vallette pretvarale su se i u palaču "Grofa Monte Crista", u tajnovita mjesta u "Da Vincijevom kodu", kao i u ljubavno gnijezdo za Brada Pitta i Angelinu Jolie ili u glavni trg u Troji. Međutim, nitko više neće moći ponovno iskoristiti Azurni prozor na otoku Gozu kao kulisu za svoje filmsko djelo, kao što je to bio slučaj u "Igri prijestolja". Jedna od najvećih malteških turističkih atrakcija ove se godine srušila pod utjecajem olujnih vjetrova. Ta zadivljujuća prirodna stjenovita formacija - velika stijena s prirodnim lukom u sredini - bila je oštećena prirodnom korozijom i znalo se da neće trajati vječno. "Taj tužan dan stigao", rekao je premijer Muscat objavljujući 8. ožujka da Azurnog prozora više nema. 