KONCERT Marka Perkovića Thompsona, koji je u subotu održan u bečkom Budo-centru, nije imao blagoslov gradskih vlasti, a Christian Oxontisch, gradski vijećnik za sport, razmatra ozbiljne sankcije organizatorima koncerta. Njegov koncert prošao je mirno, no i na njemu se pojavilo nekoliko ustaških zastava, ali je Thompson oduševio publiku svojim nastupom, piše Der Standard. Bečko poglavarstvo želi kazniti organizatore zbog laganja Bečko gradsko poglavarstvo, od organizatora koncerta, Austrijsko-hrvatske zajednica za kulturu i sport u Beču, dobilo je krive informacije o koncertu, rekao je austrijskoj agenciji APA Oxontisch. "To je vrlo nesretna činjenica. Direktne instrumente za kažnjavanje organizatora, zbog davanja lažnih informacija, mi trenutno nemamo", kazao je Oxontisch, koji navodi kako se takve stvari moraju kažnjavati. Polupani lončići Organizatoru je dvoranu iznajmio bečki Magistrat 51, zadužen za sport, no ime kontroverznog pjevača Thompsona, nije bilo na popisu koncerata. Prije Thompsonovog koncerta Austrijsko-hrvatska zajednica za kulturu i sport pismenim je i usmenim putem voditeljicu bečkog gradskog poglavarstva za sport, Sandru Hofmann, obavijestila kako Thompson neće nastupiti. Kao rezultat ovakvog "nesporazuma", Hofmann je kazala kako će ubuduće svi zahtjevi navedene udruge biti unaprijed odbačeni u Beču. Jadranka Vincek, blagajnica udruge, austrijskom listu Der Standardu kazala je kako je Thompsonov koncert uredno bio prijavljen Magistratu 36, koji je zadužen za javne priredbe, no kako udruga nije kriva za šum u komunikaciji između Magistrata 51 i Magistrata 36. K.S. Foto: Index (Arhiva)