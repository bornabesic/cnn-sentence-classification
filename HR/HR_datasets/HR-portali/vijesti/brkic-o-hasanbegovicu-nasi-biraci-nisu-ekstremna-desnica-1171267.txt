Milijan Brkić komentirao je najave Zlatka Hasanbegovića da će osnovati stranku te rekao da to neće utjecati na HDZ. - Mi smo stranka desnog centra i naši birači nisu birači ekstremne desnice - rekao je Brkić. Podsjetimo, Zlatko Hasanbegović je komentirajući rezultat Brune Esih na izborima za gradonačelnicu Zagreba, natuknuo je kako su birači pokazali koga žele za zastupnike i na nacionalnoj razini. - Potpuno je jasno, lokalni izbori, a posebice u Zagrebu, u svjetlu poznatih okolnosti, imali su izraziti nacionalni značaj. Ovdje se nije odlučivalo samo o komunalnim problemima, već su građani davali jasnu ocjenu hrvatskih političkih elita. Ono što su birači sada imali priliku birati u Zagrebu, na sljedećim izborima - iste ove ljude, načela i vrijednosti koje zastupaju - moći će birati u cijeloj domovini, od Vukovara do Dubrovnika i od Istre do Međimurja - kazao je Hasanbegović.