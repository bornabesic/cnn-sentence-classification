Više od pet stotina profesora i znanstvenika iz čitavog svijeta, među kojima i 17 nobelovaca, potpisalo je zahtjev mađarskoj vladi da odustane od zakona kojim gase Srednjoeuropsko sveučilište koje je u Budimpešti 1991. osnovao američki multimilijarder George Soros. Prosvjedno pismo napisali su i hrvatski znanstvenici, a na budimpeštanskom Central European Universityju (CEU) studiralo je 150 državljana Hrvatske. Kao odgovor na pritisak iz svijeta, mađarska je vlada  jučer po žurnom postupku prihvatila zakon sa 123 glasa za, 38 protiv i jednako toliko suzdržanih. Glasanje je bilo popraćeno zvukom sirene iz megafona neovisnog zastupnika kao izraz njegova protivljenja. Nakon napada na mađarski ogranak zaklade Otvoreno društvo i druge nevladine organizacije, mađarski premijer Viktor Orbán okomio se i na Sorosevo sveučilište u Budimpešti. Studenti tog sveučilišta uživaju nepoštenu prednost jer dobivaju istodobno mađarsku i američku diplomu, izjavio je. Prema novom zakonu, sva međunarodna sveučilišta moraju imati kampus i u zemlji porijekla. Od 28 stranih sveučilišta koja djeluju u Mađarskoj, to nema jedino CEU, osnovan u New Yorku. Moraju se uskladiti sa zakonom do 15. veljače 2018. Ako to ne uspiju, do rujna 2018. moraju prestati s upisivanjem novih studenata. Iz CEU su apelirali da se zakon ne usvoji jer će inače morati napustiti Mađarsku. U obranu najboljeg mađarskog sveučilišta ustao je i Tibor Navracsics, europski povjerenik za kulturu, obrazovanje, mlade i sport i član Orbánova Fidesza. Izjavio je da je CEU jedna od najvažnijih visokoškolskih institucija ne samo u Mađarskoj, nego i u Europi. “Mislim da je važno da, nakon ispravljanja mogućih neregularnosti, može nesmetano nastaviti s radom u Budimpešti”, poručio je. Nakon što je zakon usvojen, Sorosevo sveučilište mogao bi spasiti samo sporazum Viktora Orbána i Donalda Trumpa. Naime, u zakon je ugrađena odredba prema kojoj bi CEU mogao nastaviti s radom kao dosad ako u roku od šest mjeseci od stupanja zakona na snagu dođe do potpisivanja međudržavnog sporazuma između Mađarske i matične države tog sveučilišta, a to je SAD. Međutim, malo je izgledno da će Donald Trump stati uz čovjeka koji ga naziva prevarantom koji sanja da bude diktator, iako je State Department izrazio zabrinutost zbog novog zakona zbog kojega će sveučilište, ako se ništa ne promijeni, iduće godine morati biti ugašeno. Na tisuće studenata i profesora prosvjedovalo je tijekom vikenda u Budimpešti protiv Orbánova zakona. I sam rođen u Mađarskoj, Soros je zamislio da to sveučilište bude uporište liberalne misli i promotor vrijednosti demokracije i otvorenog društva. Trenutačno ima 1440 studenata: 335 ih je iz Mađarske, a ostali su iz 107 zemalja. Orbán je i sam bio Sorosev stipendist 1989. godine. Naknadno je Zakladi vratio novac, kako je to prije izjavio njegov šef kabineta János Lázár. Prema novom zakonu, CEU bi morao promijeniti ime, osnovati kampus u New Yorku, promijeniti kurikulum i podvrgnuti se američkim i mađarskim zakonima. Vodstvo CEU to je nazvalo udarom na autonomiju sveučilišta i akademske slobode, dok tajnik za obrazovanje u Mađarskoj akademiji znanosti, László Palkovics, brani vlast. - CEU mora poštivati zakone. Oni ne moraju s nama pregovarati, iako bi to možda htjeli, ali oni još uvijek nisu američka vlada - komentirao je premijer Viktor Orbán u intervjuu za Kossuth Radio, kako je to prenio Budapest Business Journal. Čak i kad je netko milijarder, to ne znači da može biti iznad zakona, poručio je Orbán Sorosu. Viktor Orbán već je donio niz odluka i zakona protiv EU  Migranti Orbán se suprotstavlja odluci EK o raspodjeli migranata po kvotama. Usprkos kritikama, 7. ožujka usvojili su zakon prema kojemu će sve tražitelje azila zatvarati u kampove iz kojih neće moći izaći dok im se zahtjev ne riješi. Prvi je sagradio ogradu prema Srbiji.  Izborni zakon U studenome 2012. usvojen je izborni zakon kojim su zabranjene stranačke reklame na privatnim televizijama, a tko želi izaći na izbore, mora se registrirati. Poslije su reklame dopuštene, ali moraju biti besplatne. Prekrojene su izborne jedinice tako da odgovaraju vladajućem Fideszu.  Promjena Ustava Usprkos žestokim prosvjedima i kritikama EU, Mađarska je u rujnu 2013. promijenila Ustav, sudstvo je stavljeno pod kontrolu politike. Središnja banka U prosincu 2011. Orbán je preuzeo kontrolu nad mađarskom centralnom bankom, usprkos kritikama EU i MMF-a. Gušenje slobode medija Sužavanje slobode medija u Orbánovoj Mađarskoj doživjelo je vrhunac u listopadu 2016. kad su bez najave ugašene dnevne novine Népszabadság koje su izlazile od 1956. godine. (S.P.)