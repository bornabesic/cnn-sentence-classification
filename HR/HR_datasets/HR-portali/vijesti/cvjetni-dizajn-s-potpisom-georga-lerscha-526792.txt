Predsjednik 3/5/8 Udruge za promociju cvijeća i cvjetnog dizajna, Romano Ožura, zaslužan je za organizaciju radionice i popratne izložbe. Udruga djeluje već petnaest godina, a kroz cijelo vrijeme svog postojanja cilj im je dovoditi vodeća imena cvjetnog dizajna i zainteresiranima pružiti mogućnost da uče od najboljih.  Pod sloganom „Tri dana, tri priče“,  prvi dan radionice tema su bile nove tehnike buketa za interijere, drugi dan dekoracija stola, a treći dan vjenčani buketi. Gregor svaku radionicu prilagodi zemlji u koju dođe. Naglasak je na prirodnim materijalima koji su dostupni sudionicima radionice,  tako su za njih stečena znanja još korisnija i dragocjenija. Ovu radionicu pohađalo je dvadesetak cvjećara iz cijele Hrvatske, a svi redom ističu kako su njegove cvjetne konstrukcije i način rada korisni i inspirirajući u njihovom poslu.   „Divim se miru koji daju biljke. Nema agresije, čista ljepota koja dira u srce“- navodi Gregor i ističe kako su za posao s cvijećem potrebni talent, kreativnost i ustrajanost u edukacijama. No jedna od posebnosti cvijeća je da svima, bez obzira na stručnost, može donijeti zadovoljstvo. I profesionalcu, i potpunom amateru, ali i, primjerice, starijoj baki koja složi buketić od cvijeća ubranog u vrtu, objašnjava Gregor. Gregor pripada petoj generaciji vrtlara i cvjećara u svojoj obitelji, a s cvijećem radi preko pedeset godina. Strastven u svom poslu, inovativan i predan, izaziva interes široke publike i cvjećara željnih učenja.  Poznati dizajner, zauzet je i do godinu dana unaprijed, a u Hrvatskoj je već treći put zahvaljujući organizatoru Romanu kojeg prate iznimno dobre reference. Uz pretrpan poslovni raspored, Gegorg  ravnotežu ostvaruje kroz svoje hobije, svira klavir i gitaru, te kroz obiteljska druženja. Napominje kako u poslu gdje se kontinuirano putuje, čovjek mora imati čvrste korijene kako bi zadržao sebe. „Naša profesija doživljava velike promjene. Jedan od smjerova razvoja je i cvjetni dizajn u svrhu bolje turističke ponude, u hotelima, restoranima i slično. Isto tako, šira ponuda radionica cvjetnog dizajna, mogla bi naći put do još više ljubitelja cvijeća. Kako god bilo, ne ostavljajmo uzgajivače cvijeća na zadnjem mjestu. Oni se brinu o nastanku cvijeća s kojim radimo i zaslužuju priznanje“- naglašava Gregor. Domaćin ove cvjećarske radionice i završne izložbe bio je Hotel Puntijar. Osebujnog karaktera, nastao je iz duge obiteljske tradicije. Vlasnik Zlatko Puntijar, osim najveće europske zbirke kuharica, posjeduje i zbirku s više od sto razglednica s cvjetnim motivima. „ I u ugostiteljstvu cvijeće ima veliku ulogu. Tu se ističe aranžiranje stolova, a ja osobno preferiram manje aranžmane kako bismo zadržali funkcionalnost u posluživanju jela i pića“- navodi Zlatko. Radionica Gregora Lerscha i Hotel Puntijar dvije su priče koje se sjajno nadopunjuju. Po završetku radionice, njegovi cvjetni radovi ostali su još neko vrijeme izloženi kako bi svi zainteresirani mogli uživati u kreativnim rukotvorinama. „Drago mi je što smo ovu radionicu i izložbu mogli održati u Hotelu Puntijar. To je estetičan i ugodan hotel kao stvoren za cvjetne dekoracije.  Gregor je drag, stručan i voljan prenositi svoja znanja. Sve ovo je bila jedna pozitivna priča koja promovira cvjećarstvo, a ovakve događaje planiramo organizirati i u budućnosti s nadom da će odaziv biti još veći.“- za kraj navodi organizator Romano Ožura. Tema: Promo sadržaj