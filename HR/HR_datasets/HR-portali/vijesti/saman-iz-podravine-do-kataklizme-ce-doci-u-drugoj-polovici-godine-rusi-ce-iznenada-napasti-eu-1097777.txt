Do kataklizme će doći u drugoj polovici godine. Rusi će iznenada napasti EU i izbit će Treći svjetski rat. NATO-ova flota u Jadranu bit će uništena nuklearnim udarima. Rat će trajati tri mjeseca. Rusi će biti zaustavljeni na Rajni, a poginut će trećina čovječanstva. Potom će se zbog geotektonskih poremećaja aktivirati vulkani, pa će nad Europom zavladati tri dana i tri noći mraka, a opasne čestice u zraku pobit će drugu trećinu čovječanstva. Tko preživi zimu, čekaju ga mir i blagostanje, koji će trajati tisuću godina. Robert Markovčić, 42-godišnji šaman iz Podravine, tvrdi da se više od 3000 proročanstava – od Biblije preko Nostradamusa i braće Tarabić do suvremenih njemačkih proroka – slaže da će se situacija upravo tako razvijati. U pravi je čas, smatra, završio svoje životno djelo, obiman priručnik pod naslovom “Preživjeti Apokalipsu”. Znakovi kataklizme – Pred nama su teška vremena, pa je jedan od najvažnijih motiva bio da prenesem svoje znanje. Ovime želim minimalizirati žrtve i štetu koja prati kolaps svake civilizacije – poručuje živopisni Markovčić, s kojim smo razgovarali na njegovu imanju u Svetom Đurđu kod Ludbrega, gdje se prije 15-tak godina skrasio nakon burne mladosti i nakon izlaska iz Lepoglave, gdje je sedam godina robijao zbog – terorizma. – Prema vidovnjacima, do Apokalipse će doći između žetve pšenice i berbe kukuruza. Oni vide da je godina prije bila jako bogata i da ljudi imaju mnogo vina i rakije, a prošla godina bila je najbogatija u zadnjih trideset. Dva izvora govore o tome da će u Njemačkoj karneval biti prebačen na dane posta, a ove je godine u Bavarskoj bila željeznička nesreća u vrijeme karnevala i sam kardinal je naredio da se karneval pomakne u prvi tjedan posta. Ratu će prethoditi tri atentata, a jedan se već dogodio – ubojstvo britanske europarlamentarke koja se suprotstavljala Brexitu. Dva dana potom Rusi će napasti – uvjeren je Markovčić. Njegov priručnik, čijih je više od 800 stranica učinio besplatno dostupnima na internetu, pun je kontroverznih ideja o “novome svjetskom poretku”, koje Večernji list ne podržava. Većinu knjige ipak čine praktični savjeti o preživljavanju u divljini, koji mogu biti korisni u slučaju da najesen baš i ne izbije Treći svjetski rat. Markovčić je kompilirao više od 200 vojnih i civilnih priručnika o preživljavanju, kao i literaturu o ljekovitom bilju, gljivama, lovu i ribolovu, gradnji nastamba i štošta drugo, a mnoge je stvari i sam isprobao. U mongolskom šatoru jurti pet se dana u dravskoj prašumi prehranjivao gljivama, puževima, glistama, mravljim jajima i hruštevima. Kao jedan od rijetkih hrvatskih sokolara, obilazio je viteške sajmove, na kojima je bio i s vranom zvanom Kro, dresiranom da govori, istom onom iz serijala “Najveći hrvatski misteriji” Roberta Knjaza. I službeno je instruktor preživljavanja u divljini. – Kad Rusi dođu, nema svrhe suprotstaviti im se, treba ih pustiti da odu prema zapadu – kaže Markovčić. Za trenutak kataklizme ima spreman samo ruksak s naglavnom svjetiljkom, solarnim punjačem baterija, nožem “švicarcem” i još nekoliko sitnica. Jedna od “sitnica” u njegovu ruksaku je i sat “Apokalipso”. Mjeri vrijeme, a ujedno je i kompas te “šalabahter” za Morseovu abecedu. Rođenje boljeg društva Kontroverzni šaman rođen je u Njemačkoj, ali je odrastao kod bake i djeda u Velikom Bukovcu. Uoči polaska u školu, vratili su ga u Njemačku roditeljima, koji su za njega, kaže, bili stranci. Otac je, pripovijeda, bio nasilan. Kad je navršio 19 godina, pobjegao je u Legiju stranaca kako ne bi završio u zatvoru jer je, kaže, plinskim pištoljem nastrijelio trojicu muškaraca koji su ga bili napali u tramvaju. – Prošao sam obuku i u Marseilleu sam čekao da me nekamo pošalju, no policija je pronašla bratov dnevnik, u kojem je pisao kako pripremamo bombaške napade u Njemačkoj, što je bila čista izmišljotina. Policija je to javila Legiji stranaca i otpustili su me s kartom za Stuttgart. Nisam želio u zatvor, pa sam pješice krenuo baki i djedu u Hrvatsku – pripovijeda Markovčić. Nakon dolaska u Hrvatsku, javio se u vojsku i završio u BiH kao pripadnik postrojbe u kojoj su bili stranci. – Nakon nekog vremena uhitili su me. Osuđen sam na osam godina, a u Lepoglavi sam odležao sedam – ne skriva Markovčić tamne epizode iz svoje prošlosti. “Vjerovanje u rođenje boljeg društva nakon smrti ovog dekadentnog, daje nam vjeru”, piše on u završnome poglavlju svojega priručnika, koji se može čitati kao “Sam svoj majstor” za preživljavanje bez struje, tekuće vode, nafte, novca...   >>Što biste učinili da na intervjuu za posao započne apokalipsa? >>Rusija razmišlja o zabrani američkih filmova s 'anti-ruskim' elementima Evo nekih iz mora savjeta Roberta Markovčića. Krumpiri neće proklijati ako ih se drži s jabukama, a meso i riba dvostruko će dulje ostati upotrebljivi ako se zamotaju u listove koprive. Iskra za paljenje vatre najbolje se tuče metalom od kakvoga su napravljene stare turpije. Budete li prinuđeni jesti i kukce, najbolja je juha od hrušteva, koji se preprže na masnoći i zaliju vodom.