Tužiteljstvo Sarajevske županije zatražilo je od Mađarske pomoć u istrazi u kojoj je osumnjičen Zsolt Hernadi, predsjednik uprave MOL-a, koji bi trebao biti ispitan o okolnostima pod kojima je provedena privatizacija naftne tvrtke "Energopetrol", potvrdila je glavna sarajevska tužiteljica Dalida Burzić kako danas citira "Dnevni avaz". "Mogu potvrditi da se vrlo ozbiljno radi na ovom predmetu. Zatražili smo međunarodnu pravnu pomoć od Hrvatske a sada i od Mađarske", kazala je Burzić. Uz Hernadija pod istragom su i bivši menadžer MOL-a Zoltan Varady te nekadašnji predsjednik uprave INA-e Tomislav Dragičević. Poslali zahtjev sudu u Zagrebu Iz Sarajeva je ranije poslan zahtjev Županijskom sudu u Zagrebu za ispitivanje Dragičevića. "Želimo da se ispitaju ove osobe na naše okolnosti i da nam se dostave službeni izvještaji sa saslušanja. Vidjet ćemo hoće li našu molbu uvažiti ili ćemo onda ići drugim putem", kazala je tužiteljica Burzić no nije pojasnila na kakva druga sredstva računa ukoliko zahtjev za međunarodnu pravnu pomoć bude odbijen. Burzić nije govorila o potankostima istrage no ranije je objavljeno kako se utvrđuju okolnosti pod kojima je konzorcij INA-MOL stekao 67 posto vlasničkog udjela nad sarajevskom nafnom tvrtkom koja ima najveći lanac benzinskih crpki u BiH. Prema dostupnim informacijama provjerava se je li točno da je dokapitalizacija "Energopetrola" u vrijednosti od 150 milijuna konvertibilnih maraka (76,7 milijuna eura) provedena fiktivno odnosno kreditnim zaduženjem uz hipoteku nad nekretninama same te tvrtke. Sudski proces protiv osam državljana U odvojenom postupku od 2014. pred Općinskim sudom u Sarajevu traje sudski proces protiv osam državljana BiH uključujući nekadašnjeg predsjednika vlade Federacije BiH Nedžada Brankovića koji su optuženi za sklapanje štetnog ugovora. Bez obzira na istragu "Energopetrol" nesmetano posluje a INA je u ponedjeljak objavila javnu ponudu za kupnju preostalih 33 posto dionica tvrtke na slobodnom tržištu. Ponuda objavljena posredstvom Sarajevske burze uslijedila je nakon što je INA prije dva mjeseca preuzela od MOL-a 33 posto udjela unutar ranije kupljenog paketa od 67 posto dionica. Vlada Federacije BiH trenutačno je vlasnik 22 posto dionica a ostatak je u posjedu malih dioničara. INA za njihov otkup nudi cijenu od 2,30 konvertibilnih maraka po dionici (1,17 eura). Ukoliko bi ta ponuda naišla na zanimanje sadašnjih vlasnika dionica INA-u bi stjecanje 100 postotnog vlasništva nad "Energopetrolom" stajalo dodatnih 4,1 milijuna KM (oko 2,1 milijuna eura).