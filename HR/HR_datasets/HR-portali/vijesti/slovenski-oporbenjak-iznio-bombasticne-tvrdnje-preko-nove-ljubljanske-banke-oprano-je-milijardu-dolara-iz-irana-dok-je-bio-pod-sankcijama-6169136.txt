Postoje snažne indicije da se 2009. i 2010. preko Slovenije "prao" novac iz Irana koji je tada bio pod sankcijama i embargom međunarodne zajednice, rekao je u četvrtak slovenski oporbeni zastupnik Branko Grims. "Od 2009. do 2010. oprana je preko Nove Ljubljanske banke (NLB) milijarda dolara", izjavio je slovenskim medijima Grims, član stranke bivšeg premijera Janeza Janše i predsjednik parlamentarnog povjerenstva za kontrolu tajnih službi. Dodao je da se iz dokumenata dobivenih od parlamentarnog istražnog povjerenstva za zloporabe u bankarskom sustavu vidi da je taj novac završio na više od devet tisuća računa. "Vidi se i gdje je taj novac završio, ali su to povjerljivi podaci o kojima ne smijem govoriti", rekao je Grims nakon sastanka povjerenstva. Istražno povjerenstvo za banke također vodi oporba, a na čelu mu je zastupnik iz Slovenske demokratske stranke (SDS), najjače oporbene frakcije u parlamentu. Grims sumnja da je iza svega stajao financijski interes jer su bankarske provizije na riskantne transakcije sa zemljama pod sankcijama vrlo visoke, pa su u spomenutoj operaciji možda dosegnule oko 50 milijuna dolara. Također tvrdi da je ured za pranje novca na sve što je doznao o sumnjivim transakcijama iz Irana reagirao prekasno, kad su neke zapadne banke već počele odbijati spomenute doznake, te da se stvar očito željelo "pomesti pod tepih". Slovenski mediji navode da će najveća slovenska banka u državnom vlasništvu, odnosno pitanje odgovornosti za njezine "loše kredite" i eventualni drugi skandali biti i među glavnim temama oporbenih stranaka u kampanji za parlamentarne izbore koji se predviđaju za iduću godinu.