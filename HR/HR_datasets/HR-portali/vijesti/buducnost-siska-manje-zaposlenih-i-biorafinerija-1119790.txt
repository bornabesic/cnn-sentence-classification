Nakon što je MOL naftu, umjesto u sisačku prevezao u riječku rafineriju i to bez znanja hrvatskih članova uprave Ine, Vlada i zaposlenici Rafinerije Sisak shvatili su poruku Mađara – Rafinerija u Sisku će se ili ugasiti ili raditi smanjenim kapacitetom. Nekoliko je studija posljednjih godina naručivano koja su trebala dokazati opravdanost rada rafinerije, no niti jedna nije zadovoljila Mađare. Navodno se ona posljednja, kako doznajemo, odnosi na ideju o preoblikovanju rafinerije u biorafineriju. Ta studija analizira utjecaje koji polaze od pretpostavke da je postojeći procesni dio rafinerije ugašen, ali onda predviđa i manji broj zaposlenih, njih oko 100. Kako kaže naš sugovornik blizak Ini, Mađari su iskoristili političku preokupaciju u zemlji, ali i već znano nepostojanje energetske strategije kako bi napravili nešto što su htjeli napraviti još u srpnju. Odluka je bila test Tada se planiralo prekjučer isporučenih 12 vagona prevesti u Rijeku, ali su to spriječili sindikati i ministar Tomislav Panenić. Nalog je i tada, kao i sada, došao s mađarske strane bez znanja hrvatskih članova u upravi Ine. Taj je potez, kako se poslije doznalo, trebao biti početak transporta sirove nafte iz Siska prema Rijeci. No o tome tada, kao ni ovaj tjedan, nije raspravljala ni uprava ni NO Ine. Ministar Panenić odmah je reagirao osudivši tu odluku. Kaže da će više moći reći tek kada se analizira cijela situaciju, a to će biti ovih dana. Prema izvoru bliskom hrvatskom upravljačkom dijelu u Ini, količina nafte prevezena prema Rijeci ne zabrinjava, no mogla bi postati zabrinjavajuća ako bi se tolike količine prevozile tri puta dnevno. Zabrinjava i ako se planira transportirati samo željeznicom, a ne Janafom. Isti izvor kaže da je jasno kako je to bio test, ali da se tek treba utvrditi je li to prvi korak prema već prethodno danim najavama o preusmjeravanju nafte pa potom i najavljenom gašenju rafinerije u Sisku. Uz Rijeku, u jednoj od analiza koju su Mađari ranije napravili, spominjale su se još neke destinacije u koje bi se prevozila nafta poput Bosanskog Broda, Pančeva te rafinerije Szazhalombatt u Mađarskoj. Ova posljednja bi, kažu upućeni, uskoro mogla biti i jedina krajnja destinacija transporta nafte. Na taj bi način, smatraju upućeni, Mađari, koji i sada imaju nižu cijenu goriva od nas, dobili dodatno veće prihode od turista koji cestom putuju prema Hrvatskoj. Na rafinerijama se ne štedi Profesor Igor Dekanić, na upit treba li ili ne zatvoriti Rafineriju u Sisku, kaže da je na to teško jednoznačno odgovoriti jer Hrvatska još nije donijela energetsku strategiju, a ne postoji ni strategija Ine. – Sve integrirane kompanije, među kojima je i Ina, u vrijeme dok je cijena nafte niska, što je slučaj sada, ne štede na rafinerijama, nego na istraživanju i proizvodnji i obrnuto u slučaju kada je cijena nafte skupa. Odnosno takve su kompanije u mogućnosti seliti bonitet iz jednog sektora u drugi – kaže Dekanić. >> Od kolovoza 1942. pa do siječnja 1943. u logoru je umrlo najmanje 1200 djece Sindikat Nova solidarnost, koji je i upozorio da je nafta iz Graberja Ivanečkog odvezena u Rijeku umjesto u Sisak, kao što je do sada bila praksa, kaže da očekuje brzu reakciju hrvatskih članova uprave Ine i Vlade u ovom, po njihovu mišljenju, velikom koraku u realizaciji namjere MOL-a da zatvore sisačku Rafineriju. – Za sada nemamo naznaka da se ta praksa nastavlja, nije bilo novih kompozicija nakon ovih 600 tona. Možda je to bilo ispitivanje terena, provokacija u ovom vakuumu bez Vlade. No, znamo da se u Sisku radi na preinaci spremnika kako bi se nafta, koja se do sada s naših naftnih polja naftovodom iz Strušca dovozila, može prepumpavati i iz Siska slati za Rijeku – rekao nam je čelnik sindikata Nova solidarnost Predrag Sekulić. (Danijel Prerad)