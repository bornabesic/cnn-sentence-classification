Monstruozni zločin potresao je Pulu i cijelu Hrvatsku. Majka je, kako je pokazala istraga, ubila trogodišnjeg sina, a u tome joj je pomogla 14-godišnja maloljetnica. Zajednički poznanik koji je znao sve nije o stravičnom činu obavijestio policiju, nego je ubojicama pokušao pomoći u prikrivanju zločina. Denisa Pašića, tako se zvao ubijeni dječačić, pronašli su policajci u pulskoj uvali Mandrač. Bilo je to u srijedu ujutro. Prizor njegova beživotnog tijela prenerazio je iskusne policajce koji su u svojim karijerama svjedočili najgorim zločinima i stravičnim prizorima. Priča dječakove majke Chiare Rojnić, udane Pašić, od početka je policijskim istražiteljima djelovala sumnjivo. Pet dana nakon ubojstva mnoge su stvari jasnije. Mnoge tek čekaju odgovor. Novinarka Nedjeljnog koja je od početka pratila ovaj slučaj donosi detaljnu kronologiju i rekonstrukciju zločina koji je zgrozio cijelu Hrvatsku. U pulsku policijsku postaju ulazi Chiara Rojnić, udana Pašić. Vidno uzrujana, dežurnom policajcu na ulazu kaže da joj je nestalo trogodišnje dijete, sin Denis. - Denis se danas navečer kao i uvijek dosad igrao u parku ispred zgrade. U jednom sam trenu primijetila da ga nema. Odmah sam ga krenula tražiti, ali nigdje ga nisam pronašla - ispričala je policajcima Chiara. Policajci žurno uzimaju izjavu. Međutim, policijskim službenicima odmah je bila sumnjiva njezina priča. Kako to da se dijete izgubilo u predvečernjim satima, a majka u policiju dolazi tek u pola noći? Gdje je bila dosad? Ipak je od nestanka prošlo nekoliko sati, a dječak ima samo tri godine. Osim toga, ne doima se baš tako uzdrmano. Policija obavještava ophodnje o nestanku djeteta. Daju kratak opis malog Denisa i podatke koje im je majka dala o njegovu kretanju. Iako im je čitava priča o nestanku djeteta bila sumnjiva, kreću odmah u akciju potrage. Traže Denisa u susjedstvu, na sve strane. Malenoga nema nigdje. Chiara zove susjede i pita ih jesu li vidjeli njezina sina. Susjedi su iznenađeni pozivom. Iako nisu često komunicirali s Chiarom, nadaju se da je dijete samo nekamo odlutalo, da je u blizini zgrade i da će uskoro biti pronađeno. Iznenadni obrat u istrazi! Chiara ponovno poziva policiju. Ovaj put govori da zna gdje joj je sin. Policija dolazi do Chiarina stana, a ona ih odvodi do pulske uvale Mandrač, točno do mjesta na kojem leži tijelo dječaka. U plićaku uvale pronađeno je beživotno tijelo trogodišnjeg Denisa. Strašan prizor na nepristupačnu terenu do kojeg se može samo pješice policajce nije ostavio ravnodušnima. Od šoka neko vrijeme nisu mogli ni govoriti. Od trenutka kada su vidjeli leš policajci vjeruju da je riječ o nasilnoj smrti. Dvadesetak metara udaljena od strašnog prizora stajala su dječja kolica. Istražitelji se pitaju: je li ubijeni dječačić mrtav dovezen u uvalu i ovdje ostavljen ili je dovezen živ. O zločinu izvještavaju nadležnog patologa te Županijsko državno odvjetništvo, koji izlaze na teren. Na poprište zločina stižu zamjenik županijske državne odvjetnice Eddy Putigna te patolog i sudski vještak dr. Ilija Kučinar. Bez obzira na to što znaju što će vidjeti, svi su vidno potreseni događajem i scenom koja ih je zatekla. Stižu i vidno šokirani novinari koji se s ovakvim zločinima ne susreću svaki dan, a Putigna im samo kratko govori: “Prema preliminarnim nalazima, radi se o nasilnoj smrti”. Na Mandrač pristiže vozilo pulskog pogrebnog poduzeća Monte Giro koje preuzima tijelo dječaka i odvozi ga na obdukciju u Opću bolnicu Pula. Policija kreće u potragu za počiniteljima zločina koji je već počeo puniti novinske stupce. Čitav grad bruji o teškom zločinu, kreću nagađanja o počiniteljima. Policajci završavaju s očevidom te se kao i novinari upućuju prema zgradi gdje je dječačić živio s majkom - u mirnoj i pitomoj ulici nedaleko od željezničkog kolodvora na adresi Akvilejski prolaz 2. Zvone na vrata stanara, ulaze u zgradu. Zadržavaju se neko vrijeme ispitujući stanare, odlaze do Chiare i stana njezina djeda koji je koristila samo kratko vrijeme. Stanari zgrade šokirani su viješću. Rijetki su znali Chiaru. Ovdje je živjela kratko - mjesec ili dva. - Chiaru smo samo povremeno viđali, uvijek je bila tu na balkonu i pušila dok joj je dijete bilo u parku. Da, pobjegla je od muža. Zove se Rašid Pašić i koliko znamo u zatvoru je u Bosni. Čuli smo da ju je tukao pa se valjda zato vratila. A dijete - uvijek je plakalo. Čak smo mu jednom kupili igračku jer nam je bilo žao. Ali nismo nikome ništa prijavljivali, nismo se htjeli miješati u obiteljske odnose - pričali su susjedi nakon što su saznali potresnu vijest. - Chiara je postala majka vrlo mlada, još kao srednjoškolka, pa se o tom djetetu više brinula Chiarina majka, odnosno njegova baka. Često su u zgradu gdje je stanovala Chiara dolazili muškarci. No ne znamo tko su oni - pričaju susjedi. Policija odvodi Chiaru na ispitivanje u policiju jer sumnjaju u istinitost njezinih riječi. Sumnja pada i na 14-godišnju maloljetnicu koja je bila smještena u Domu za odgoj djece i mladeži u Puli iz kojeg je pobjegla. U policiji je već poznaju. Bila je kod njih tjedan dana prije s jednom gospođom kojoj se obratila za pomoć. Prijavila je seksualno maltretiranje u domu i dala iskaz. Ipak, na kraju je sve porekla. Vratila se potom u dom, ali je ubrzo i pobjegla. Od 16. svibnja nitko nije znao gdje je. Ravnatelj doma Damjan Bistričić kaže da je njezin nestanak odmah prijavljen. Ona i Chiara sada tvrde da su polusestre. Policajci ispituju i 29-godišnjeg Ademija Burima iz Vinkurana, ali i druge svjedoke koji bi mogli rasvijetliti što se dogodilo te kobne noći. U pulsku policiju stiže i gospođa koja je pomagala maloljetnici tjedan dana prije. Igrom slučaja, upravo ih je ona vidjela večer prije dok je sjedila na stijenama na Valelungi u društvu jednog prijatelja. Uočila ih je kako se vraćaju u ulicu iz smjera lučice. I obje su tada bile uplakane. Na svom Facebook profilu proziva institucije da su mogle spriječiti zločin da su reagirale na vrijeme. Nekoliko policijskih istražitelja ostaje u stanu i traže dokaze koji bi mogli rasvijetliti što se dogodilo malom Denisu. Chiara priznaje ubojstvo. Ubila je svoje dijete jer ga se željela riješiti kako bi otputovala u Makedoniju. Denis bi joj jednostavno smetao. Kaže, zatim, da joj je u ubojstvu sina pomogla maloljetna prijateljica. I Chiara i maloljetna sudionica sada priznaju laž - nisu one ni u kakvoj rodbinskoj vezi. Pomagač Ademi Burim priznaje da je znao za zločin. Štoviše, ideja da se prijavi nestanak djeteta i tako zavara istražitelje njegova je. Chiara, maloljetna pomagačica i Ademi uhićeni su te ostaju u policiji, gdje provode noć. U Općoj bolnici Pula počinje obdukcija tijela trogodišnjeg djeteta kako bi se utvrdilo kako je ubijeno. Na njemu su bili vidljivi znakovi gušenja, ali ipak s nalazima ne žele izlaziti u javnost. Istarska policija dovršava svoj posao i iznosi javnosti mučne detalje ispitivanja - za smrt djeteta osumnjičene su Chiara i maloljetnica, koje su Denisa, nakon što su ga ubile, odnijele u Mandrač. Ademi je znao za zločin i prikrio ga. Užasna vijest ponovno pokreće niz medijskih napisa, komentarima nema kraja. Chiarin Facebook profil prekriven je strašnim objavama. Na vidjelo izlazi i priča da se Chiara u slobodno vrijeme rado dopisivala s mlađim muškarcima na stranici za upoznavanje Badoo. - Oblio me znoj kad sam ugledao Chiarinu sliku u novinama, a nedavno smo komunicirali na stranici za upoznavanje Badoo. Detalje naše virtualne ćakule zadržat ću za sebe. Mogu samo reći da je bila nabijena seksualnim strastima. Mlađi sam nešto od nje pa mi je bilo čudno kako je uopće sa mnom započela razgovor. Ono što je ona rekla o sebi, valjda svima koji su na toj stranici u potrazi za razgovorom, ženskom pažnjom, druženjima uživo, jest da su joj “cilj poznanstva s mladićima od 21 do 35 godina te da je prirodna i otvorena za nova iskustva”. Rekla je i da živi sama i dijete nije spominjala, a po ovome iz medija čini se da ipak sve što je govorila nije bila istina - priča o Chiari jedan od korisnika stranice koji se s njom tek trebao susresti. A povod za susret bilo je poznanstvo njegova prijatelja s Chiarom, koji je neko vrijeme s njom bio u intimnoj vezi. Novinarske ekipe čekaju ubojicu sina ispred Županijskog državnog odvjetništva. Chiara je bez riječi. Policajci je privode u pritvorsku jedinicu PU istarske. Sat vremena nakon Chiare policajci privode i drugo dvoje osumnjičenih, malodobnicu koja joj je bila pomagačica te Ademija koji je sudjelovao u planu osmišljavanja prijave nestanka dječaka. Županijsko državno odvjetništvo ispituje Chiaru i Ademija. Odluka je pala: Chiara zasad ostaje u istražnom zatvoru mjesec dana. Boje se da ne bi omela postupak. Ademija puštaju da se brani sa slobode. Maloljetnicu preuzima sudac istrage za mladež Županijskog suda. Odlučeno je: i ona ostaje u istražnom zatvoru mjesec dana. Poznati službeni nalazi obdukcije tijela malenog Denisa. Dječak je ugušen i bačen u more.