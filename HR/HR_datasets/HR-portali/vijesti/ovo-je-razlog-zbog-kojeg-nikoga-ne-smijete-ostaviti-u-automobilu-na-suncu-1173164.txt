Koliko je opasno ostaviti dijete u automobilu tijekom ljetnih dana uvjerili smo se, nažalost, puno puta, no nisu djeca samo ta koju vozači 'zaboravljaju' u automobilima. Vlasnici pasa često svoje ljubimce ostave u automobilu dok oni odu u trgovinu, poštu i sl., zaboravljajući pritom da su i psi živa bića i da i oni, kao i djeca, ne mogu biti u autu zatvorenom na suncu. Kako bi što vjernije predočio koliko je zapravo vruće u vozilu ostavljenom na suncu jedan je korisnik Imgura objavio seriju fotografija na kojima se vidi kako je u automobilu ostavio tavu s razbijenim jajetom i termometar. Nakon 15 minuta 'prženja' u vrelom autu, jaje se ispeklo, a živa na termometru pokazivala je maksimalnih 50 stupnjeva Celzijevih. Na isti problem upozorila je i organizacija PETA koja je apelirala na vlasnike pasa da ih ne ostavljaju u vozilima jer i 15 minuta može biti kobno za te životinje. – I kada je 25 stupnjeva Celzijevih vani, temperatura u automobilu koji stoji na suncu može se popeti na 37 do 48 stupnjeva, a kada su vani 32 stupnja u automobilu zna biti i 70 stupnjeva Celzijevih i to u samo 10 minuta – upozorila je PETA. Takva visoka temperatura može dovesti do oštećenja mozga i toplinskog udara koji uzrokuje smrt.