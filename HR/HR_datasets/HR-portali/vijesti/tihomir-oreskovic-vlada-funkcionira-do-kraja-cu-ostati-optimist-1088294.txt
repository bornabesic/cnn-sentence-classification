Premijer Tihomir Orešković, koji je danas nazočio svečanoj sjednici Sabora, nije bio zainteresiran za razgovore o problemima unutar Vlade. – Nemojte o tim temama, hajdemo malo o drukčijim temama. Vlada funkcionira, danas idem u Pariz, imam sastanak s premijerom Francuske, idemo dalje, radimo, danas i sutra sam u Parizu. Nadam se da nećete pratiti samo ovu političku scenu, nego i rezultate. Ovih dana vidjet ćemo rezultate za prvi kvartal. Mislim da će BDP rasti, MMF je dao prognozu 1,8 posto, Europska komisija 1,9, mislim da će rast biti iznad dva posto, što će automatski smanjiti deficit. Aktivirali su se i Končar i Croatia osiguranje, što će također smanjiti deficit, sve to skupa vrlo je pozitivno za Hrvatsku. Ja se nadam da ćemo se malo i na te teme fokusirati – zamolio je premijer. Na komentar kako i ekonomska zajednica sigurno prati nesigurnosti u Vladi, premijer priznaje da je tako, ali i da sigurno vide pozitivne rezultate rada ove Vlade. Nada se da će se tenzije smiriti, pa da Vlada vidi kako stimulirati dodatne investicije. Njemu, dodaje, ne smetaju napetosti na poslu. – Vidite i sami da ja radim, ostao sam optimist i ostat ću do kraja optimist jer to je moja narav. Mislim da je tako i s gospodinom Karamarkom i gospodinom Petrovom, da tu imamo neke zajedničke ciljeve, a svima nam je zajednički cilj da poboljšamo situaciju u Hrvatskoj i da građanima bude dobro – zaključio je Orešković. >> Petrov iz Sabora: Ako smo za opoziv, ne vidim iskreno na koji način možemo ostati u Vladi 