Foto: Index  ŠEF Nove ljevice Dragan Markovina za Index je ispričao što se dogodilo sinoć u klubu Ghetto.  Podsjetimo, stranka Nova ljevica sinoć je s početkom u 19h organizirala prvomajsko druženje članova i simpatizera u klubu Ghetto, na kojem je uz kandidata za gradonačelnika Splita Dragana Markovine bio i SDP-ov saborski zastupnik Ranko Ostojić te Indexov kolumnist Ivo Anić.  >> Incident na prvomajskoj zabavi Nove ljevice, na policiji završio i Ranko Ostojić  No, oko 23h došlo je do incidenta kad je u klub ušlo nekoliko provokatora, koji su odmah počeli vrijeđati i psovati prisutne.  "Stajao sam na vratima, prošla su trojica, jedan je imao majicu s likom Ante Gotovine. Nisam ih isprva ni registrirao, netko je usput dobacio: "Majku vam orjunašku jebem." Nakon minute taj s majicom s likom Antom Gotovine počeo je revati: "Orjunaši, četnici..." Ivo i Ranko i još nekolicina su im prišli, došlo je do naguravanja, ništa se posebno nije desilo. Izašli su na ulicu, tamo ih je čekao četvrti. Vidio sam dva policajca, uskoro ih je došlo još. Odveli su ih, a s njima su otišli i Ivo i Ranko. Da on nije bio tu, pitanje je kako bi se sve završilo", kazao nam je Markovina o incidentu.  "Splitom se širi strukturalno nasilje. Neki dan je grupa nasilnika pokušala spriječiti ljude da uđu na kazališnu predstavu, a sinoć su i nama upali s istim motivom obračuna s političkim neistomišljenicima. Dokle to ide?", zapitao se Markovina u razgovoru za Index.  Policija traži 10 tisuća kuna kazne i 15 dana zatvora   Policija je 39-godišnjeg provokatora dovela na Prekršajni sud. Sutkinja ga je ispitala. Nešto je priznao, a nešto i ne. Pustila ga je na slobodu, a suđenje zakazala za 23. svibnja. Bit će pozvano sedam svjedoka i policajac. Među njima bi trebali biti i Markovina, Ostojić i Anić.  Policija je inače predložila novčanu kaznu od 10 tisuća kuna te zatvorsku kaznu od 15 dana.  U optužnom prijedlogu navedeno je da je okrivljeni imao majicu s likom Ante Gotovine.