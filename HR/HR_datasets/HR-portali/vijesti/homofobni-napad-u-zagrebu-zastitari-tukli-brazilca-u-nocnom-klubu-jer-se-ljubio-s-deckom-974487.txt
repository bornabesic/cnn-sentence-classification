Ilustracija: Index (Facebook) BRAZILSKOG državljanina R.M.S.C. (puni podaci poznati redakciji Indexa) napali su sinoć službeni zaštitari u zagrebačkom noćnom klubu Hangar, a povod napadu bilo je njegovo ljubljenje s mladićem u klubu. Zaštitar ga gađao ledom zbog poljupca  Brazilca su pred svjedocima udarali u lice i trbuh, a nakon napada službena stranica Hangara na Facebooku zasuta je sa stotinjak i više negativnih komentara. Komentari su jutros obrisani, a na službeni broj kluba nitko nam se jutros nije javljao kako bi objasnili svoju verziju priče. Poslali smo i SMS u kojem smo zatražili komentar, ali bez uspjeha.  No krenimo redom.  Brazilac se s dvadesetak svojih prijatelja zabavljao sinoć u noćnom klubu. U jednom trenutku poljubio je mladića, a onda ga je barmen kluba pogodio ledom. Nakon što je otišao u toalet, barmen je otišao za njim, a ubrzo su došli i zaštitari. "Bio sam šokiran"  "Udarali su me bez razloga u lice i trbuh. Moji prijatelji tražili su od osiguranja da im objasne zašto su to uradili, ali zaštitari su samo vikali na njih", prepričava Brazilac sinoćnje događaje u noćnom klubu Hangar. Kako su Brazilac i njegovi prijatelji neslužbeno čuli od osoblja u tom klubu, razlog napada je bio taj što osoblje Hangara ne podržava gayeve.  "Bio sam šokiran. Nisam znao što ću učiniti, nisam sinoć zvao policiju, ali možda sam trebao. Ujutro sam se obratio svom veleposlanstvu za pomoć, a zatražit ću i da policija ispita cijeli slučaj", zaključio je Brazilac za Index.  Brazilac je na društvenim mrežama ostavio i poruku o sinoćnjem napadu, u kojoj stoji da je platio vrlo visoku cijenu zbog "onog što jest". Cijena homofobije  "Ta cijena se zove homofobija. Čovjek koji radi u homofobnom baru odlučio je da nije u redu da ja budem sretan sa svojim životom. Četiri zaštitara odvela su me vani i udarali su me u lice i trbuh govoreći 'Ovako mi to radimo s gayevima u Hrvatskoj'", stoji u poruci,  Kontaktirali smo i zaštitarsku službu, ali za sada nema nikakvih službenih komentara na sinoćnji događaj kao ni od služenih osoba kluba.