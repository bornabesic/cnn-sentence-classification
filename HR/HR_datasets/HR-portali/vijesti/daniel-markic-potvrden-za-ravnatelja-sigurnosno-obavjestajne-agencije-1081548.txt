Odbor za unutarnju politiku i nacionalnu sigurnost većinom je glasova podržao imenovanje Daniela Markića za novog ravnatelja SOA-e na prijedlog predsjednice RH i premijera. Šest članova odbora, iz redova oporbe i Mosta podržalo je njegovo imenovanje, dok su četiri zastupnika iz redova Domoljubne koalicije, točnije HDZ-a i HSLS-a, glasovali protiv. HDZ-ov Miroslav Tuđman te HSLS-ov Dario Hrebak imali su izdvojena mišljenja u kojima su upozorili na zastarjelu Strategiju nacionalne sigurnosti, napisanu 2002. godine te zatražili da se žurno donese nova koja će odgovarati na ugroze koje danas postoje u društvu. Ostojić: Lozančić na novu dužnost odlazi bez mrlje u svojoj karijeri Predsjednik odbora, SDP-ov Ranko Ostojić podsjetio je da mišljenje Odbora nije obvezujuće, no ovime je ipak otvoren put za mirno Markićevo imenovanje, nakon što je njegov prethodnik Dragan Lozančić, nakon tromjesečne sage o njegovoj smjeni sam odlučio podnijeti ostavku. – Ostala su dva izdvojena mišljenja, jedno je bilo gospodina Hrebaka vezano uz dvojno državljanstvo, što je on smatrao da je prepreka, i gospodina Tuđmana koji smatra da koncept domovinske sigurnosti treba izroditi novog ravnatelja SOA-e, međutim, on ima pravo na svoja objašnjenja vezano uz izdvojeno mišljenje – kazao je Ostojić. Nije bitno, dodaje, čijim je glasovima Markić potvrđen jer se oni u Odboru ne prebrojavaju. – Ne izdvajam niti prebrojavam glasove, za mene glasovi svakog zastupnika i zastupnice jednako vrijede, bez obzira na to jesu li iz opozicije ili iz vladajuće većine. Ovdje je ta situacija riješena, prekinuli smo trakavicu koja traje još od 27. siječnja i moram naglasiti da je, s obzirom na prijedlog kojim se rukovodio odbor, jasno utvrđeno da Lozančić odlazi na novu dužnost i to bez mrlje u svojoj karijeri, što znači da nije prekršio zakon. U prijedlogu nema navoda o tome da je prekršio zakon, a s obzirom na to da je s premijerom dogovorio novu dužnost, ne sumnjam da je to istina – pojasnio je Ostojić. Upitan visi li Lozančiću i dalje nad glavom optužba predsjednice da je kršio zakon, jer podsjetimo, u njezinu priopćenju da razrješuje Lozančića je upravo to pisalo, Ostojić odgovara da on kritike o kršenju zakona nije vidio u službenim dokumentima. – To je bilo priopćenje u kojem je rečeno da je izgubio povjerenje i da je prekršio zakon, međutim službeni dokument koji smo mi dobili navodi to da je razriješen dužnosti bez ikakvih navođenja da je bilo gdje prekršio zakon i zaključujem da time on odlazi bez povrede zakona – naglasio je Ostojić. Hrebak (HSLS): Nisam razmišljao o predsjednici i premijeru, već o Markiću HSLS-ov Dario Hrebak nije detaljno želio objasniti svoje izdvojeno mišljenje jer je, podsjeća, sjednica tajna. – Stav HSLS-a je da se moramo povoditi time da je Strategija nacionalne sigurnosti zastarjeli dokument koji ne odgovara suvremenim rješenjima. Danas imamo neke nove ugroze i izazove koji ne odgovaraju onome što se nalazi u tom dokumentu. U tom dokumentu iz 2002. godine piše da je strateški cilj Hrvatske ulazak u EU i NATO. Ja ću inzistirati u odboru da se strategija nacionalne sigurnosti donese što prije, te da mora odgovoriti na sve one izazove i prijetnje koji prijete RH. Što se tiče samog izabira gospodina Markića, drago mi je da je konačno cijela ta trakavica završena, da SOA ponovno ima ravnatelja, da su svi kotačići u cijelom sigurnosnom sustavu danas popunjeni. Uskoro ćemo imati izabrano i Vijeće za građanski nadzor sigurnosnih službi, tako da sustav napokon može funkcionirati – pojašnjava Hrebak te dodaje kako će inzistirati na novoj, suvremenoj strategiji nacionalne sigurnosti. Upitan kakva je poruka predsjednici i premijeru, koji su Markića predložili, to da HDZ i HSLS glasuju protiv njega, Hrebak odgovara da nije razmišljao o njima, već o Markiću koji je u tom trenutku bio pred njime. – Razmišljao sam o onome što on može ponuditi da sustav bude bolji i funkcionalniji. Građani moraju biti u prvom interesu, kao i njihova sigurnost, moramo znati je li Hrvatska spremna odgovoriti na sve one probleme koji bi se mogli dogoditi ako neke ugroze prijete stabilnosti Hrvatske – tvrdi Hrebak. Podsjeća da je Domoljubna koalicija izradila novi koncept domovinske sigurnosti, koji je moderan i odgovara sadašnjem vremenu, a ako Vlada ima neki svoj koncept, očekuje da ga što prije predloži Saboru. HDZ-ov Miroslav Tuđman, potpredsjednik odbora, također je imao izdvojeno mišljenje te je glasovao protiv imenovanja Markića.  – Problem nije bio u Markiću, nego u pristupu. Dio nas je htio da se najprije raspravi koncept i program nacionalne sigurnosti i da se onda adekvatno tome razgovara o osobi koja bi taj program realizirala. Iskazi Markića su bili prekratki da bi se o tome moglo razgovarati – kaže Tuđman te dodaje kako bi se prvo predsjednica i premijer trebali dogovoriti oko novog koncepta domovinske sigurnosti, a tek tada predložiti najpogodniju osobu koja bi odradila tu dionicu na čelu SOA-e.  – Živimo u jednoj neugodnoj situacija koja je naslijeđena jer od 2002. ne postoji strategija nacionalne sigurnosti koja bi bila ključ i kriterij i za ovaj razgovor. U okviru strategije nacionalne sigurnosti trebalo bi izvesti i druge strategije, a pogotovo u užem sustavu nacionalne sigurnosti. Prema tome, to je jedan naslijeđeni problem koji traje već 14 godina. Samo da podsjetim, postojeći cilj strategije nacionalne sigurnosti je da Hrvatska postane članica NATO-a i EU, što spada u arheologiju, više nije ni zastarjelo. Mi smo pred daleko složenijim problemima koji se, po mom mišljenju, ne rješavaju samo na način da se traže kadrovska rješenja, a da se ne inzistira na programu – pojašnjava Tuđman. Naglašava da je Domoljubna koalicija pripremila program nacionalne sigurnosti koji nije "samo par redaka koji su tamo krivo citirani", nego je to niz dokumenata i niz prijedloga zakona.  – Prema tome, glasati za to, a da se ne zna hoće li se taj program realizirati, imalo bi za posljedicu odreći se tog svog predizbornog programa – tvrdi Tuđman. Priznaje ipak da ima dobro mišljenje o Markiću te da to uopće nije sporno. >>Karamarko bez komentara o Markiću; Hasanbegović prosvjed novinara nazvao politikanstvom 