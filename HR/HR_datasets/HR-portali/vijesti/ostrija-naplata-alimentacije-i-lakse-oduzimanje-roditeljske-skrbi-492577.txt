Nakon višegodišnjeg zapećka u kojem je tavorio sektor socijale u sjeni zdravstva, s kojim je bio pod zajedničkom kapom, sustav socijalne skrbi u sljedećoj godini osjetit će brojne promjene. Zajednička skrb Uskoro će biti prezentiran novi Obiteljski zakon koji će bitno izmijeniti postupak donošenja odluka o djeci tijekom razvoda i to tako da će roditeljska skrb ostajati zajednička, a ne kao sada da jedan roditelj dobije samo određene dane u tjednu za viđanje djeteta. Pooštrit će se i naplata alimentacije, što bi trebalo bitno smanjiti mogućnost da roditelj s kojim dijete ne živi izbjegava plaćati za njegovo uzdržavanje jer će mu taj iznos “sjedati” i na imovinu i prihode, a pokuša li skriti tu imovinu i izbjeći plaćanje alimentacije, odrađivat će je javnim radovima. Ometa li i onemogućava jedan roditelj viđanje djeteta s drugim roditeljem, sustav bi ga za to mogao kazniti lišavanjem skrbi, a sve u cilju poštovanja jednog od temeljnih dječjih prava, prava na oba roditelja. Novi bi propisi trebali skratiti boravak djeteta bez adekvatne roditeljske skrbi u privremenom smještaju. Ministrica Opačić čvrsto je odlučila dokinuti praksu da jedan telefonski poziv u tri mjeseca znači da roditelj brine o djetetu koje mu je privremeno oduzeto, pa bi se u takvim slučajevima brže odlučivalo oduzimati roditeljsku skrb i djetetu omogućiti da bude posvojeno u obitelj koja zaista želi o njemu skrbiti. Škola za roditelje A umjesto da posvojiteljima dijete stigne u kuću preko noći, prethodno će se educirati o roditeljstvu i o svemu što tako velika promjena nosi u najavljivanoj “školi za roditelje”, a i oni i dijete proći će period prilagodbe. Gledat će se da biološka braća i sestre budu usvojena zajedno kad god je to moguće. Trend deinstitucionalizacije predviđa širenje mreže udomitelja da bi što manje djece bilo u domovima, no pitanje je koliko će se značajno taj cilj ostvariti u godini koja slijedi. Svi će se centri za socijalnu skrb u RH 2013. umrežiti s Poreznom upravom, pa će se zaustaviti korištenje naknada za osobe koje ih ne bi trebale primati jer imaju imovinu i primanja. Po prvi put će svima zainteresiranima biti vidljivo koje udruge za što i koliko novaca dobivaju iz državne blagajne, pa bi tako trebale prestati glasine oko “fantomskih udruga za istraživanje ruda i gubljenje vremena”. >> Početak kraja lažne socijale: Centri vide tko ima kakva primanja 