– Boluje, ali se nosi sa svojom nevoljom i dobro odgovara na nju. On je fajter koji trpi – tim riječima pedijatar prof. dr. sc. Jurica Vuković iz Kliničke bolnice Rebro opisuje svog malog pacijenta, dječaka kojemu je u utorak drugi put u njegove četiri godine života transplantirana jetra. Prvi je put to učinjeno kad su mu bile samo dvije godine. Vremenski odmak Upravo taj vremenski odmak od dvije godine između transplantacija čini operaciju koju je izveo tim stručnjaka s Rebra jedinstvenom u Hrvatskoj. Nikada do sada, kaže nam abdominalni kirurg prof. dr. sc. Mate Škegro, voditelj tima koji je operirao malog pacijenta, nije djetetu napravljena retransplantacija jetre s ovolikim vremenskim odmakom. – U ponedjeljak poslijepodne dobili smo dojavu da imamo donora. Naš je tim odmah otišao po organ. S retransplantacijom smo počeli oko 23 sata, a potrajala je do utorka, dulje od 12 sati. Prošlo je podne kada smo završili. Svi smo cijelu noć radili. U timu nas je bilo više od 20. Svatko je radio svoj dio posla koji najbolje zna. U timu su bili vaskularni kirurzi, dječji kirurzi, anesteziolozi, medicinske sestre... – nabraja prof. Škegro, pročelnik Zavoda za hepatobilijarnu kirurgiju i transplantaciju abdominalnih organa. Dječak je jetru dobio od preminulog odraslog donora. – S obzirom na veličinu, uzeli smo polovicu jetre i presadili je bolesnom djetetu – objašnjava prof. Škegro. Kada je mališanu jetra prvi put transplantirana, liječnici su koristili četvrtinu darovanog organa. Probleme s odbacivanjem doniranog organa mali je pacijent počeo osjećati lanjskog proljeća. No liječnici su sve do prosinca uspijevali uz pomoć lijekova spriječiti odbacivanje jetre. Kad se njegovo zdravstveno stanje zakompliciralo do te mjere da je bila nužna hospitalizacija, liječnici su ga ponovno stavili na transplantacijsku listu. I čekali. – Retransplantacija je uvijek tehnički složenija. Ali sve je dobro prošlo. Organ je profunkcionirao. Ovo nam je treći put da smo retransplantirali organ nekom djetetu. U prijašnjim slučajevima to se događalo nedugo nakon prve transplantacije. S ovolikim odmakom nikada prije. Pokazali smo da možemo zadovoljiti u svim segmentima sve potrebe – kaže nam prof. Vuković. Jedini primaju djecu Centar za transplantaciju jetre u djece KBC Zagreb Rebro jedini je centar u Hrvatskoj u kojem se radi transplantacija kod djece. Ovamo dolaze, kaže prof. Škegro, mali pacijenti iz zemalja u okruženju. – Naš prvi pacijent, kojemu smo jetru transplantirali 2001. godine, danas normalno ide u školu – kaže prof. Škegro, iznimno zadovoljan i ishodom retransplantacije i timom liječnika u kojem su bili i prof. Tomislav Luetić, pročelnik Zavoda za dječju kirurgiju, vaskularni kirurg prim. Zlatko Fiolić i glavni anesteziologinja dr. Ina Filipović Grčić.  >> Znanstvenici napravili prvi umjetni bubreg i uspješno ga presadili Prof. dr. Mate Škegro bio je na čelu tima i kada su prije četiri godine transplantirali jetru trogodišnjem dječaku. Mališanu je zbog urođene mane otkazala jetra, a donor je mogao biti njegov otac. On mu je darovao desni režanj jetre koji raste zajedno s dječakom. Taj je zahvat presađivanja organa od živog donora trajao dulje od deset sati. – Dječak kojemu smo u utorak retransplantirali jetru oba je puta organ dobio od mrtvog donora – kaže prof. Škegro. Zahvaljujući članstvu u Eurotransplantu, i pacijenti u Hrvatskoj organe mogu dobiti u što kraćem roku.