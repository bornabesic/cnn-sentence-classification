- Danas sigurniji nego ikad, na reformi obrazovanja se lomi budućnost RH. Bit će je, makar mi to bilo zadnje što ću učiniti u politici, napisao je na Twitteru točno u 3:07h u noći s četvrtka na petak predsjednik HNS-a Ivan Vrdoljak. Devet minuta poslije, oglasio se i na Facebooku. - Danas sigurniji nego ikad, na reformi obrazovanja lomi se budućnost Hrvatske. I to prava, izvorna reforma bez ideologije, nošena energijom i emocijom za budućnost, a pokretana strašću ljudi koji su je stvarali. Učinit ću sve što je u mojoj moći da krene što prije makar mi to bilo zadnje što ću učiniti u politici! U četvrtak poslijepodne Vrdoljak je sudjelovao na zagrebačkom prosvjedu za bolje obrazovanje, a nekoliko sati nakon završetka prosvjeda Jutarnji list je objavio vijest da je Andrej Plenković Vrdoljaku navodno vrlo konkretno ponudio četiri bivša Mostova ministarstva u zamjenu za čvrstih devet HNS-ovih ruku u Saboru. - Kad bi se pristalo na tu varijantu, Ivan Vrdoljak vjerojatno bi dobio poziciju ministra zaštite okoliša, ministri za upravu i pravosuđe naknadno bi se dogovorili, a velika je vjerojatnost da bi se dosad Mostov MUP mijenjao za sektor znanosti i obrazovanja. To bi Vrdoljaku dobro došlo za potenciranje nastavka kurikularne reforme, a HNS bi za ministra mogao predložiti Peru Lučina - doznao je Jutarnji list od jednog visokopozicioniranog člana HNS-a. Ako bi HNS uistinu došao u poziciju da predlaže ministra znanosti, tada i Vrdoljakove noćne objave na društvenim mrežama u tom kontekstu zvuče znakovito.   Inače, svi sugovornici Jutarnjeg u članku koji smo ranije objavili upozoravaju kako je prilično indikativno i da su za sljedeći tjedan, točnije dva odnosno tri dana nakon drugog kruga lokalnih izbora, neplanirano sazvane i sjednica Predsjedništva HNS-a i sjednica Središnjeg odbora, a jedan naš sugovornik upućuje nas kako će se na njima napokon otvoreno raspravljati i o šuškanjima o mogućem koaliranju s HDZ-om.