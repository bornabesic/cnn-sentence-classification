Riječanin (59) osumnjičen da je pokušao ubiti vlastitog 66-godišnjeg brata upaljenom motornom pilom zadržan je u istražnom zatvoru, izvijestilo je Županijsko državno odvjetništvo u Rijeci.  Sumnjiči ga se da je 24. svibnja u Rijeci trčao za bratom blizu kuće u kojoj stanuju s upaljenom motornom pilom, pokušao ga zarezati njome po vratu, ali je na sreću list pile zahvatio zimski prsluk, košulji i potkošulju napadnutoga pa se lanac zapetljao. 66-godišnjak je zadobio samo oguljotinu kože, a njegova brata su u nastavku napada spriječili prolaznici. Sudac istrage Županijskog suda u Rijeci prihvatio je prijedlog tužiteljstva da se 59-godišnjak zadrži u istražnom zatvoru zbog onemogućavanja utjecaja na svjedoke i ponavljanja kažnjivog djela. Odredio mu je i jamčevinu od 50.000 kuna, kojom može zamijeniti boravak u zatvoru.