Nakon Rijeke i Osijeka, Dnevnik Nove TV donosi i istraživanje političkog raspoloženja Splićana, i to šest dana prije izlaska na birališta. Željko Kerum u ovom trenutku može računati na potporu 25,7 posto birača što znači da je od početka kampanje povećao prednost za 2,5 postotna poena. Time je Kreum s prvog mjesta „skinuo“ HDZ-ovog kandidata Andru Krstulovića Oparu koji trenutačno uživa potporu 21,3 posto splitskih birača, uz napomenu da je od posljednjeg istraživanja izgubio 3 postotna poena potpore među biračima. Kandidatkinja stranke Pametno Marijana Puljak tijekom kampanje nije dodatno profitirala i trenutno je na 19,6 posto podrške birača. Aida Batarelo, kandidatkinja SDP-a i HNS-a, trenutačno ima 9,5 posto potpore i bilježi rast popularnosti od 3 posto od početka kampanje. Kandidat Mosta Ante Čikotić ima 6,6 posto potpore, a Dragan Markovina, kandidat Nove ljevice i Radničke fronte, 3,6 posto. Nezavisni kandidat Goran Jugović ima 3,1 posto potpore, a ostali kandidati uživaju potporu od 1,5 posto birača. Neodlučnih je 9,1 posto, taj broj porastao je za 2,4 posto. Splićani će gradonačelnika izabrati u drugom krugu u kojem Željko Kerum trenutačno uživa potporu 39 posto birača i od početka kampanje povećao je popularnost za 6,9 posto. Andro Krstulović Opara pak ima potporu njih 38,6 posto, što je za čak 10,4 postotnih poena manja potpora od posljednjeg istraživanja. Dakle, razlika između njega i Keruma je tek 0,4 posto, što je na razini statističke pogreške. Uz ove kandidate, u drugom krugu ne bi glasovalo 16,8 posto birača, neodlučnih je 4,3 posto, a odbija odgovoriti njih 1,2 posto. Andro Krstulović Opara računa na 90 posto birača HDZ-a, a Kerum na njih 8 posto. Zato Kerum može računati na 44 posto birača Mosta, a Opara na njih 36 posto. Birači stranke Pametno, njih 37 posto, glas bi dali HDZ-ovom kandidatu, a njih 23 posto Željku Kerumu. S druge strane, 36 posto ispitanika SDP-a i HNS koalicije svoj glas dali bi Opari, a njih 24 Kerumu.Nadalje, 59 posto birača ostalih stranka svoj glas daje Kerumu, a 32 posto Opari, dok bi se 31 posto neodlučnih birača priklonilo Kerumu, a njih 23 posto Opari. U slučaju da se sučeli s Marijanom Puljak, Željko Kerum mogao bi računati na 45,3 posto ispitanika, a Marijana Puljak na njih 43,1. Ne bi glasovalo njih 7,3 posto, a neodlučnih je 3,6 posto birača. Odbija odgovoriti njih 0,8 posto. U srazu s Marijanom Puljak, Kerum može računati na 58 posto potpore HDZ-ovih birača, dok će 24 posto HDZ-ovaca svoj glas dati čelnici stranke Pametno. S druge strane, 45 posto birača MOSTA priklonilo bi se Puljak, a njih 32 posto Željku Kerumu. Nadalje, 68 posto birača SDP-a i HNS-a svoj bi glas dalo čelnici stranke Pametno, a na birače ljevice Kerum može računati kod 20 posto SDP-ovaca i narodnjaka. Kod ostalih birača Kerum dobiva 58 posto, a Puljak njih 27. Neodlučni birača, njih 40 posto sklono je Kerumu, a njih 37 posto Marijani Puljak. U splitskom Gradskom vijeću prva je lista HDZ-a s 20 posto, a odmah iza njih Kerumova koalicijska lista s 18,7 posto. Pametno može računati na 16,6 posto, a SDP i HNS na 12,4 posto potpore birača. MOST može računati na potporu od 8,1 posto, a Nova ljevica – Radnička fronta je oko izbornog praga s 3,8 posto. Ostale stranke imaju 10,9 posto potpore i dalje su od izbornog praga, a neodlučnih je 9,7. Napomena: Istraživanje je provela agencija Ipsos na stratificiranom slučajnom uzorku od 800 punoljetna građana Splita. Uzorak je stratificiran prema veličini naselja, a odstupanja strukture uzorka od strukture populacije prema spolu, dobi i stupnju obrazovanja korigirana su postupkom otežavanja. Istraživanje je provedeno od 11.-14. svibnja 2017. godine.  Pogreška mjerenja je +/-3,6%.