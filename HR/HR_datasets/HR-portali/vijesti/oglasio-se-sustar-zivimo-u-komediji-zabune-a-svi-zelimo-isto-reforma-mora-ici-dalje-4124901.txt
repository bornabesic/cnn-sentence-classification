Dan nakon najmasovnijih prosvjeda u novijoj hrvatskoj povijesti, Ministar znanosti, obrazovanja i sporta Predrag Šustar, čija se ostavka zazivala na prosvjednim skupovima diljem zemlje kojima je cilj bio podržati kurikularnu reformu, nije bio rječit, piše RTL. - Kurikularna reforma je poželjna i s njom trebamo nastaviti. Razumni su uvjeti koji su postavljeni jučer na prosvjedima, ali ispod radara prolazi reforma visokog obrazovanja - kazao je ministar znanosti, obrazovanja i sporta Predrag Šustar. - Živimo u komediji zabune, a svi želimo isto. U partikularnim pogledima se samo razlikujemo. Moramo se vratiti u institucije i vidjeti kako one mogu pomoći procesu. Reforma mora ići dalje i na tu reformu se mora nadovezati visokoškolska reforma - dodao je Šustar. Na zahtjeve za ostavkom Šustar je novinarima pred Banskim dvorima rekao kako mu 'nije ugodno i da razumije ljude, ali mu ostavka ne pada na pamet jer još ima puno posla'. Ako se u jednom trenutku procijeni da je najveća opstrukcija on ili voditelj ekspertne grupe Boris Jokić, kaže Šustar, 'mi ćemo se maknuti, ali ključna stvar je reforma'. To je dugoročan projekt, primjerice Finske to radi jednom u 50 godina, u taj proces se uključuju ljudi više generacija i svi segmenti hrvatskog društva, tu nema monopola, rekao je. Upitan o prosvjedu studenata ispred njegovog ministarstva zbog neisplaćenih stipendija, odgovorio je kako je sve odavno razriješeno, a ako postoji bilo kakav problem treba razgovarati. Šustar razumije 'da se ide u šator i prosvjeduje', kaže da je i on kao mlad prosvjedovao, te je poručio studentima da se jave u ministarstvo obećavši da će osobno provjeriti u čemu je problem. Na primjedbu da stipendije nisu isplaćene iako je već kraj školske godine Šustar je odvratio kako je isto bilo i lani, a tada se nitko nije bunio i dizao šator. Budimo konzistentni, rekao je, a do Vlade je da se bolje iskordinira i ne kasni na ovakav način, već da se veže isplata i dodjela stipendija za početak akademske godine. Podsjetio je na plan subvencioniranog prijevoza učenika prema dohodovnom cenzusu, na čemu se radi.