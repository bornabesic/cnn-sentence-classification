Iako nemaju vlastitog kandidata za gradonačelnika grada Zagreba (bar ne ozbiljnog), Socijaldemokratska partija Hrvatske i dalje je najjača stranka u glavnom gradu, rezultat je predizbornog istraživanja koje je naručeno u Hrvatskoj narodnoj stranci, a provela ga je agencija Promocija plus. I u HNS-u su zadovoljni jer su na trećem mjestu po popularnosti, što je, po svemu sudeći, posljedica iznimno uspješne gradonačelničke kampanje Anke Mrak-Taritaš, doznao je Jutarnji list iz dobro obaviještenih krugova. Lista SDP-a za Gradsku skupštinu osvaja 20,7 posto glasova, druga je lista Bandić Milan 365 sa 17,2 posto, a zatim slijede HNS sa 15,5 posto, Sandra Švaljek i njezina lista sa 15,1 posto te HDZ sa 14,2 posto glasova. Još bolji rezultat jamči zajednički izborni nastup SDP-a i HNS-a. U slučaju dogovora na lijevom centru, pobjednik bi bio savez SDP - HNS - HSS - HSU sa 31 posto, BM365 osvaja 27,1, Sandra Švaljek i HSLS 22,4 posto, a HDZ ostaje na približno istoj biračkoj podršci. U najmanju ruku, SDP i HNS mogu računati s relativnom većinom mandata, što osigurava dobru startnu poziciju u kasnijim pregovorima. Na prošlim lokalnim izborima u svibnju 2013. SDP - HNS i nekoliko manjih stranaka osvojili su 25,3 posto, Bandićeva lista 24,4, HDZ 14,7, a HSS - HSLS 11 posto. U usporedbi sa spomenutim istraživanjem agencije Promocija plus, nije se puno promijenilo u prošle četiri godine - iako su u međuvremenu SDP i HNS na nacionalnoj razini završili u oporbi, i dalje su vodeća zagrebačka koalicija, Bandić se drži na drugoj poziciji, HDZ nije popularan u državnom središtu, dok je skok HSLS-a rezultat njihove suradnje sa Sandrom Švaljek. Uspiju li HNS i SDP ponoviti ovakve rezultate na svibanjskim izborima, u najmanju ruku imat će kontrolu u Gradskoj skupštini, gdje se odlučuje o gradonačelničkim prijedlozima. Rezultati ankete bez koalicije SDP-a i HNS-a:   Trenutačno je situacija takva da SDP ima 12 vijećnika, a klub 18, BM365 - 18, Hrvatska demokratska zajednica - 9, HSLS - 4, Hrvatska narodna stranka - liberalni demokrati - 4. No, od prosinca 2016. gradom Zagrebom vlada neformalni savez Milana Bandića i HDZ-a, koji su izglasali proračun za 2017. od 7,5 milijardi kuna. ‘Za’ je ukupno glasalo 29 zastupnika, 22 je bilo ‘protiv’, tako što su za proračun digli ruke zastupnici Milana Bandića s partnerima i HDZ-a, a protiv su bili zastupnici SDP-a, HNS-a, HSLS-a te nezavisni Sandra Švaljek i Vladimir Ferdelji. Izbori za Skupštinu možda nisu medijski atraktivni kao gradonačelnička utrka, ali jako su važni za stranke lijevog centra, posebno nakon objave anketa koje sugeriraju snažan rast popularnosti Anke Mrak-Taritaš. Prema HNS-ovoj anketi, Bandić bi u prvom krugu osvojio najviše glasova, 28,1 posto, Mrak Taritaš 26,7, a Švaljek 24 posto, no u drugom krugu HNS-ova kandidatkinja dobiva 52,4 posto, a Bandić 47,6. U tom slučaju, osvajanje većine u zagrebačkoj vijećnici osiguralo bi potpunu vlast HNS-a i SDP-a.