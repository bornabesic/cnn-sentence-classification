Predsjednik SDP-a Davor Bernardić ocijenio je u nedjelju u Samoboru da posljedice tzv. zakona Lex Agrokor nisu vidljive, odnosno sudbina radnika i dobavljača je neizvjesna te da će Vladin povjerenik imati u 100 dana veće ovlasti nego Ivica Todorić. - Kroz ovaj prijedlog zakona ne vidi se, odnosno neizvjesne su posljedice na hrvatsko gospodarstvo i na sudbinu radnika i dobavljača - odgovorio je Bernardić novinarima na pitanje hoće li u srijedu podržati taj zakonski prijedlog. Vlada je u petak Saboru na donošenje uputila prijedlog zakona o postupku izvanredne uprave u trgovačkim društvima od sistemskog značaja za Republiku Hrvatsku, koji bi se odnosio na kompanije s više od 5000 zaposlenih i obvezama većim od 7,5 milijardi kuna, a izvanredna bi uprava mogla trajati najviše 15 mjeseci. - A ovaj prijedlog zakona omogućava Vladinom povjereniku da ima na 100 dana veće ovlasti nego Ivica Todorić - ustvrdio je Bernardić u Samoboru, gdje je potpisan koalicijski sporazum HSS-a, SDP-a, HNS-a i Hrvatskih laburista - Stranke rada za Zagrebačku županiju te koalicijski sporazum HSS-a i SDP-a za Grad Samobor. Bernardić kaže kako je loše da je u petak premijer Andrej Plenković sazvao kurtoazno predsjednike stranaka i informirao ih o zakonu. - Ukoliko se želi istinski voditi briga o hrvatskom gospodarstvu, tada se o ovome trebalo razgovarati puno prije, na vrijeme i bez fige u džepu - poručio je. Podsjetio je da su u SDP-u pozivali na dijalog i prije tri mjeseca, ali da je taj dijalog izostao. - Izgleda da ovoj Vladi nitko ne treba. Prema tome, ovo je odgovornost Vlade - istaknuo je te poručio da je 'devedesetih počela pretvorba i privatizacija pod HDZ-om, a sada su došli po račun'. Na pitanje ne misli li da je ovo situacija koja zahtijeva politički konsenzus u situaciji kad treba spašavati gospodarstvo, Bernardić je rekao da je politički konsenzus prije svega dijalog i razgovor, a zakon je poslan u proceduru bez dijaloga s predstavnicima opozicije. - Prema tome, odgovornost je na Vladi RH - istaknuo je. Ocijenio je da je očito riječ 'o velikoj krizi' te kako je ovo 'još jedna poruka - da nema dugoročnog uspjeha preko tuđeg rada i tuđeg znoja'. Na pitanje hoće li u srijedu podržati zakon, predsjednik HSS-a Krešo Beljak odgovorio je da neće. - Naravno da ga nećemo podržati. To je zakon koji će još jedanput opljačkati hrvatske porezne obveznike nakon što su već puno puta vezano uz Agrokor opljačkani ne samo kroz privatizaciju za jednu kunu nego kroz desetine milijardi kuna poticaja koliko je hrvatska država, odnosno Ministarstvo poljoprivrede u zadnjih 20-ak godina ulupalo u Agrokor - istaknuo je Beljak. - Ako Rusi, ruska banka, državna banka može tražiti suvlasništvo, onda može hrvatska država tražiti suvlasništvo jer smo mi sigurno, odnosno naši porezni obveznici puno više uložili u Agrokor od Rusa ili bilo koga drugoga - rekao je Beljak. Upitan hoće li tražiti odgovornost ministra financija Zdravka Marića, Beljak je uzvratio protupitanjem: 'Gospodin Marić je još uvijek ministar?'. Rekao je da bi se on na njegovu mjestu prvog dana bilo kakve afere povukao. - Ali očito je gospodin Marić namjerno došao u Vladu, odnosno netko ga je poslao da bude ministar u Vladi gospodina Oreškovića i u ovoj Vladi kako bi štitio interese koncerna koji je već dulje vremena u problemima, ali mi to naravno nismo znali, ali gospodin Marić je jako dobro znao - ustvrdio je Beljak. Na pitanje misli li kako ne treba podržati zakon unatoč tome što od dobavljača stižu poruke da se standsill ugovor (sporazum o moratoriju na postojeće bankarske obveze Agrokora) neće moći provesti bez zakona kojeg treba donijeti, Beljak je odgovorio da HDZ vodi državu, a ne HSS niti SDP. - HDZ je odgovoran za sve što se događa u državi. HDZ je odgovoran za dobavljače. Ako misli, ako imaju većinu da mogu donijeti zakon kojim će još jedanput opljačkati hrvatske porezne obveznike, neka to naprave - rekao je. Ustvrdio je da je to 'HDZ-ova priča o 200 obitelji, poznata priča, poznata biračima, nije tu ništa skrivano - tajkunizacija, privatizacija, sve što je loše u zadnjih 25 godina se dogodilo, a puno toga se dogodilo u Hrvatskoj'. - Kriv je HDZ. Nastavlja svoju politiku. Podsjetit ću 1990. je Hrvatska bila jedan kroz jedan u vlasništvu građana Republike Hrvatske, nije bilo tajkuna, nije bilo ničega. Za jednu Češku, za jednu Poljsku, za jednu Mađarsku - neću druge ni spominjati - mi smo bili Amerika. Danas su oni za nas Amerika. To je HDZ - ocijenio je Beljak.