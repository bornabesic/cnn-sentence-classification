Pet informatičara koji su tek diplomirali moglo je birati hoće li upisati doktorat ili se zaposliti u  prestižnim tvrtkama, i to sve u inozemstvu. Još za studija obišli su na desetke zemalja, skupljali u njima  znanja i iskustva. No, “odmahnuli” su rukom na sve silne ponude i – vratili se u Osijek. Osnovali su tvrtku Bamboo Lab koja danas ima 11 zaposlenih i posluje na tri kontinenta. Svoju su priču ispričali danas i predsjednici države Kolindi Grabar – Kitarović i ugodno ju iznenadili. - Svi su nam govorili da je čudno to što radimo, no pokazali smo da se u Osijeku može naći posao u IT-u, osnovati tvrtku – poručio je Boris Rauš, suoosnivač tvrtke. Predsjednica Grabar-Kitarović, koja je svoj ured privremeno preselila u Vukovar, posjetila je, naime,  osječki Poduzetnički inkubator Bios. Upravo je to i adresa udruge Osijek Software City, koja je u tri godine okupila 29 tvrtki, 70 fizičkih članova i radno je mjesto za više od 500 stručnjaka.  "Vi zaista prštite optimizmom" - Izvoz nam je porastao za 460 posto, a broj se zaposlenih udvostručio – iznio je Bela Ikotić iz OSC-a. Privukli su i poduzetnike iz drugih sredina, pa tako i iz Zagreba. - Ne znaju oni kako je teško surađivati s drugim gradovima. Osijek je zaista Silicijska dolina Hrvatske, i  nadam se da ćemo tu i ostati – našalio se Nikola Dujmović iz tvrtke Span. - Vi zaista prštite optimizmom! – rekla je predsjednica informatičarima. Za mlada generacije, nastavila je,  olovka i papir gotovo su stvar prošlosti, sve je u virtualnom svijetu. - Možete sjediti ovdje, a raditi za cijeli svijet i zarađivati, što u Hrvatskoj baš i nismo dobro shvatili. Ovo je  definitivno budućnost razvoja – navela je Grabar-Kitarović. Zaželjela im je da svoj “kompjuterski virus prošire po cijeloj Hrvatskoj. - Uspjeli ste zato što u ovome što radite nema ni trunke politike i mi koji vam taj prostor otvaramo, pojma nemamo o tome što radite – zaključio je, pak, gradonačelnik Ivica Vrkić. >>Predsjednica o ćirilici: Zakoni su iznimno bitni, ali je neophodno voditi računa o osjećajima ljudi