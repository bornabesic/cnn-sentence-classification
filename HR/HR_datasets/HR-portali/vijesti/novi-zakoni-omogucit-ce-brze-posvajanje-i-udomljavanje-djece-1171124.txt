U organizaciji Ministarstva za demografiju, obitelj, mlade i socijalnu politiku te Dječjeg doma Zagreb, Podružnica Laduč, jučer su u Šenkovcu održani Dječji susreti 2017. Na njima se u četverosatnom kulturno-zabavnom i sportskom druženju okupilo stotinjak djece i odgajatelja, stručnih radnika ustanova za djecu i mlade bez odgovarajuće roditeljske skrbi iz SOS Dječjeg sela Lekenik, Caritasa Zagrebačke nadbiskupije, Hrvatske provincije Karmelićanki Božanskog srca Isusova, karlovačkog Centra za pružanje usluga u zajednici Vladimir Nazor, sisačkog dječjeg doma Vrbina te iz svih podružnica Dječjeg doma Zagreb, a pridružila su im se i djeca s odgajateljima iz mariborskog Mladinskog doma. – Djeca su otvorena, pametna, vesela, neopterećena, socijalizirana, senzibilizirana, pristojna, pa se i tijekom ovog druženja mogao vidjeti sustavan i kvalitetan rad s djecom te da su zaliječene neke rane iz djetinjstva. No, bila je ovo i prilika da razmijenimo iskustva i osvijestimo neke zajedničke probleme. Razmišljamo kako ozakoniti modernije oblike zaštite djece, kako udomiteljstvo postaviti na stručniju razinu i što se tiče stručnosti udomitelja, praćenja procesa udomiteljstva... – kazala nam je tijekom susreta ministrica Nada Murganić dodajući da nakon pokretanja radne skupine za izradu novog Zakona o udomiteljstvu donošenje nove zakonske regulative očekuje ili krajem ove ili početkom iduće godine. – Ne želimo brzati. Htjeli bismo u tom poslu biti oprezni i temeljiti. Želimo da dijete, ako nema svoje obitelji, ima zamjensku obitelj, a do tada su tu naše ustanove – istaknula je ministrica za demografiju, obitelj, mlade i socijalnu politiku koja je dječjim sudionicima jučerašnjeg druženja podijelila brojne diplome i pehare. – Uz druženje s djecom, ovo smo okupljanje iskoristili i kako bismo razmijenili puno novih ideja o unapređenju skrbi djece u sustavu, razvijanju novih usluga, posebno onih koje se odnose na mlade trudnice i majke s malom djecom – kazala nam je pak ravnateljica Dječjeg doma Zagreb Jasna Ćurković Kelava. Pritom je također naglasila kako nakon stabiliziranja zakonodavstva očekuje da se ubrzaju postupci udomljavanja i posvajanja.