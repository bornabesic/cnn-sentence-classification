Kandidati za predsjednika Sjedinjenih Američkih Država Hillary Clinton i Donald Trump u noći sa srijede na četvrtak u 3 sata po hrvatskom vremenu po treći i zadnji put sučelili su se u javnoj televizijskoj debati, koja se održala u Las Vegasu. Trump je u debatu ušao sa zaostatkom u anketama, nakon serije optužbi za seksualno napastovanje, a prijeti mu gubitak ključnih saveznih država bez kojih neće moći ostvariti svoje predsjedničke ambicije. Clinton, s druge strane, i dalje je izrazito nepopularna među mnogim biračima, čak i onima koji ne bi glasali za Trumpa. U najnovijoj debati, koju je moderirao voditelj Fox Newsa Chris Wallace, najviše je odjeknula izjava Donalda Trumpa koji nije htio reći hoće li prihvatiti rezultat izbora. Na izravno pitanje moderatora koji ga je upozorio da je miran prijenos vlasti američka demokratska tradicija, Trump je u nekoliko navrata rekao: 'Vidjet ćemo. Držat ću vas u neizvjesnosti.' Debata je započela pitanjem o američkom vrhovnom sudu, a prva je riječ dobila Clinton. - Vrhovni je sud središnje pitanje ove kampanje, iza toga se krije odgovor kakva ćemo država biti, kakva će prava Amerikanci imati. Smatram da mora biti na strani američkog naroda, a ne na strani korporacija i bogataša, treba braniti prava žena, LGBT zajednice, treba očuvati jednakost brakova, prava ljudi na radnom mjestu, treba nas predstavljati sve i takve bih ljude nominirala na sud, kazala je. Trump se složio da se sve vrti oko vrhovnog suda. - Ključno je da imamo prave suce, trebamo ljude koji će stati u obranu drugog ustavnog amandmana. Kada bi moja protivnica pobijedila, a ne vjerujem da hoće, vrhovni bi sud postao sjena samog sebe, rekao je Trump i najavio postavljanje ljudi u taj sud koji bi odražavali konzervativni svjetonazor i bili bi protiv prava na pobačaj. Kazao je i da se zalaže za doslovnu interpretaciju spomenutog drugog ustavnog amandmana, koji se odnosi na pravo na nošenje oružja. - I ja podupirem 2. amandman, 18 godina sam živjela u Arkansasu, razumijem tradiciju nošenja oružja, ali mislim da razumna regulacija mora postojati, pojasnila je Clinton, napominjući da u Americi svake godine od vatrenog oružja život izgubi 33.000 ljudi. - U Chicagu su na snazi možda najstroži zakoni u Americi u pogledu oružja, a imaju više oružanog nasilja nego bilo gdje u Americi, rekao je Trump, napominjući da je ponosan što ga podržavaju udruge za pravo na nošenje oružja. Oko pitanja abortusa, Trump je rekao da se on zalaže za pravo na život, a da bi u konačnici prepustio da svaka savezna država sama za sebe određuje pravnu regulativu o tom pitanju. - Snažno podupirem zakon koji dozvoljava pravo ženi da donese odluku o najintimnijoj mogućoj stvari, rekla je Clinton i spočitnula Trumpu zalaganje da se žene koje odu na pobačaj kazni. Trump je Clinton spočitnuo da se zalaže i za pravo na abortus u najkasnijoj fazi trudnoće, čak i dan prije termina porođaja. - Da je po njezinome, bilo bi dozvoljeno iščupati majci dijete iz utrobe dan prije rođenja. Vi možete reći da je to ok, ali meni nije, kazao je. - Takve stvari, da se ide na abortus dan prije porođaja, se ne događaju, a ovakva retorika je strašna. Abortus je jedna od najgorih odluka koju itko može donijeti, a ne mislim da država o tome treba odlučivati, rekla je Clinton. Uslijedila je diskusija o pitanju imigracije, a Trump je odmah optužio Clinton da svim ilegalcima želi udijeliti amnestiju. - To nije fer prema ljudima koji su došli legalno i čekaju već godinama na državljanstvo. Evo ovdje u publici imamo četiri žene čije su rođake ubili ilegalni imigranti. Dolaze nam u državu ilegalno, s njima stiže i droga, a ona bi držala otvorene granice. Ja imam podršku sindikata graničnih policajaca, a oni valjda najbolje znaju što se događa, oni žele jače granice. Naš veliki problem je heroin, svaki dan nam stiže preko naše južne granice, moramo ojačati granicu i riješiti se droge. Ne možemo tim ljudima dati amnestiju. Želim sagraditi zid, treba nam, država nam je puna ilegalaca, groznih ljudi koje treba protjerati, rekao je Trump. - U mislima sam s djevojčicom Carlom koju sam upoznala ovdje u Las Vegasu, jako je brine jer bi joj roditelje mogli deportirati. Ona je tu rođena, ima državljanstvo, njezini roditelji nisu, a nemaju dokumente. Ne želim razarati obitelji, ne želim prisilno deportiranje. Imamo 11 milijuna ljudi bez papira, oni imaju četiri milijuna djece, dakle imamo 15 milijuna ljudi, a on kaže da će baš svi biti protjerani. To znači da bismo trebali enorman broj ljudi u sigurnosnom aparatu, bili bi posvuda, a ljude bez papira bismo morali trpati na vlakove i autobuse da bismo ih protjerali. Mislim da ta ideja ne predstavlja pravu Ameriku. To nismo mi, to bi nam razorilo društvo. Ja jesam u senatu bila za gradnju zida na nekim lokacijama, ali on nije prikladan za cijelu granicu. A Trump je bio kod meksičkog predsjednika a da o zidu ni riječi nije rekao. Kasnije se s predsjednikom svađao preko Twittera, rekla je Clinton. Trump joj je uzvratio da je njegov susret s predsjednikom Meksika bio sjajan, a onda joj je spočitnuo sjevernoamerički ugovor o slobodnoj trgovini (NAFTA), koji je potpisao Bill Clinton. - NAFTA je najgori ugovor ikada, rekao je. Clinton je njega zatim optužila da je sve Meksikance proglasio silovateljima, a kazala je i da bi legalizacija statusa ljudi bez papira pomogla američkoj ekonomiji. - Trump je ljude bez papira zapošljavao i dao im da mu grade njegov toranj, a onda im je prijetio da će ih dati deportirati kad bi se žalili zbog loših radnih uvjeta, dodala je. - Obama je milijune ljudi protjerao, a o tome nitko ne priča. Ili smo država ili nismo, ili imamo granicu ili ne, rekao je Trump. Voditelj je sljedeće pitanje postavio Clinton, a ticalo se nedavnog otkrića WikiLeaksa, koji je objavio transkript njezina zatvorenog govora pred brazilskim bankarima tijekom kojega je rekla da sanja o otvorenim granicama u zapadnoj hemisferi. Clinton je odgovorila da voditelj nije citirao rečenicu do kraja te da bi onda shvatio kako je termin 'otvorene granice' koristila u kontekstu slobodne trgovine energijom, a ne protoka ljudi. Odmah potom se obrušila na WikiLeaks i Rusiju. - Važno je oko WikiLeaksa reći da su se Rusi angažirali na špijunaži Amerikanaca, hakirali su naše institucije i građane pa su te informacije dali WikiLeaksu, naredba je dođšla od samog Putina, 17 naših obavještajnih agencija je to potvrdilo. U Moskvi žele utjecati na naše izbore. Pravo pitanje je hoće li Trump konačno to priznati i reći da ne želi pomoć Putina koji njega želi dovesti u Bijelu kuću i da se protivi njihovoj špijunaži, kazala je Clinton. - Ma baš je sjajno skrenula s teme otvorenih granica, ona želi otvorene granice! Doći će nam ljudi iz Sirije, ona želi 565 posto više izbjeglica u našoj državi, ali mi ćemo zaustaviti radikalni islamski terorizam u ovoj državi, a ona ni taj termin ne želi izgovoriti. Da, Putin me nahvalio, a bit će lijepo ako se ja i on budemo slagali. Putin ni Hillary ni Obamu ne poštuje, u nevolji smo, Rusi su povećali broj nuklearnih bojevih glava, a mi nismo, izigrali su nas..., rekao je Trump. - Donald ne želi priznati da nas Rusi špijunraju i da ih on ohrabruje u tome, želi razoriti NATO, želi nastaviti dobivati Putinovu pomoć, to je nečiveno, nikad nam se prije stranci nisu pokušavali miješati u izbore. Imamo 17 agencija koje su sve zaključile da ti hakerski napadi dolaze iz samog vrha Kremlja s ciljem da utječu na izbore. A on više vjeruje Putinu, nego ljudima koji rade u našim agencijama i položili su zakletvu da će nas sve štititi, kazala je Clinton. - Ma ona Putina ne podnosi jer ju je Putin izgirao na svim poljima, uzvratio je Trump, a onda je na izravan upit voditelja rekao da osuđuje rusko ili bilo čije drugo moguće miješanje u američki izborni proces. - Ja ne poznajem Putina, ali on je i nju i Obamu izigrao u svemu. Sami Rusi pričaju da ne mogu vjerovati što im sve mi dopuštamo da nam rade, kaže Trump. - Ironično je da Donald spominje nuklearno oružje... Poticao je druge države koje nemaju to oružje da ga razviju. Znate, kad predsjednik izda naredbu za uporabom atomskog naoružanja, tu se naredbu mora slijediti. Samo su četiri minute od izricanja naredbe do njezina izvršenja i zato je deset ljudi koji su imali tu ovlast u prošlosti javno reklo da mu ne daju podršku, kazala je Clinton. Trump je odmah uzvratio da ga podupiru deseci generala, a onda je, uz napomenu da je Clinton lažljivica, rekao da si Amerika ne može priuštiti da sama plaća obranu svih svojih saveznika, poput Njemačke, Saudijske Arabije ili Južne Koreje. Sljedeća je tema bila ekonomija, a Clinton je ovdje ponovila svoj već poznati plan osnaživanja srednje klase. - Kad srednja klasa prosprerira, prosperira i Amerika, želim da imamo najveći program zapošljavanja od Drugog svjetskog rata, mislim da možemo konkurirati drugim državama i da će se odljev radnih mjesta u njih zaustaviti. Moramo stvoriti nove prilike, želim pomoći i malim poduzetnicima, želim podići minimalac, a i žene moraju biti plaćene jednako za isti posao kao muškarci, nabrajala je Clinton. - Najbogatiji će platiti više nego što su dosad plaćali državi, a u konačnici ćemo otvoriti 10 milijuna radnih mjesta, a njegov je plan samo srezati poreze linearno što bi nam u konačnici povećalo zaduženost i uništilo 3 milijuna radnih mjesta, rekla je Clinton. - Njezin plan je udvostručavanje poreza svima, može ona pričati što god hoće, ali svi će plaćati to njezino što priča. Japan, Njemačka, Saudijska Arabija - plaćamo njihovu obranu, a oni imaju novca, jako su bogati... Ja volim NATO, ali članice moraju platiti svoj dio, a ona samo priča da ih voli, a ne bi da plate... Pokrenut ćemo ekonomske motore, država nam umire..., rekao je Trump. - Triput više će srezati poreze nego George W. Bush, to će nas dovesti do još gore recesije od one iz koje smo izašli, rekla je Clinton. - Indija i Kina imaju enorman ekonomski rast, a naš BDP raste samo oko 1 posto i sve manje, anemija vlada na tržištu rada, stagniramo, ne proizvodimo, sve uvozimo iz Kine, Vijetnama i ostatka svijeta. NAFTA je uništila ljude, a Hillary bi sad potpisala i Transpacifički sporazum (TPP), kazao je Trump na što mu je Clinton uzvratila da je protiv TPP-a. - Onaj tko poslove izvozi iz Amerike je upravo Donald. Donald kupuje od Kineza, pa njegov hotel ovdje u Las Vegasu je sagrađen od kineskog čelika, poentirala je Clinton i odmah izazvala vidno nervoznu reakciju Trumpa. - Pa ona već 30 godina radi za državu, zašto zadnjih 15-20 godina nije napravila ništa da me zaustavi, da mi zakonom zabrani to? Ako nečeg ima više od mene, onda je to iskustvo, ali sva njezina iskustva su loša. Hillary, samo prodaješ priče. Pazite, to je žena kojoj je 6 milijardi dolara nestalo dok je vodila State Department. Kako toliki novac može iščeznuti, možda je ukraden? Država će nam ući u kaos ako ona bude predsjednica, rekao je Trump. - Već bezbroj puta je demantirana priča o novcu u State Departmentu. A inače, dok sam se ja u 70-ima borila protiv diksriminacije, Donalda je država zbog diskriminacije tužila, dok sam se 80-ih borila za bolje vujete školovanja siromašnih, on se bavio širenjem biznisa, dok sam se zalagala za žene, on ih je vrijeđao, dok sam u kriznoj sobi u Bijeloj kući vodila operaciju lova na Osamu bin Ladena, on je vodio Celebrity Apprentice, kazala je Clinton. - Sagradio sam sjajno poslovno carstvo, istina počeo sam s milijun dolara pozajmice... Ali pogledajte Siriju, Libiju i Irak, Hillary nam je dovela ISIS jer su ona i Obama stvorili vakuum u Iraku. Sada je ISIS u 32 države. Ona kaže da će se riješiti ISIS-a? Ma neće se ta riješiti nikoga!, kaže Trump. Voditelj je Trumpa pitao o njegovu odnosu prema ženama u kontekstu devet žena koje su se od prošle debate u javnosti javile s optužbama na njegov račun, tvrdeći da ih je hvatao ili ljubio bez njihove dozvole. - Većina tih priča je demantirana, ne znam otkud to, vjerujem zapravo da je to njezina kampanja podmetnula. Ona i Obama su plaćali ljude da dolaze nerede izazivati na mojim skupovima. Nisam se ni svojoj ženi ispričao jer ništa nisam napravio! Ona i Obama su počinili kazneno djelo, huškali su ljude da tuku druge, u Chicagu je na skupu moglo biti mrtvih, a sada sve imamo i snimljeno, rekao je Trump. - Žene su rekle što im je sve radio, a on? Održao je niz skupova na kojima je rekao da nema šanse da bi im to napravio jer mu nisu bile privlačne. 'Ma pogledajte je, nema šanse da bih joj to radio', rekao je. Za drugu ženu kaže da mu ne bi bila prvi izbor, jednu reporterku je nazvao odvratnom, on misli da ga ponižavanje žena čini većim. Sada znamo što misli i kako se ponaša, to je istinski Donald, mislim da svi trebamo 8. studenoga pokazati što predstavlja naša država i što očekujemo od sljedećeg predsjednika i da smo protiv huškanja ljudi jednih na druge, moramo slaviti različitost, kazala je Clinton. - Nitko ne poštuje žene više od mene i sve te priče su demantirane, a Hillary priča laži, vjerojatno je to sve krenulo iz njezine ljigave kampanje. Zašto FBI nije nju gonio zbog 33.000 protupravno izbrisanih emailova. Imamo ovih dana jednog generala kojem zbog jedne jedine laži prijeti 5 godina zatvora, a ona je muljala stotine puta. Zar se ona može izvući i još se natjecati za predsjednicu?, upitao je Trump. - Nema Donald problem samo sa ženama, on se nikome ni za što ne ispričava, ismijavao je novinara s invaliditetom, napao je roditelje poginulog veterana, napao je Johna McCaina, ratnog zarobljenika, napao je jednog suca zbog meksičkog porijekla. Ovo je matrica. Huška ljude na nasilje, a to nije Amerika kakvu želimo, vjerujem da će sve više ljudi shvatiti što je na kocki na ovim izborima, rekla je Clinton, na što je Trump uzvratio da bi radije krenuo na neku drugu temu, ponajprije na ISIS. Voditelj je zatim Clinton pitao o kontroverzama koje se povezuju sa Zakladom Clinton, no ona je počela hvaliti zakladu i nabrajati njezine uspjehe. Trump joj je spočitnuo da su među donatorima zaklade i države koje grozno tretiraju žene i homoseksualce, poput Saudijske Arabije i Katara, a ustvrdio je i da nju i Billa Clintona mrzi cijeli Haiti jer su se osramotili s lošim plasmanom pomoći toj državi kroz zakladu. To nije pokolebalo Clinton, koja je nastavila hvaliti zakladu, tvrdeći da ima samo pozitivne ocjene svih nadzornih državnih tijela, a onda je rekla da bi vrlo rado dala usporediti djelovanje zaklade s Trumpovom zakladom, kojoj je nedavno zabranjen rad. Clinton je Trumpu iznova spočitnula da već godinama ne plaća savezni porez, a dodala je i da za razliku od njega, milijardera, u savezni proračun porez uplaćuju čak i imigranti bez dokumenata. Uslijedilo je pitanje o Trumpovim tvrdnjama da će izbori biti namješteni, od kojih je u jednom trenutku ustuknuo, ali ih je ovih dana ponovno počeo ponavljati. U međuvremenu su šefica njegove kampanje kao i potpredsjednički kandidat Mike Pence rekli da neće dovoditi u pitanje rezultat, no Trump je rekao nešto sasvim drugačije u svome odgovoru. - Vidjet ćemo hoću li prznati rezultate. Znate, mediji su cijelo vrijeme neobjektivni i korumpirani, truju birače, ali mislim da oni shvaćaju, vidjet ćemo na izborni dan... Milijuni registriranih ne bi smjeli biti registrirani za glasanje. Hillary uopće ne bi smjela biti kandidat, ona je kvarna, samo na toj osnovi mogu reći da je sve namješteno, pa ona je kriminalka, rekao je Trump. Voditelj ga je zatim pitao, napominjući da je miran prijenos vlasti dio američke demokratske tradicije, hoće li ipak priznati rezultat, na što je Trump uzvratio: 'Vdjet ćemo, držat ću vas u neizvjesnosti.' - Ovo je strašno, svaki put kad mu ne ide nešto u korist, on kaže da je sve namješteno. FBI me istraživao i nakon godinu dana objavio da nema ništa protiv mene pa je rekao da je to namješteno. Izgubio je na jednim predizborima, i odmah je prema njemu sve ispalo namješteno. Izgubio je na sudu, rekao je da je cijelo pravosuđe namješteno. Tri godine zaredom nije dobio Emmy pa je rekao da je i to namješteno, ovo je uznemirujuće..., rekla je Clinton, na što je Trump rekao da je uistinu zaslužio Emmy u vrijeme kada ga nije dobivao. - Mi već 240 godina imamo slobodne izbore, prihvaćali su se rezultati koji nsiu bili po nečijoj volji, to mora biti standard, a Donald samo cvili, to mu je rekao i predsjednik Obama, i pokazuje da nije dorastao poslu. Zgrožena sam da netko zastupa takvu poziciju, rekla je Clinton. - Mislim da se FBI u slučaju Hillary osramotio, odgovorio joj je on. Zatim se prešlo na vanjsku politiku i borbu protiv ISIS-a. - Ohrabruje me ofenziva iračke vojske uz podršku kurdskih snaga koje savjetuju naši specijalci, ali neću podržati slanje naših snaga kao okupacijske sile u Irak, mislim da bi to bilo poticaj za ISIS da se pregrupira. Pred nama je teška bitka za Mosul, ali nadam se da će se težak posao koji naši ljudi tamo rade isplatiti i u Iraku i u Siriji, ali pred nama je još puno posla, a Sirija će ostati izvorište terorizma sve dok Iran i Rusija podupiru tamošnji građanski rat, rekla je Clinton. - Nastavit ću se zalagati za uvođenje zona zabrane leta u Siriji, ne samo radi zaštite civila, nego da i damo prostora za završetak rata političkim putem, dodala je. - Mosul? Imali smo ga, bio je naš, a kad je ona odvukla našu vojsku iz Iraka, izgubili smo ga. Prije tri mjeseca sam čuo da će napati Mosul. Pa gdje je element iznenađenja nestao? Pa svi ISIS-ovi lideri su pobjegli. Generali MacArthur i Patton se okreću u grobovima kad čuju kako glupe lidere imamo. Napadaju Mosul samo zbog nje, kako bi ispala odlučna i snažna u kampanji, ali tko će to osvojiti? Iran nam treba napisati pismo zahvale, Iran će zahvaljujući nama dobiti nuklearno oružje, oni preuzimaju Irak. Nećemo osvojiti Mosul, a Iran će nas u svemu izigrati. Kad smo već bili u Iraku, nismo smjeli otići, rekao je Trump. Clinton ga je optužila za skrivanje svoje podrške invazije na Irak te je pozvala sve da na Googleu pretraže što je govorio u to vrijeme. - Sad mu paše sukobljavati se sa mnom o tome jer sam ja glasala za invaziju, koja je bila pogrešna. Ali trebamo ići u ofenzivu na Mosul, baš kao što smo išli u lov na Osamu dok se on bavio Celebrity Apprenticeom. Bit će teško, ali mislim da možemo osvojiti Mosul, a onda i ISIS-ovo sjedište Raku u Siriji. Donald uvijek i u svemu traži neku urotu..., kazala je Clinton. Voditelj je upozorio Trumpa da je u prethodnoj debati netočno rekao da je sirijski grad Alep pao, no Trump i dalje ostaje pri toj tvrdnji. - To je humanitarna noćna mora, katastrofa, ali grad je pao, a glavni krivac je Hillary Clinton. Asad je pametniji i od nje i od Obame, saveznik je s Iranom, kojemu smo nedavno dali milijarde u kešu. Asad se svrstao i uz ruse, a mi podržavamo neke tamo pobunjenike za koje pojma nemamo tko su. Ako ikada zbace Asada, koji je grozan tip, možda dobijemo nekog još goreg. Da nije ništa napravila, bilo bi bolje. Imamo desetke tisuća ljudi iz Sirije koji su u mnogim slučajevima povezani s ISIS-om i sad su došli u Ameriku, oni su trojanski konj, kaže Trump. - Zona zabrane leta u Siriji bi spasila živote, njezinu uspostavu bi trebalo ispregovarati s Rusima i Sirijcima i objasniti im da je cilj osigurati sigurne zone na tlu. Mislim da bismo se s njima mogli dogovoriti, pomoglo bi nam to u borbi s ISIS-om, rekla je Clinton. - Ona će poraziti ISIS? Pa zašto je dopustila da nastane i proširi se na 32 države. Putin i Asad nas izigravaju, Iran također, ne mogu se načuditi koliko je glupavo naše vodstvo, rekao je Trump. Posljednja tema u debati se ticala javnog duga. Trump je obećao rast BDP-a od 5-6 posto zbog čega, tvrdi, neće trebati brinuti o dugu. Založio se i da ubuduće, umjesto loših političara, međunarodne trgovinske sporazume u ime Amerike dogovaraju sjajni biznismeni. Clinton je i ovdje spomenula jače oporezivanje najbogatijih ikao element kojim će se postići rast i postupno smanjivanje duga i proračunskog deficita.