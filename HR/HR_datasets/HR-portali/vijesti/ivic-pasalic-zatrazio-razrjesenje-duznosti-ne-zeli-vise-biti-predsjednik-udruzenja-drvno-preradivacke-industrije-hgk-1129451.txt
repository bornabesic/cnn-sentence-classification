Predsjednik Udruženja drvno-prerađivačke industrije HGK Ivić Pašalić, u petak je na redovnoj sjednici Izvršnog odbora Udruženja zatražio razrješenje dužnosti, a s mjesta predsjednika službeno će odstupiti 16. prosinca, izvijestili su iz HGK. "Moram se posvetiti tvrtki za koju sam odgovoran i to je osnovni razlog iz kojega dajem ostavku na mjesto predsjednika Udruženja", objasnio je Pašalić te dodao kako ne odstupa iz Izvršnog odbora Udruženja te da će aktivno pridonositi zajedničkom radu. "Smatram da smo za šest mjeseci ostvarili mnogo. Napisali smo i jednoglasno prihvatili Strategiju drvno-prerađivačke industrije 'Izgradimo smeđu magistralu' i sve bitne odrednice naše strategije ugrađene su u nacrt državne Strategije o preradi drva i proizvodnji namještaja", podsjetio je Pašalić. Istaknuo je i kako je u Udruženju niz kvalitetnih, energičnih i stručnih poduzetnika te da je uvjeren da će se novi čelnik Udruženja nastaviti aktivno boriti za interese drvoprerađivača. "U narednih devet mjeseci donijet će se državna strategija za sektor te niz zakonskih rješenja što će definirati politiku i budućnost sektora u idućih desetak godina", kazao je. U Udruženju su se, kako je naveo, najviše bavili pitanjima sirovine, kupnje i kontrole, kooperacija i rabata. Potpisan je Ugovor između Ministarstva poljoprivrede, Hrvatskih šuma i Udruženja o kontroli provedbe Ugovora o kupnji trupaca, a tripartitne komisije provode kontrolu realizacije ugovora. Pašalić je istaknuo i da, iako je dosad uložen velik trud u potrebne promjene po pitanju kvota kogeneracije na biomasu i nužnost revizije dodijeljenih ugovora, konkretan cilj još nije postignut. Ipak, velik dio posla već je učinjen i taj proces treba dovršiti, rekao je. S mjesta predsjednika Udruženja Pašalić će službeno odstupiti 16. prosinca kada će se provesti i izbori odnosno objaviti kandidati za novog predsjednika Udruženja, navode iz HGK. >> Ivić Pašalić pobijedio na izboru za funkciju u HGK 