Za razliku od bivše uprave Agrokora koja je sve do vrhunca krize uglavnom šutjela, Ante Ramljak se odlučio na potpuno suprotnu taktiku. Vladin izvanredni povjerenik za posrnuli koncern odlučio je na dnevnoj bazi izvještavati javnost o događajima u Agrokoru. Na današnjem brifingu medija, Ramljak je izjavio: - Počeli su intenzivni razgovori s bankama oko detalja o daljnjem financiranju, a do kraja sutrašnjeg dana trebali bismo pripremiti dokumentaciju za kreditnu liniju do 150 milijuna eura koja bi osigurala likvidnost u periodu od mjesec dana do 45 dana. Budući da su sve kompanije Agrokora deblokirane i njihovo je stanje dobro, Konzum je već danas počeo s prvim isplatama prema dobavljačima. Potvrdio je da će plaće zaposlenicima sjesti do vikenda. - Ono što mogu reći je da će do petka biti isplaćene plaće svim zaposlenicima Agrokora bez obzira na gore spomenuti kredit. S obzirom na likvidnost u grupi uspjet ćemo  i napuniti police Konzuma prije Uskrsa. PIK Vrbovec je, primjerice, naručio meso i svakako će biti mesnih prerađevina u Konzumovim dućanima. - Što se tiče mog savjetničkog tima, oslanjam se na ljude iz koncerna koji su kvalitetni menadžeri (Anja Linić, Vladimir Bošnjak, Luka Cvitan) i ekipu domaćih stručnjaka, poput Kristine Laco, stručnjaci iz Altera kapitala (Marko Delić, Branimir Bricelj), partneri iz Texo managmenta (Tomislav Matić) te pravnici iz Odvjetničkog ureda  Savorić i partneri i brojni drugi. - Pozvao sam danas i međunarodne savjetnike za restrukturiranje koji će doći u roku 2-3 dana na prezentaciju. Tim g. Alvareza će biti također pozvan da podnese svoju ponudu. Teško je reći koliko će oni biti plaćeni, istaknuo je Ramljak. Ramljak je potvrdio da prvi kredit od 150 milijuna eura ni izbliza nije dovoljan za normalno funkcioniranje kompanije. - Neće biti dostatno 150 milijuna eura, ali ćemo dobiti na vremenu da počnemo pregovarati za puno veće iznose kojima bismo osigurali mir u kompaniji. Otprilike bi po gruboj procjeni još 300 milijuna eura trebalo dogovoriti s bankama, što je kumulativno 450 milijuna eura zajedno s prvom dozom likvidnosti. Na prvi kredit od 150 milijuna eura računa da će biti osiguran uglavnom od strane šest banaka koje su dosad bile potpisnice standstilla, koji je aktivacijom Lex Agrokor propao. O prometu u Konzumu, Ramljak je rekao: - Konzum ima dnevni prihod od 25-30 milijuna kuna. U međuvremenu je stigla vijest da je Moody's dodatno snizio rejting koncerna: - Nisam ga još vidio i ne mogu to komentirati. Što se tiče situacije na burzi, to me ne brine i nije relevantno za situaciju u kompaniji. Očekujem da će se vrijednost dionica uskoro početi dizati. - Ledo, Jamnica i Tisak imaju problema sa zalihama određenih proizvoda, otkrio je Ramljak, međutim to je dio priče koji bi prvi kredit trebao riješiti, dok bi dio išao dobavljačima. - Što se tiče plaćanja dobavljačima, bit ćemo jako oprezni. U periodu od 60 dana moramo skupiti sve tražbine. Zadnji financijski izvještaj Agrokora bio je prošle godine u devetom mjesecu i ja se u te brojke ne bih pouzdao. Što se tiče duga, on je gori. Mi smo u postupku angažiranja revizora, jednog od 'velike četvorke' koji bi dao pravu sliku stanja u Agrokoru - rekao je Ramljak. Kontrola poslovanja u regiji je sigurna. - Obavio sam danas telefonske razgovore s direktorima tih kompanija i one nemaju nikakvih problema u poslovanju. Svi plaćaju poreze, dobavljači i ljudi se plaćaju. Ramljak je dodao da očekuje i razgovore s vlasnicima PIK obveznica s kojima se do sada samo neformalno čuo. S Todorićima trenutno nije u kontaktu.