“Kazneno djelo koje mi se stavlja na teret je benigno i bagatelno, a pod pretpostavkom da moja krivnja uopće bude utvrđena, očekivana kazna može biti tek uvjetna ili u najgorem slučaju zatvorska u trajanju od sedam mjeseci, budući da takvu kaznu predlaže tužiteljstvo jer nikada nisam kažnjavan. Apsurdno je i nevjerojatno da sam uopće uhićen, a stvarni razlog ovakvog postupanja prema meni te mog pritvaranja je u činjenici da sam Arapin islamske vjeroispovijesti. Smatram da je to diskriminacija na osnovi rasne, nacionalne i vjerske pripadnosti jer za ovako bagatelno kazneno djelo istražni zatvor može biti određen samo Arapinu.” Gore navedeno u svojoj ustavnoj tužbi napisao je Omar Helo (57), državljanin Jordana i Hrvatske, koji je u prosincu lani uhićen, a nekoliko mjeseci nakon toga i optužen zbog krijumčarenja oružja u Libiju. Helo je u istražnom zatvoru, koji mu je određen zbog opasnosti od bijega i opasnosti od ponavljanja djela, do sada proveo pet mjeseci, a iako je ustavnu tužbu podnio upravo zbog produljenja istražnog zatvora, ona mu je odbijena. Naime, Ustavni sud smatra da je odluka o određivanju istražnog zatvora Helu opravdana, i to zbog toga što on uz hrvatsko ima i jordansko državljanstvo, što pet godina ne živi na prijavljenoj adresi te što je prilikom njegovog uhićenja nađena veća količina oružja namijenjena bojnom djelovanju, koje je, kako se tereti, trebao transferirati u Libiju. Nadalje, Helo se tereti da je imao aktivnu posredničku ulogu u krijumčarenju oružja u Libiju koja je pod embargom, a tijekom istrage otkriveno je i da je u više navrata putovao u Jordan. Zbog svega toga tužiteljstvo je i nakon podizanja optužnice protiv njega inzistiralo na produljenju istražnog zatvora, sud je njihov zahtjev prihvatio, a Ustavni sud im je dao za pravo. Helo se branio kako nije točno da često putuje u Joradan te je tvrdio da je u zadnjih 36 godina u Jordanu bio svega nekoliko puta. Tvrdio je i da nije održavao kontakte u Libiji s osobama koje se bave krijumčarenjem oružja, a neboravljenje na prijavljenoj adresi objasnio je aljkavošću. – Na toj adresi ne živim od kad sam se razveo, a promjenu prebivališta u Hrvatskoj ne prijavljuje svaki deseti građanin, uključujući i nedavno imenovanog ministra branitelja (Mijo Crnoja, op.a.) – naveo je Helo u ustavnoj tužbi. >> Švercer oružja, terorist ili mirni susjed?