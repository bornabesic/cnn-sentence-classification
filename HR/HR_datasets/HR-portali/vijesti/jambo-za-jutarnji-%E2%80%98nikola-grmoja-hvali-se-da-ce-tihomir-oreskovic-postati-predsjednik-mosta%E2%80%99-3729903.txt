Stipe Gabrić Jambo (58), poljoprivrednik i veletrgovac iz Metkovića, utjecajni član HSS-a, nekoć najbogatiji saborski zastupnik, 16 godina bio je gradonačelnik Metkovića, sve dok ga prije tri godine s te funkcije nije skinula tada lokalna nezavisna lista Most, otkad je njihov najveći kritičar Stipe Gabrić Jambo (58), poljoprivrednik i veletrgovac iz Metkovića, utjecajni član HSS-a, nekoć najbogatiji saborski zastupnik, 16 godina bio je gradonačelnik Metkovića, sve dok ga prije tri godine s te funkcije nije skinula tada lokalna nezavisna lista Most. Od tada je Jambo najveći kritičar Bože Petrova i Nikole Grmoje, a od kada su na državnoj razini preuzeli vlast, nazva ih sektom. Vladi ste na početku prognozirali manje od 100 dana te ustvrdili: ‘Nikad gore vlade neće biti’. Kako ocjenjujete rad Vlade, pogotovo u odnosu na Petrova i Most? - Ovo je najgora vlada u povijesti Hrvatske, prvenstveno zbog grozne, nepoštene ekipe iz sekte Most. Oni još nisu donijeli nijedan zakon koji bi pomogao građanima, nisu ni popunili kabinete, a njihovo ponašanje prema sindikatima je sramotno. Njih ne zanimaju reforme, oni su foteljaši. U slučaju smjene šefa SOA-e Dragana Lozančića i imenovanja Daniela Markića ne zna se tko je za, a tko je protiv, ni tko je s kime u Vladi. Nije dobro kada u kući nema sloge i dogovora. Postoji li ijedna stvar, i ona najmanja, oko koje se oni mogu dogovoriti a da to na kraju ne bude predmet sprdnje? U ovoj vladi ne zna se ni tko pije ni tko plaća, sada je svima jasno da je ovo sramota i da je ovo kraj ove vlade. Znate li što o najavama novih izbora na jesen? - Ova vlada gotova je već danas, a sve će potpuno sazreti nakon unutarstranačkih izbora u HDZ-u krajem svibnja. Vlada neće izdržati do berbe mandarina. A nakon izbora za Most se više neće znati, pa oni su prevarili mnoge ljude. Oni nisu ni mladi ni pošteni, oni su sekta. Kako je, po vama, došlo do približavanja premijera Tihomira Oreškovića i Bože Petrova? - Sjećate li se srpskog premijera Panića. To je bila lakrdija, no mislim da je ova vlada s ovim premijerom mnogo veća lakrdija. Orešković je bio kandidat HDZ-a i s obzirom na broj mandata Domoljubne koalicije, morao bi mnogo više uvažavati HDZ. No, vidimo da je on s Božom Petrovom zapravo oporba HDZ-u u Vladi. Mislim da Orešković i Petrov negdje sa strane imaju zajedničkog mentora. Nagađa se da su to Ivić Pašalić i Opus Dei. Oni su iz istog lonca. Poznato je da je dio članova Mosta, koji vuku poteze iz Metkovića, na čelu s Nikolom Grmojom, u Opus Dei. Vjerojatno su Opus Dei i Petrov i ostala ekipa. Gmojini bliski suradnici po Metkoviću govore kako će Orešković ući u Most i postati njegov predsjednik. Zašto Most nazivate sektom? - Drago Prgomet, koji jako dobro poznaje Most, neki dan rekao je da je Mostu najveći problem što su sami sebi dodijelili mesijansku ulogu spasitelja. Spašavali su Metković od Jambe pa su spašavali dolinu Neretve od Gornjih horizonata, pa od termoelektrane u Pločama - Orepić je postao ministar jer je bio glasan u Pločama pa su na izborima spašavali državu od HDZ-a i SDP-a... A sebe su postavili na mjesto jedinih ispravnih, poštenih i nepogrešivih. Oni se jedini ne moraju mijenjati jer su uvijek u pravu i zato traže da se sve oko njih mijenja. To su obilježja sekte. Rekli ste i da su ‘Petrov i Grmoja ekipa koja ima uporište i logistiku u dvjema župama, Sv. Ilije i Sv. Nikole, zapravo jedne sekte unutar Katoličke crkve’... - Crkva je preko te dvije župe imala mnogo utjecaja što je Most došao na vlast. To je 100 posto negativno. Crkva neka se drži crkve i oltara, neka hrabri popovi i svećenici rade ono za što su plaćeni. A oni bi vodili politiku. Uključili su se tu i neki crkveni zborovi, neki vjeroučitelji i molitvene grupe. Ja sam vjernik od rođenja, ali ja sam običan vjernik, meni ne treba neka Lucija iz Čapljine da me uči o mojem Bogu. Uči ta Luca Nikolu Grmoju, uči mu majku Baldinu, uči mu ćaću Stipu i uči mu puno takvih kao što su oni. Oprostite, tko je Lucija iz Čapljine? - Lucija je ona molitvena skupina koja je očerupala mnoge ljude, ona ih zamanta i izludi pa im mazne lovu. Ona je rekla Grmojinom ćaći i majci da će biti smak svijeta i da će Nikolu spasiti samo ako ga odvedu na neku planinu u Alpe pa su ga odveli u neki planinski hotel u Austriji. To vam je, prijatelji, Grmoja. Ja samo u jednog spasitelja vjerujem, ne vjerujem u nikakvu Lucija, nikave sekte... Na kraju krajeva, nemam ništa protiv molitvenih grupa. Neka ljudi mole, ali ja ne volim pretjerivanja. Za razliku od onih koji samo mole, ništa ne rade i drugima dijele lekcije kako treba živjeti, ja radim i za svoju crkvu. Trebate vidjeti što smo napravili za crkvu Sv. Ilije, Sv. Frane, Sv. Nikole i mnoge crkve u dolini Neretve, te za mrtvačnicu. Imam i ja svoje molitve dok na traktoru orem ili sam u štali s kravama. Molitva je i kad ljudima pomažeš, a ja pomažem. Prije pola godine tvrdili ste kako je Most unaprijed imao dogovor s HDZ-om, mislite li to i danas? - HSP dr. Ante Starčević je dječji vrtić koliko je Most ultra desna stranka, vezana uz neke crkvene krugove. Od početka sam znao da ne postoji nijedan promil šanse da Most uđe u lijevu koaliciju s Hrvatska raste i SDP-om, jer to ne bi dozvolio onaj koji stoji iza njih. Milanoviću sam odmah nakon izbora poslao SMS: “Prijatelju dragi, nemaš šanse za koaliciju s Mostom. Budale će te spustiti na svoj nivo i prevariti te”. Milanović mi se nije tada javio, ali kada su od njega napravili budalu, nazvao me dva, tri puta i priznao da sam bio u pravu. Jeste li ljuti na Tomislava Karamarka što vas na izborima u 10. izbornoj jedinici maknuo s liste kandidata Domoljubne koalicije iz kvote HSS-a, što je već bilo dogovoreno? - Ma, sretan sam. No, moram priznati da me na početku to - vrlo kratko - iznerviralo jer sam znao da bih Domoljubnoj koaliciji donio 20 tisuća glasova u dolini Neretve. Ja bih išao od vrata do vrata i našim poljoprivrednicima obećao povratak poticaja za mandarine. To je od 2016. potpuno realno jer je Europska komisija donijela odluku da ministri poljoprivrede u svojim zemljama mogu samoinicijativno dati 13 posto od ukupne omotnice koja za Hrvatsku iznosi oko 350 milijuna eura. Prije izbora prošao sam sve stranačke odbore i tijela u HSS-u, nitko nije bio protiv mene i ja sam bio legitimni kandidat Domoljubne koalicije za 10. izbornu jedinicu. Tih dana zvali su me Milijan Brkić i moj rođak Nikica Gabrić, znao sam da Branko Bačić i mnogi HDZ-ovci lobiraju protiv mene, ali moja saznanja su da me HDZ nije htio na listu jer im je to uvjetovao Most. Karamarko me zvao na dan kada su se formirale izborne liste, pitao me koja me funkcija zanima u izvršnoj vlasti, ali morao sam mu odmah reći pa sam mu se na toj ponudi zahvalio. Tako je na moje mjesto došao čovjek koji ni ne živi u 10. izbornoj jedinici, neki guslar iz Knina kojeg je na listu stavila Josipa Rimac. No, Karamarko i ja ostali smo prijatelji. Danas mi je žao Tome, jer ovi iz Mosta s njime svaki dan brišu pod. Moj ponos je veći nego sva vlast, ja to ne bih trpio. A jeste li ogorčeni zbog odnosa ove vlasti prema vašem prijatelju Mesiću? - Stipe Mesić veliki je prijatelj grada Metkovića, on je više zaslužan za Metković nego svi Petrovi i Grmoje u zadnjih i budućih tisuću godina. Nakon što je 2000. pobijedila koalicija Ivice Račana, predsjednik Mesić - preko pokojnog Tomislava Duke - bio mi je bajpas za brojne projekte koje smo krajem 90-ih započeli. Otvarao nam je mnoga zatvorena vrata. Degutantno je slušati kako se Most - sve mladi i pošteni, pod navodnim znakovima - u Saboru iživljavaju nad čovjekom od 80-ak godina koji je bio predsjednik u dva mandata i veliki je prijatelj Metkovića. Ako ništa drugo, treba mu izraziti veliku zahvalnost. No, takvo ponašanje ne čudi me od Mosta i Petrova, ali čudi od HDZ-a, a naročito od Tome Karamarka. Karamarko i Anđelko Leko bili su ključni ljudi koji su Mesića 1999. nagovarali da se kandidira za predsjednika države. Smijete li kao član HSS-a, koji je dio Domoljubne koalicije, kritički govoriti o njihovim i čelnicima njihovih partnera? Ne strahujete li od sankcija u stranci, pogotovo zato što vas je bivši predsjednik Branko Hrg nedavno bio suspendirao? - Ja ne mogu, niti hoću, pobjeći od sebe. Puna su nam usta demokracije, dijaloga i tolerancije, a političari bi morali biti perjanice demokracije. Zato govorim sve ono što mislim da treba govoriti. Petrov, Grmoja i Most su male mace za Ivu Sanadera i Luku Bebića. A ja sam 2003. Sanaderu rekao da su lopovi, da kradu, da reketare pa su me izbacili iz stranke, a to je nakon šest godina svima postalo jasno. Iz HSS-a su me izbacili 2009. pa me vratili, početkom ove godine Branko Hrg me suspendirao zbog istine koju govorim o sekti Most. No, ljudima sada neće trebati šest godina kao sa Sanaderom, već sada svima je jasno da sam u pravu oko svega što govorim o sekti Most. Kakvo je danas stanje u HSS-u? - U Krešimiru Beljaku dobili smo mladog, dobrog, potentnog predsjednika. Pokojni Joža Friščić bio je predobar čovjek, a HSS bi danas stajao puno bolje da on nije slušao neke svoje satelite i da smo ušli u predizbornu koaliciju s HDZ-om Jadranke Kosor. Tada bismo imali šest, sedam mandata, a ovako je stranka četiri godine vegetirala. Stječe se dojam kako ste s novim predsjednikom Krešimirom Beljakom u mnogo boljim odnosima nego s Brankom Hrgom, iako ste u njegovu mandatu od 2012. bili predsjednik HSS-ove Županijske organizacije Dubrovačko-neretvanske županije. - Branko Hrg dobar je čovjek, ali nije se snašao. Njegove sjednice Predsjedništva i Glavnog odbora trajale su po 12 sati. Bile su to rasprave radi rasprava, ali zaključaka nije bilo. To je mene ubijalo. Na kraju se Hrg pokazao kao loš pregovarač kojeg su u Domoljubnoj koaliciji prevarili jer ništa nije ni tražio. Najveći neprijatelj HSS-a bolje bi pregovarao. Milanović ga je zvao na ručak, a on je to odbio. Da je Jambo bio u pregovorima, ja bih otišao, sjedio s Milanovićem satima i još pozvao novinare da nas slikaju. Tako bismo dobili puno. Krešo Beljak ima svoj stav, ima viziju, elokventan je, ničim nije opterećen. Da smo Beljaka imali prije izbora, danas bismo imali osam saborskih zastupnika, a ne jednoga. Hoćete li biti HSS-ov kandidat za gradonačelnika Metkovića? - Izbori su u svibnju 2017. i sada najavljujem da ću biti kandidat HSS-a. Na lokalnoj razini u Metkoviću respektiram Most jer su na posljednjim izborima obrisali pod sa mnom i u drugom krugu Petrov je dobio 3,5 tisuće glasova više od mene, ali samo zahvaljujući potpori gradske organizacije HDZ-a. No, nakon tri godine jalovog vladanja puno je nezadovoljnih, puno nezaposlenih, puno nepotizma, puno neznanja. Ljudi vide da je stanje u gradu deset puta gore nego u moje vrijeme, svi su shvatili da su oni jedna šuplja, prazna priča, jedna sekta. Zamislite vi da ti mladi ljudi, koji stalno ližu oltare i pripadaju nekim molitvenim skupinama, daju otkaze desetak ljudi koji su bili pred penziju samo zato što su bili previše prisni sa mnom: otkaz je dobio moj vozač koji ima 59 godina, pa pročelnik za financije... Istovremeno su volonter Grmoja i psihijatar Petrov zaposlili 70 ljudi, sve koje god imaju iz uže i šire obitelji. Pitam komesara Grmoju tko će platiti sudske troškove te osobne dohotke i doprinose za troje ljudi koje su otpustili protuzakonito i koji su vraćeni na posao. Most je u Metkoviću veća elementarna nepogoda od katastrofalne poplave koja nas je zadesila 2012. Je li izgledno da vam Nikola Grmoja bude protukandidat na izborima za gradonačelnika? - Nikada, to je jedna kukavica. On je zadužen samo za propagandu, on pokazuje prstom u krivca, on vas etiketira, on ima indicije i sumnje, a ja mislim da je on vrlo blizu paranoje. Ostatak vremena je na Facebooku i demantira sve i svakoga, dijeli lekcije svima i o svemu. Inače, on je završio povijest i bavi se arheologijom - istražuje sve ono što sam ja radio proteklih 16 godina. Zate tko ga je zaposlio? Ja. Njegov ujak Mišo Veraja iz HSP-a, koji je bio u koaliciji s nama, prije nekoliko godina molio me da ga zaposlim u Metkoviću, da ne putuje svaki dan u Vrgorac, gdje je do tada radio. To sam i napravio kada smo imali prvi sljedeći natječaj. A Grmoja sada govori da ga je zaposlio školski odbor i ravnateljica Božena Petrov, psihijatrova rođena tetka. Je, ali Jambo je nju postavio za ravnateljicu. No, i Božo Petrov uskoro će ponovno biti ono što je bio, jedan mali doktorčić, psihijatrić. Grmoja je rekao da je Petrov imao plaću oko 12.000 kuna kao specijalist u bolnici Mostar. To nije istina, Grmoja laže. Plaća specijalista u Mostaru s puno dežurstava teško može biti veća od dvije tisuće maraka ili oko osam tisuća kuna. Osim toga, vrlo kratko bio je specijalist, a kao specijalizant imao do tisuću i pol maraka ili oko šest tisuća kuna, i to po crnom tečaju. Znači, oni i tu lažu. Oni lažu u svemu. Kad je toliko pošten, neka Petrov kaže kako se upisao na Medicinski fakultet u Mostaru. Je li mu trebala veza? Tko ga je upisao? Bolje mu je da on odgovori, jer ako neće, drugom prilikom ću ja. Najavljivali ste tužbe protiv Mosta i Petrova zbog štetnih ugovora za Metković. Što je s time? - Oni su napravili tri ili četiri štetna ugovora za Grad Metković jer su nagodbama pogodovali članovima Mosta i u DORH-u znaju sve o tome. U jednom slučaju nepotrebna nagodba iznosila je 400 tisuća kuna, u drugom 300 tisuća, u trećem 200 tisuća... DORH i USKOK sada to drže u ladici jer nije vrijeme.... To je politika. Ali, budite sigurni: doći će maca na vratanca. A oni lažu i da sam Grad ostavio u gubitku od 17 milijuna kuna: istina je da je gubitak bio sedam milijuna, a oni imaju nalaz financijske revizije ali ga skrivaju. No, njihov najveći grijeh je što su raskinuli ugovor sa Svjetskom bankom o izgradnji pročiščaća i glavnih kanalizacijskih kolektora te dvije prepumpne stanice i spoja preko Neretve, samo zato što su nesposobni i jer je to bio najveći Kambov projekt. Osigurao sam financijsku konstrukciju i pročiščać je trebao biti gotov 2016. Nekoć ste bili najbogatiji saborski zastupnik, a jeste li danas - propali? - Ja sam dijete oca zemljoradnika i majke domaćice. Rođen sam 1958., u Zagreb na studij došao sam 1977., bio sam odličan student i diplomirao sam u roku 1981. te 1. studenoga 1981. počeo raditi u pokojnom PIK-u Neretva. Zatim sam 1982. otišao u vojsku i u auto-jedinici položio sve kategorije, tada sam upisao postdiplomski, 1984. sam se oženio, a 1985. dobio sam sina i magistrirao na mandarinama. Možda sam jedini saborski zastupnik koji nakon četiri godine mandata ni danas ne zna gdje je saborska blagajna i računovodstvo. Nisam popio nijednu kavu na račun Hrvatskog sabora, nisam uzeo za odvojeni život, ni za jedan putni nalog. Ja sam u životu puno radio i puno sam zaradio. U materijalnom smislu možda deset ljudi u Hrvatskoj ima više od mene. Ali moje bogatstvo su moja supruga, moja djeca i moji prijatelji. Moj sin Ivan visok je 209 centimetara, diplomirani je pravnik, radi u PBZ-u, nevista je magistar financija i radi u banci, imam lijepu unuku Matiju koja je dobila ime po mojoj pokojnoj majci. Moja kći Maša diplomirala je agronomiju s prosjekom 4,9, udala se i imam lijepu unuku Stipanu koja je ime dobila po meni. Moj zet Tomislav radi u Luci Ploče i svaki slobodni trenutak pomaže mi u polju. Moja najmlađa kći Stanka magistrirala je u Zadru i sada je u Irskoj, upisala je postdiplomski. Iz Irske se javila i pobijedila na natječaju Londonske škole za odnose s javnošću iz Zagreba koju je angažirala tvornica Zvečevo kada im je pao rejting nakon što su svoje proizvode poklonili Severini i Igoru Kojiću na njihovoj svadbi, a odbili su donaciju djeci s posebnim potrebama. Sva moja djeca imaju fine stanove i lipa auta. Obitelj je moje najveće bogatstvo, a moje su bogatstvo i jagode, mandarine, klementine, breskve, farma od 120 krava... Godišnje imamo berbu 330 dana, a svake godine proizvedem blizu 15 tisuća tona voća i povrća. Samo danas ubrali smo 10 tona jagoda. U vrijeme intenzivnih berbi za mene radi do 200 ljudi, a nikad ih ne zapošljavam manje od 30. Dobro živim, zapravo odlično. Tvrtka Jambo promet u stečaju je zbog duga od 24,8 milijuna kuna, Jambo d.o.o. u stečaju je zbog duga od 1,6 milijuna kuna, RBA vas je ovršila na iznos od čak 167 milijuna kuna zbog duga tvrtke Sanabilis koja je kupovala velike parcele zemljišta na predjelu Nuncijata u Dubrovniku... Zbog projekta na kojem ste namjeravali zaraditi 200 milijuna eura danas vam je ovršena i obiteljska kuća. Kako se zbog toga osjećate? - Pustite banke, ja bih sve to ponovno napravio. Ja nisam založio tuđe pare, dignuo sam kredit i dao sam svoje pare, svojih 16 milijuna kuna, a založio sam svoje nekretnine koje vrijede deset puta više od iznosa kredita. I danas mislim da je to vrhunski projekt, najbolji komad zemlje na Mediteranu, ali me koštala politika. Barba Luka, Ivo Sanader i tadašnja ministrica, moja prijateljica, Marina Matulović Dropulić 220 tisuća m2 građevinskog zemljišta u mojem vlasništvu prenamijenili su u 100 tisuća m2 za sport i rekreaciju, ostavili su 30 tisuća građevinskog, a ostalo je postalo poljoprivredno zemljište. Malo me to pogodilo, ali dobro, idemo dalje. Još 2008. jedan fond nudio mi je toliko da bih zaradio 50 ili 60 milijuna eura, no nisam pristao jer sam tada glumio vuka s Wall Streeta. A ja i danas imam nekretnina k’o u priči. Istina, RBA mi je ovršila kuću, ali ja ću to riješiti s bankom. Zašto su vas Sanader i Bebić htjeli uništiti? - Do 2003. bez pogovora slušao sam Luku Bebića, radio sve ono što je on rekao da treba napraviti. Bili smo ekstra prijatelji, od Luke Bebića mnogo sam naučio. Uvijek smo zajedno slagali liste za izbore, no od 2001. on je počeo ubacivati neke nekvalitetne ljude bez ikakvih rezultata, a ja se nisam slagao s takvom kadrovskom politikom. Od 2003. do 2009. Bebić i Sanader bili su najopasniji dvojac bez kormilara u zadnjih sto godina. Protiv vas pokrenuto je niz istraga, a nijedna optužnica još nije dokazana. Kako to? - Jambo je godinama dežurni krivac u dnevnopolitičkim obračunima. Ali, ja sam legalist, vjerujem u institucije države. Meni se danas još samo sudi za sušu iz 2004., a to je bilo maslo Luke Bebića i Ive Sanadera, suđenje traje 13 godina, a ništa nisam kriv. Optužbe protiv vas počele su još 90-ih, da ste HV-u i HVO-u prodavali voće i povrće po cijenama višim od tržišnih? - Moja uloga u Domovinskom ratu je velika, ona je nemjerljiva i ja sam na nju ponosan. Na početku rata nitko se od prijevoznika nije usudio voziti južnije od Splita, a ja sam vozio kamionima Razvitka Metković. Kada je 4. brigada bila u Mrkonjić Gradu, tamo su bili i moji kamioni. Tijekom cijelog rata vozio sam povrće za HVO. Od svega toga imao sam vrlo malo koristi. Mislim da nema odlikovanja kojeg zbog svega toga nisam dobio od prvog hrvatskog predsjednika. Optuživali su vas i za privatizaciju Razvitka... - Stipe Gabrić Jambo i nitko od članova moje obitelji nikad nije kupio nijednu dionicu od Hrvatskog fonda za privatizaciju. Sve što sam kupovao, kupovao sam na tržištu. Ja nisam varalica kao ovi iz sekte.