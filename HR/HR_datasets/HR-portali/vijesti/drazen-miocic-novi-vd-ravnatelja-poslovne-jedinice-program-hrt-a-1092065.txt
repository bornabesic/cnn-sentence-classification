Vršitelj dužnosti glavnoga ravnatelja Hrvatske radiotelevizije (HRT) Siniša Kovačić imenovao je danas Dražena Miočića novim vršiteljem dužnosti ravnatelja Poslovne jedinice Program Hrvatske radiotelevizije nakon što je s te dužnosti razriješen Jozo Barišić. Dosadašnji vršitelj dužnosti ravnatelja Programa Hrvatske radiotelevizije razriješen je, navodi se u priopćenju, zbog potrebe aktivnijega ispunjavanja programskih ciljeva javnoga servisa. S HRT-a neslužbeno se doznaje da je Barišić smijenjen zbog "loše komunikacije i sporog provođenja promjena u unaprjeđenju programa HRT-a". Kako doznaje Hina, najveće nezadovoljstvo Barišićevim radom odnosilo se na nedostatne promjene u središnjoj HRT-ovoj informativnoj emisiji – Dnevniku na prvom programu. One, kako se ističe, nisu ostvarile očekivane rezultate u povećanju kvalitete i porastu gledanosti te emisije koja je trebala biti zamašnjak podizanja kvalitete cijelog informativnog programa javne radiotelevizije. Osim "nezadovoljstva komunikacijom" s urednicima programa i Upravom HRT-a na čelu s vršiteljem dužnosti glavnog ravnatelja Sinišom Kovačevićem, smijenjenom Barišiću zamjerala se i neambiciozna ljetna shema u kojoj prvim televizijskim programom dominira reprizni filmski i dramski program, a od novosti u informativnom programu uvedene su samo Vijesti u 17 sati. Sam Barišić nije htio komentirati razloge smjene. Dražen Miočić apsolvirao je povijest i filozofiju na Filozofskome fakultetu Sveučilišta u Zagrebu te diplomirao novinarstvo na Fakultetu političkih znanosti Sveučilišta u Zagrebu. Dragovoljac je i veteran Domovinskoga rata te nositelj Spomenice Domovinskoga rata. Od 1990. godine bio je zaposlenik Ministarstva unutarnjih poslova Republike Hrvatske, a od lipnja 1991. godine pripadnik Zbora narodne garde te poslije Hrvatske vojske. Sudjelovao je u borbama u zapadnoj Slavoniji kao pripadnik 149. brigade Hrvatske vojske te u borbama na pokupskome ratištu. Domovinski rat završio je s činom poručnika. Na Hrvatskoj radioteleviziji radi od 1994. godine. Rad je započeo kao novinar u redakciji Zagrebačke panorame, kojoj je ubrzo postao urednik i voditelj. Bio je dugogodišnji novinar, urednik i voditelj u unutrašnjopolitičkoj redakciji Hrvatske televizije (HRT – HTV), a tri je godine bio i izvjestitelj Hrvatske radiotelevizije iz Den Haaga tijekom suđenja hrvatskim generalima Gotovini, Čermaku i Markaču. Bio je HRT-ov koordinator za pristupanje Republike Hrvatske NATO-u, urednik većega broja posebnih projekata i emisija posvećenih haškim suđenjima te vojno-obavještajnoj problematici. Pohađao je niz međunarodnih obrazovnih programa, poput programa REUTERS News Exchange te International Leadership Programa u Sjedinjenim Američkim Državama. Od lipnja 2011. do srpnja 2012. godine obnašao je dužnost urednika Informativnoga programa Hrvatske televizije (HRT – HTV). Tijekom posljednje dvije godine bio je urednik emisije Otvoreno te Vijesti, Dnevnika i Studija 4. >> Odbor za medije bez kvoruma razgovarao s kandidatima za ravnatelja HRT-a 