Mrzili smo kupovati u Konzumu. Mrzili smo ga od prvih dana kada smo shvatili kako ga je taj bivši cvjećar dobio na pladnju od korumpirane države. Tu mržnju, taj prijezir i gađenje ne može izmjeriti niti jedna ekonomska statistika Izgleda da je ovo stvarno kraj. Nema dalje za Agrokor i Ivicu Todorića. Dugovi mu mnogostruko premašuju vrijednost kompletne imovine, a gotovina ne pristiže u dovoljnoj količini da plati tekuće obveze i slijedi neminovna propast. Kažu, upropastile su ga banke, osobna megalomanija, pohlepa i u tome sigurno ima mnogo istine, ali nije to glavni razlog. Srušili su ga robovi. Robovi koji kod njega kupuju i robovi koji za njega prodaju. Robovi koji zaobilaze njegove trgovine. Dotukli su ga kupci poput onog lika koji zadrži čitav red jer hoće nazad svojih devet ili trinaest lipa. Ne želi da mu ih Todorić ukrade. U minus su ga bacile i sve one blagajnice koje su se otresle na kupce. Mrzovoljne i depresivne, mrzile su mjesto i čovjeka za kojeg rade, i to se nije moglo sakriti. Po džepu su ga opalili i radnici po skladištima, vozači, kamiondžije. Unutar Agrokora, godinama su razne ekipe krale proizvode i preprodavali ih dalje, a osjećali su se kao družina Robina Hooda, heroji, pošto kradu od najomraženijeg tipa u zemlji. Žicari, prosjaci i ulični prevaranti najviše su se skupljali upravo ispred Konzuma. Imali su valjda osjećaj kako kraj tolikog lopova nitko nema pravo njih dirati. Atmosfera u Konzumima godinama je bila gora nego na grobljima. U tim trgovinama nitko se nikada nije nasmijao. Od trgovkinja do građana koji kupuju. Čak je i zrak bio nekog drugačijeg mirisa, okusa. Okusa propasti. Mrzili smo kupovati u Konzumu. Mrzili smo ga od prvih dana kada smo shvatili kako ga je taj bivši cvjećar dobio na pladnju od korumpirane države. Tu mržnju, taj prijezir i gađenje ne može izmjeriti niti jedna ekonomska statistika. To je onaj izraz lica, miješanje depresije i bijesa, prikrivenog bunta prema najvećem od sviju lopova u zemlji. I u mislima stalno psovke. “Pi*ka mu materina lopovska… Ma idem bilo gdje, ali tom smradu više ne dam ni kune.” I zato nemojmo se praviti kako sve ovo što se sada događa nema nikakve veze s nama jer mi smo ti koji su uništili do kraja Agrokor. Robovi koji su srušili faraona… 