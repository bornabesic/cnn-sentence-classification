Od početka ove godine, kada je zakonom omogućen osobni bankrot, Financijska agencija (Fina) zaprimila je 582 zahtjeva za pokretanje izvansudskih postupaka koji prethode samom postupku stečaja pred sudovima, a od toga je do sada 200 postupka završilo neuspjelim sklapanjem sporazuma, pokazuju najnoviji podaci Fine. Po podacima Fine, od 1. siječnja do 16. kolovoza pokretanje izvansudskog postupka zatražio je 581 građanin i jedan obrtnik, odnosno osoba koja obavlja samostalnu djelatnost. Ukupan iznos njihovih prijavljenih obveza dosegnuo je 240,4 milijuna kuna. Do 16. kolovoza je 200 postupka završilo izdavanjem potvrde o neuspjelom sklapanju izvansudskog sporazuma. Po podacima Fine, najviše je takvih potvrda, njih 42 izdano u zagrebačkom savjetovalištu, a slijedi savjetovalište u Osijeku s 25 izdanih potvrda. Uz zahtjev za pokretanje postupka, dužnik mora priložiti i popis svoje imovine te ukupnih neplaćenih obveza. Iz tih popisa proizlazi da su osobe koje su zatražile pokretanje postupka navele kako imaju ukupno 2.325 vjerovnika, a duguju im ukupno 240,4 milijuna kuna. Najviše postupaka pokrenuto je u savjetovalištu u Zagrebu - 308, a slijede Osijek s 53, Pula s 37, Rijeka s 34 te Varaždin s 20 pokrenutih izvansudskih postupaka. Podaci o iznosima prijavljenih obveza pokazuju da najveći iznos, 812 milijuna kuna prijavljenih dugova, otpada na savjetovalište u Zagrebu, a slijedi savjetovalište u Dubrovniku, u kojem je pokrenuto tek šest  postupaka, ali je prijavljeni iznos dugovanja veći od 29,1 milijun kuna. U savjetovalištu u Virovitici prijavljeni su dugovi u ukupnom iznosu od 27,6 milijuna kuna, u Osijeku 22,6 milijuna kuna, a u Rijeci 12,2 milijuna kuna.   Zakon kojim je omogućen osobni bankrot - Zakon o stečaju potrošača - stupio je na snagu 1. siječnja ove godine i po njemu taj postupak mogu zatražiti građani ili obrtnici, odnosno osobe koje obavljaju samostalnu djelatnost, imaju li manje od 20 vjerovnika, ne duguju više od 100 tisuća kuna i nad njima još nije pokrenut predstečajni ili stečajni postupak. Postupke stečajeva potrošača vode sudovi, no zakon određuje da se prije pokretanja sudskog postupka u izvansudskom postupku pokuša postići nagodba između dužnika i vjerovnika, i to u jednom od 21 savjetovališta u sklopu Fine u svim hrvatskim županijama. Izvansudski postupak traje najduže 30 dana od dana sastanka navedenoga u pozivu za sudjelovanje i iznimno se može produžiti za dodatnih 30 dana, a nakon isteka roka savjetovalište potrošaču izdaje potvrdu da pokušaj sklapanja izvansudskog sporazuma nije uspio. Takva se potvrda izdaje i u slučaju kada neki od vjerovnika, nakon objave poziva za sudjelovanje, izjavi da ne želi sudjelovati u izvansudskom postupku, pokrene ili nastavi postupak radi prisilnog ostvarenja svoje tražbine. >>Osobni bankrot od početka ove godine zatražilo 570 građana 