Nikola Grmoja, jedan od osnivača Mosta, na lanjskim izborima nije imao želju ući u izvršnu ili zakonodavnu vlast, no sada se ipak odlučio više angažirati u nacionalnoj politici. U petak će prvi put zasjesti u saborske klupe nakon što je u rujnu osvojio mandat, a kao član Mostova pregovaračkog tima objašnjava nam kako su pregovori tekli i što je točno dogovoreno s HDZ-om. Sad kad su pregovori gotovi, možete li nam reći je li bilo kakvih kriznih situacija? Davale su se izjave o dobrim razgovorima, no neslužbeno su izlazile drukčije informacije, skupljali su se potpisi mimo vas? U pregovorima uvijek ima kriznih situacija i razilaženja, ali nastojali smo ih voditi u dobrom duhu, na temelju argumenata. Te informacije o broju potpisa koje ima HDZ nisu radile pritisak na nas niti su utjecale na našu odluku. U javnosti se iz HDZ-a stalno govorilo da je HDZ odabrao Most, da, ali ja bih podsjetio da ga nije odabrao radi Mosta, nego jer su svjesni da je puno lakši put za vjerodostojnost koju žele prezentirati jer je Most politička opcija koja nije kompromitirana, koja je pokazala i odlučnost i dosljednost u borbi za nacionalne interese i zato je novom vodstvu HDZ-a odgovaralo da ima takvog partnera. Druge opcije bile su plan B, kompliciraniji put, ja sam uvjeren da su različite klijentelističke i koruptivne interesne skupine bile protiv dogovora s Mostom i zasigurno im neće biti lako u dolazećem razdoblju.  Spremni smo bili u svakom trenutku otići u oporbu i to je bilo jasno rečeno pregovaračima. U kampanji ste govorili da ne može jedan čovjek promijeniti HDZ, vjerujete li sada da može? Nije se puno toga promijenilo, ali nekakvi procesi su počeli, a u kojem smjeru će oni ići i što će se dogoditi, pokazat će vrijeme. Ako se te promjene u HDZ-u, ali i Hrvatskoj budu događale, mi ćemo ih podržati, ali ako sve ostane po starom ili ako taj proces ode u krivom smjeru, mi uvijek imamo mogućnost otići u oporbu. Mi želimo biti konstruktivan dio ove vlasti, ne želimo biti faktor nestabilnosti, a iz razgovora koje smo imali s novim vodstvom HDZ-a čini mi se i da oni žele ići u tom smjeru.  Malo ste bolje u pregovorima upoznali Andreja Plenkovića, kako ste ga doživjeli? Ne mogu reći da smo se baš dobro upoznali, ali s obzirom na njegovo iskustvo i sve što je ostvario u karijeri, čini mi se da je sposoban političari, što pokazuju i rezultati izbora. Hoćete li sada s HDZ-om potpisati ugovor o suradnji gdje ćete precizirati sve odnose? Naravno, to smo napravili i prošli put, no tada je bilo loše što neke stvari nisu bile precizirane. Zato su i ovi razgovori trajali mjesec dana, bilo bi neozbiljno da suradnju koja treba trajati četiri godine dogovorimo u dva dana. Ovim smo pokazali da ozbiljno mislimo mijenjati stvari u Hrvatskoj, a naravno da će se sve to sad staviti u ugovor o suradnji. Vezani članak  U prošlom mandatu imali ste Vijeće za suradnju s HDZ-om koje baš nije zaživjelo, hoćete li ga imati opet ili će nacionalne politike usklađivati vodstva stranaka? Vodstva stranaka će se dogovarati, ali sada je puno više toga dogovoreno nego lani i zato će sad sve jasno biti stavljeno u ugovor, a sve što se naknadno bude događalo dogovarat će vodstva stranaka, odnosno političkih opcija.  Prošli ste put imali pravo veta na ministre, a Plenković je rekao da ovaj put to ima samo on. Što ako predloži nekoga tko vam ne odgovara? Mislim da je novo vodstvo HDZ-a dovoljno pametno i da želi dobro i svojoj stranci i Hrvatskoj pa da neće predložiti nikoga tko je sporan Mostu ili javnosti. Umjesto zamjenika ministara vraćaju se državni tajnici, hoćete ih i vi predlagati? Postoje određeni dogovori, ali ne bih ulazio u te detalje, nama je bitnije da se politika i dogovorene programske postavke provode i da ti ljudi koji budu predloženi budu na tragu toga, to je za nas najbitnije, ostalo je manje važno. Kad spominjete programske postavke, koji su to programi temeljem kojih ste dogovorili suradnju, nije ih nitko javno iznio? To je program s kojim smo išli na izbore i program s kojim je HDZ išao na izbore. Te smo svoje programe usuglašavali, neke stvari iz našeg programa su prihvaćene i korigirane i obratno, izradio se jedan zajednički programski dokument. Kad govorimo o tim programima, švicarac je tema koja je bitna. Most želi u borbu s bankama, a HDZ nagodbu, teško je postići kompromis između takva dva stava. Kako ćete to riješiti? Prvenstveno treba štititi hrvatski interes, mi smatramo da su banke profitirale u cijeloj situaciji i Hrvatska treba pokazati da neće dopustiti da bilo tko iskorištava građane i u Hrvatskoj posluje na jedan način, a u svojoj matičnoj zemlji potpuno drugačije. Treba se razgovarati, pregovori s bankama su mogući, ali ne pristajemo na arbitražu. Mi imamo mehanizme kako s bankama razgovarati i pokazati im da postoje načini kako Hrvatska može ostvariti te interese, i to ćemo direktno njima reći. Mislim da banke imaju dovoljan profit u Hrvatskoj i da ih konverzija ništa neće koštati, odnosno da neće ništa izgubiti. Tu je i smanjenje PDV-a koje je HDZ obećavao, a vi mu se protivite, kako tu naći kompromis? Smatramo da je to stabilan prihod državnog proračuna koji ne bi trebalo sada dirati, ali ne može se govoriti samo o parcijalnim dijelovima te reforme poreznog sustava, mi ćemo s HDZ-om usuglasiti cjelokupan paket tako da bilo koja mjera koju promatramo izdvojeno ne može biti dobra, treba gledati kako su i ostale stvari regulirane. I mi i HDZ predlažemo razna porezna rasterećenja, ali treba vidjeti kako će to utjecati na državni proračun, ali i na proračune lokalne samouprave. Energetika će biti dio vašeg resora, kakvu energetsku politiku možemo očekivati? Mislim da smo već pokazali da ćemo na polju energetike štititi hrvatske interese, na tom polju su se događale velike malverzacije, imamo primjer vjetroelektrana zbog čega postoji mogućnost poskupljenja električne energije, jer se nije sustavno planiralo što je Hrvatskoj na tom području potrebno. Naši stručni timovi dogovarali su energetsku strategiju RH i mislim da ćemo tu s HDZ-om naći zajednički jezik, mislimo da novo vodstvo HDZ-a ne zagovara ono što su zagovarali pojedinci iz HDZ-ove prošle vlade.  Niste uspjeli dobiti cijelu vertikalu u svojim resorima, ali postoji li načelan dogovor o podjeli državnih tvrtki, gdje ćete vi preuzeti odgovornost? Mi tu uopće nismo stvarali bilo kakve probleme, tu smo potpuno otvoreni i jedino nam je bitno da ti kadrovi koji budu iz HDZ-a na tim pozicijama budu na tragu politike koju smo sad dogovarali. Mislim da smo pokazali da nismo foteljaši, javna poduzeća uopće nam nisu bila predmet spora s HDZ-om, mogu vam i oni potvrditi da su se tu iznenadili našim pristupom u pregovorima.  Zašto Božo Petrov ne ostaje u Vladi, već ide u Sabor? Željeli smo i tako pokazati da Most želi i zakonodavnu vlast dijeliti s HDZ-om, jednako kao i izvršnu i kroz Sabor osigurati provođenje promjena. Pokazali smo kompromis jer smo pristali na rotirajući model, a Most ima dovoljno kvalitetnih ljudi za Vladu. Kao što se Petrov brzo snašao u Vladi, snaći će se i u Saboru.  Hoćete imati i svoje potpredsjednike Sabora? Nismo o tome razgovarali, ali s obzirom na to da smo mi dobili predsjednika Sabora, mislimo da je dobro da i HDZ-u omogućimo da u vrhu Sabora ima svoje ljude.  Oni ministri koji su zadržali svoj resor ostaju isti osim ministrice uprave. Zašto je zamjenjujete, nije dobro radila? Ona je izvrsno obavljala svoj posao, no sada ministar uprave postaje i potpredsjednik Vlade, to je politička funkcija, a Dubravka Jurlina Alibegović nestranačka je stručna osoba koju smo izabrali da vodi taj resor. Da smo dobili samo ministarstvo, ona bi vjerojatno ostala na toj poziciji, ali sada se tu radi i o potpredsjedničkoj funkciji pa Nacionalno vijeće mora odlučiti tko će nakon Petrova prezentirati Most na toj najvišoj političkoj funkciji u Vladi.  To će biti Ivan Kovačić? Nismo još odlučili, on je jedan od više mogućih kandidata. Kovačić je čovjek koji dobro poznaje sustav lokalne i regionalne samouprave, jedan od naših najuspješnijih gradonačelnika, čovjek koji je uspio izvući Omiš iz bankrota i ponora, tako da je on dobar kandidat, ali vidjet ćemo, imamo tu i predsjednika našeg kluba zastupnika Miroslava Šimića koji je pravnik i jako kvalitetan kandidat. Svi su se zbunili s 15. članom Kluba zastupnika Mosta. Tko je on? U Saboru praktički više nema nezavisnih zastupnika, znači netko iz neke stranke treba prijeći vama. A vi ste u prošlom mandatu kritizirali pokušaje lomljenja Mosta? Nećemo nikoga lomiti, to smo pokazali i s Hrvojem Runtićem s kojim smo razgovarali tek nakon što je postao nezavisni zastupnik. Nismo govorili ni s kim tko je član neke stranke, ali velika je mogućnost da će naš klub imati 15 zastupnika, to su samostalne odluke tih ljudi ako odluče doći k nama. 