Nakon što je na zagrebačkom Županijskom sudu ukinuto rješenje o proširenju istrage protiv Tomislava Sauche u aferi "Dnevnice", na Facebooku se obratio Nikola Grmoja (Most).  - Kakva slučajnost i neočekivani obrat. Tek desetak dana nakon što je zastupnik Saucha iznenadio čitavu javnost svojim glasom protiv opoziva ministra Marića, ukinuto je rješenje o proširenju istrage u aferi Dnevnice, napisao je Grmoja.  Grmoja je bio jedan od najglasnijih kritičara ministra Marića pri izglasavavanju njegovog nepovjerenja, a odluku Županijskog suda u vezi Sauche povezuje upravo s time što je bivši SDP-ovac dao podršku HDZ-ovom ministru financija.  - Proceduralna greška otkrila se baš u slučaju i u korist osobe koja je imala presudni glas u Saboru kod odlučivanja hoće li se spasiti osobu zbog koje je Andrej Plenković žrtvovao cijelu Vladu. Gospodin Saucha tada je rekao da zauzvrat nije dobio ništa, što bi odgovorio na isto pitanje da ga se upita sada, pita se Grmoja. Napisao je i da očekuje reakciju USKOK-a te se pitao "hoće li netko odgovarati za to što je za novu točku u aferi Dnevnice staru istragu samo proširio, a ne otvorio novu?" Politički tajnik Mosta je za 17 sati najavio konferenciju za novinare na kojoj će se vjerojatno osvrnuti na odluku Županijskog suda.         