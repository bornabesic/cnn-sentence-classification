John Wilkes Booth (27), glumac i fanatični pristaša Konfederacije, nije imao problema ući u kazalište Ford u Washingtonu u kojem je predsjednik Abraham Lincoln sa suprugom Mary gledao predstavu "Our American Cousin" ("Naš američki rođak"). Naime, atentator Booth bio je jedan od najpoznatijih glumaca u to vrijeme, svojevrsni 'celebrity' i svi su mislili da je i on došao pozdraviti predsjednika. No on ga je samo htio 'skratiti za glavu' i to pet dana nakon što je Građanski rat završio, a južnjaci nisu pobijedili. Booth je, naime, bio veliki protivnik Lincolnove odluke o ukidanju ropstva i oslobađanja robova, a za vrijeme rata bio je konfederacijski špijun. Smatrao je Lincolna tiraninom koji želi izbrisati južnjački način života. Već prije je sa svojom ekipom urotnika htio oteti i ubiti Lincolna, a kap koja je prelila čašu je bila Lincolnova najava da planira uvesti jednaka glasačka prava za crnce i bijelce. Nakon toga ništa ga nije moglo zaustaviti da obavi ono što je naumio... Rođen u poznatoj glumačkoj obitelji, Booth je započeo glumačku karijeru u 17. godini s ulogom u Shakespeareovu Rikardu III. te vrlo brzo postao uspješni putujući glumac. Novine su o njemu pisale hvalospjeve, divili su se njegovom talentu i energičnoj pojavi. Bio je najobećavajućiji mladi glumac tog vremena. Nastupao je u svim najboljim kazalištima od New Yorka, preko Bostona i Chicaga do St. Louisa i New Orleansa.  Veliki petak, predsjednik u svojoj loži sa ženom, tjelohranitelj nije uz njega. Zadrti južnjak Booth je iskoristio trenutak, ušao u predsjedničku ložu u točno odabranom trenutku, onda kad je predstava dosezala vrhunac i kad je glavni glumac izgovorio najsmješniju rečenicu. Kad se publika smijala histeričnim smijehom prišuljao mu se s leđa, naciljao stražnju stranu Lincolnove glave i iz neposredne blizine ispalio jedan metak iz pištolja Derringer. Zatim je pobjegao preko ograde lože i skočio u parter kazališta s visine od oko 3.6 metara. Tom prilikom je pred prestravljenim auditorijem povikao “Sic semper tyrannis” (Uvijek tako tiranima), što je bila po legendi Brutova rečenica pri ubojstvu Cezara (a također je i moto južnjačke države Virginije). Ranjeni Lincoln jedva je disao. Liječnik je ustanovio da je ranjen u glavu, a ne kako se prvobitno pretpostavljalo uboden u rame. Nakon što je bio u komi devet sati, Lincoln je preminuo i tako postao prvi predsjednik ubijen u atentatu. Atentator je pobjegao na konju iz Washingtona. Za njim je organizirana potjera, a nakon 11 dana bijega, Bootha sa pronašli na farmi u saveznoj državi Virginia, 48 kilometara južno od glavnog grada. Nakon kratke borbe, na današnji dan 1865., ubio ga je narednik Boston Corbett. 