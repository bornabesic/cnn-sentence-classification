Izreka da slika govori više od tisuću riječi očito je glavni dio komunikacijske strategije političara sa zapadnog Balkana koji uvijek nastoje koristiti fotografiranje s važnim europskim i svjetskim političarima kako bi kod kuće stvorili dojam o svojoj važnosti u svijetu i potpori koju uživaju. Summit o zapadnom Balkanu u Parizu koji je održan u ponedjeljak o tome pruža puno dokaza. Ako je suditi po fotografijama i naslovima medija u državama regije, ispada da su njemačka kancelarka Angela Merkel i francuski predsjednik François Hollande tamo bili kako bi se fotografirali s albanskim premijerom Edijem Ramom, srpskim premijerom Aleksandrom Vučićem i drugim liderima, a ne da bi sadržajno napravili nešto konkretno za integraciju te regije u Europsku uniju. Angela Merkel nije silazila i još ne silazi s naslovnica medija u Srbiji. Tamošnji premijer Vučić i u Parizu ju je stalno spominjao, i to kao osobu koja “čestita Srbiji” ili “čuva leđa” Srbiji. Blic je pak jučer preko cijele naslovnice objavio da je Merkel “ribala Hrvate zbog Srbije” te kao dokaz nudi informaciju iz neimenovanog izvora da je ona za večerom “uzela mikrofon i hrvatskog ministra vanjskih poslova Miru Kovača pitala: ‘Kad ono otvarate poglavlje 23, 19. je l’ da?’” Ako je informacija i točna, ako se to doista dogodilo na večeri, treba znati da je dogovor o otvaranju spomenutog poglavlja postignut prije toga, a ne nakon toga. Međutim, malo je to važno u odnosu na to da Merkel vjeruje Vučiću, “čuva leđa Srbiji” i “riba Hrvate”. Njemačkom su kancelarkom već godinama opsjednuti i na Kosovu. Upravo nju, koju u Srbiji sada doživljavaju kao zaštitnicu, na Kosovu smatraju najvećom zaštitnicom jer je godinama kočila da Srbija uopće dobije status kandidata i otvori pregovore prije nego što prihvati realnost oko Kosova i pristane s tom državom normalizirati odnose. Na Kosovu su mediji čak pisali da se za Kosovo kao državu Merkel zauzima i više od samih kosovskih političara. I fotografije sa summita u Parizu, koje nismo uspjeli naći u srpskim medijima, kosovski mediji koriste kao dokaz da “Francuska i Njemačka bez rezerve podržavaju Kosovo”. Tako su objavili i fotografiju gdje se vidi da srbijanski premijer bez problema sjedi za stolom, a iza njega, uz zastave svih država sudionika, stoji i zastava Republike Kosovo. U stvaranju dojma da je za Angelu Merkel najvažniji lider regije, ako je suditi po naslovima novina i portala, Vučiću opasno konkurira albanski premijer Edi Rama. “Rama ukrao summit u Parizu. On je izabranik Merkelice”, piše dnevni list Panorama. Portal Tema pak objavljuje video-fotovijest: “Rama odabranik Merkel i Hollandea”, a u tekstu piše da je sjedio između to dvoje državnika. Objavljuju se i postovi s Facebook profila političara koji pišu o “velikom iznenađenju u Parizu”, gdje su navodno Merkel i Hollande organizirali Rami čak i proslavu rođendana, a Rama je doista rođen 4. srpnja. Zbog svega toga bi, poručuju Rami bliski mediji u Albaniji, trebao patiti Ali Berisha, prijašnji premijer koji se isto tako stalno, ponekad i smiješno, gurao da bi se slikao s europskim i svjetskim liderima. Berisha se kao albanski premijer 2009. na summitu NATO-a u Strasbourgu i Kehlu nepristojno gurao da bude u kadru kada je američki predsjednik Obama uručivao simbolično kopiju NATO ugovora albanskom predsjedniku Bamiru Topiju. Donekle slično se ponašao i tadašnji hrvatski premijer Ivo Sanader, koji je ipak bio drugi u hrvatskoj delegaciji koju je na tom prvom summitu NATO-a, gdje je Hrvatska sudjelovala kao članica, predvodio tadašnji predsjednik Stjepan Mesić. A diplomatski izvori nam kažu da su predstavnici Albanije često na čelu jer ime države koju predstavljaju počinje s A ili su, kao primjerice prije dvije godine na summitu u Berlinu, bili rotirajući predsjedavajući neke regionalne inicijative. Redoslijed sjedenja u Parizu, kažu isti izbori, nipošto ne znači osobni stav prema nekom od sudionika. U Albaniji su toliko opsjednuti takvim fotografijama da se trenutno najžešća rasprava vodi oko kritike oporbe da je Rama, dok je bio u oporbi, platio za slikanje s američkim predsjednikom Obamom. Postoji i bizarna priča sa summita Brdo procesa kojeg su zajedno pokrenuli bivša hrvatska premijerka Jadranka Kosor i njen tadašnji slovenski kolega Borut Pahor. Na tom sastanku je hrvatska premijerka poklanjala CD-ove s prijevodom pravne stečevine EU na hrvatskom jeziku liderima drugih država kao dokaz hrvatske pomoći na putu prema europskim integracijama. Kako je jedna kopija ostala viška, jer je tadašnji predsjednik Srbije Boris Tadić bojkotirao summit zbog sudjelovanja Kosova, albanski premijer Sali Berisha inzistirao je da dobije tu kopiju, iako hrvatski u Albaniji rijetko tko razumije. “Pa htio se slikati kako i on prima nešto!”, rekao je tada jedan diplomat koji je sudjelovao u organizaciji summita. Ivo Sanader, sjećaju se i danas neki europski političari, bio je maher u korištenju fotografija s drugim političarima, kao dokaz potpore koju on uživa. I odlazeći predsjednik HDZ-a Tomislav Karamarko se prije izbora kratko sastao s kancelarkom Merkel, u svojstvu šefa HDZ-a sa šeficom sestrinskog CDU-a, pa je fotografija s tog sastanka trebala poslužiti kao dokaz da uživa potporu kancelarke Merkel, a ton tog sastanka nije baš pretjerano pomogao Karamarku.