Foto: FAH UVOĐENJE prioritetnih lista čekanja, koje planira uvesti Ministarstvo zdravstva, omogućit će da ozbiljno bolesni pacijenti, za koje je važno da ne čekaju na brojne pretrage, obave prvi pregled kod bolničkog specijaliste unutar 2-3 dana, a u idućih deset dana prođu potreban dijagnostički i terapijski postupak, najavio je u nedjelju ministar zdravstva Milan Kujundžić.  "U iduća 2-3 tjedna krenut će pilot projekt prioritetnih lista čekanja u četiri zagrebačke bolnice a ako se pokaže tehnički dobrim onda bi kroz naredna 2-3 mjeseca zaživio u cijeloj Hrvatskoj", izjavio je Kujundžić na RTL televiziji.  Važno je, kaže, da ozbiljni pacijenti ne čekaju na brojne pretrage a liste čekanja postoje svugdje u svijetu i nisu ih riješile ni znatno bogatije zemlje od Hrvatske.  Osvrćući se na plan spajanja bolničkih odjela, Kujundžić je rekao kako se procjenjuje da bi se time mjesečno uštedjelo 10 milijuna kuna u sustavu.  "Time ćemo ostvariti određene uštede ali puno važnije od toga je da će se podići kvaliteta, jer ako liječnik određeni postupak ne radi dovoljno, često u pitanje dolazi kvaliteta rada. Ovako će se liječnici moći koncentrirati na jednom mjestu, a postupci izvoditi kvalitetnije", kazao je. Naveo je kako će se, među ostalima, spajati bolnički odjeli šibenske i kninske bolnice,  karlovačke i ogulinske, osječke i našičke, pakračke i požeške bolnice itd. O promjeni zakona  Kujundžić je rekao kako se razmišlja i o promjeni zakona da bi se omogućilo zasnivanja radnog odnosa u više bolnica.  "U ovom trenutku razmišljamo i o promjeni zakona o tzv. part-timeu, dakle, jedan liječnik bi mogao imati zasnovan radni odnos na 30, 40, 50 posto radnog vremena u dvije ili tri bolnice. Na taj ćemo način zatvarati problem nedostatka liječnika", najavljuje.  Financije u zdravstvu su kronični problem a gubici od 8 milijardi kuna postoje godinama, kaže ministar te smatra kako je potreban politički dogovor o njihovu rješavanju, ako se želi zadržati kvaliteta i dostupnost zdravstvene usluge svima neovisno o imovinskom cenzusu.  "Imamo problem što isporučujemo uslugu a država nam ne plati za to oko 2 milijarde kuna godišnje. Drugi problem je taj  što medicina poskupljuje. Ako hoćemo sve nove lijekove, ugradbene materijale, to nažalost košta. I o tome ćemo otvoriti dijalog kad prođu izbori. Kad je u pitanju dopunsko osiguranje razmotrit ćemo sve oblike, a postoji niz oblika koji su već uvedeni u drugim zemljama", rekao je Kujundžić.