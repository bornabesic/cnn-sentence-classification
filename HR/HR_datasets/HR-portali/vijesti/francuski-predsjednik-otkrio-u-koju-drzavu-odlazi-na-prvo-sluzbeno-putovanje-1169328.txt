Novoizabrani francuski predsjednik Emmanuel Macron posjetit će u ponedjeljak Berlin, što je ujedno i prvo inozemno putovanje Macrona u svojstvu predsjednika, priopćeno je u petak u Berlinu. "Kancelarka Angela Merkel raduje se susretu s Macronom u ponedjeljak", rekao je glasnogovornik njemačke vlade Steffen Seibert. Macron u nedjelju preuzima predsjedničku dužnost od svog prethodnika Francoisa Hollandea, a posjet Berlinu je prvo putovanje na novoj funkciji.   Merkel je podržavala Macrona u njegovoj borbi za predsjedničku funkciju, a u sklopu svoje kampanje Macron je sredinom ožujka već bio gost u Berlinu. Angela Merkel Macronu je obećala punu podršku pri provedbi gospodarskih reformi. Istodobno neki dijelovi demokršćanske Unije CDU/CSU i Liberala (FDP) oštro kritiziraju neke Macronove planove, poput investicijskih programa koji bi bili financirani iz zajedničkog europskog proračuna. 