DESECI tisuća ljudi izašli su u subotu na ulice u Varšavi kako bi "obranili slobodu" koju, drže, ugrožava nacionalistička konzervativna vlast Jaroslawa Kaczynskog, javlja AFP.  "Želimo demokratsku, proeuropsku i ponosnu Poljsku koja će u Europskoj uniji imati prijatelje i partnere, a ne neprijatelje", rekao je pred sudionicima Grzegorz Schetyna, predsjednik glavne oporbene stranke Građanske platforme (PO, centar).  Predstavnici drugih oporbenih stranaka, učiteljskih sindikata i lokalnih zajednica pridružili su se ovom "Hodu za slobodu" koji organizira PO.  Ta stranka, pokazuje anketa provedena krajem travnja, vodi ispred konzervativaca u potpori javnosti s 31 posto prema 29 posto, prvi put nakon izbora održanih u listopadu 2015.  Prosvjednici su se po sunčanu vremenu okupili ispred varšavske gradske uprave i prošli 2,5 km po glavnoj prometnici u središtu prijestolnice do Ustavnog trga.  Varšavska gradska vlast koju obnaša PO, izvijestila je da je u hodu sudjelovalo 70.000 ljudi. Policija pak ocjenjuje da ih je bilo samo 9000.  "Obranit ćemo slobodu"  "Pojam slobode ne shvaćamo kao što ga shvaćaju Kaczynski, (turski predsjednik Tayyip) Erdogan, (ruski predsjednik Vladimir) Putin ili (bjeloruski predsjednik Aleksandar) Lukašenko", predsjednici koje optužuju za autoritarni način vladanja, rekao je Jacek Jaskowiak, gradonačelnik Poznanja.  "Tu ćemo slobodu braniti i obraniti", istaknuo je.  Jaroslaw Kaczynski, predsjednik stranke Pravo i Pravda (PiS) koja je na vlasti, iz Szczecina je poručio prosvjednicima da je "sloboda (u Poljskoj) prisutna u svim njezinim aspektima koji se prakticiraju u demokratskim zemljama".  "Sudjelovanjem u hodu (...) idete u suprotnom smjeru", dodao je.  Hod je odgovor na niz zakona i odluka konzervativne vlade u vezi s ustavnim sudom, pravosuđem, lokalnom demokracijom, školstvom, okolišem, javnim službama, glasilima i drugim demokratskim ustanovama, koji su zabrinuli Europsku uniju.  Europska komisija je više puta upozoravala sadašnju poljsku vladu da neke njezine reforme nisu u skladu s pravnom državom.