Je li Kujundžić došao na poziciju ministra zdravstva da nešto poboljša ili da kaos održi što postojanijim?, pita u otvorenom pismu dr. Vikica Krolo, predsjednica Koordinacije hrvatske obiteljske medicine. KoHom je zamjerio Milanu Kujundžiću lakonsku izjavu da će zaposliti 200 doktora u obiteljskoj medicini, ocijenivši to obećanje nerealnim. – Gdje misli pronaći 200 liječnika i kako ih misli zadržati u obiteljskoj medicini? – pita Krolo i navodi kako u obiteljskoj medicini nedostaje nekoliko stotina doktora. Mladi doktori robuju u domovima zdravlja radeći istovremeno u dvije, tri ili četiri ambulante za premalu plaću, a specijalizacije i atraktivne ambulante u središtima gradova dodjeljuju se netransparentno. Koncesije se ne raspisuju jer odlazak doktora iz DZ-a u privatnike direktan je financijski gubitak domovima zdravlja i njihovim vlasnicima županijama. Mladi doktori zato bježe iz obiteljske medicine, a sve više pacijenata ostaje bez svoga izabranog liječnika. – Ministru Kujundžiću sigurno je poznato da jaka primarna zdravstvena zaštita svakoj zemlji jamči jeftinije zdravstvo i bolje zdravstvene pokazatelje stanovništva. Stoga ga ponovno podsjećamo da u RH posljednjih godina svjedočimo devastaciji obiteljske medicine – navodi dr. Krolo. >> Kujundžić: Pripajanjem bolnica ušteda i do 30 milijuna kuna >> 'Bolnica nije pogriješila, sustav je bio potpuno kontroliran i redovito održavan' 