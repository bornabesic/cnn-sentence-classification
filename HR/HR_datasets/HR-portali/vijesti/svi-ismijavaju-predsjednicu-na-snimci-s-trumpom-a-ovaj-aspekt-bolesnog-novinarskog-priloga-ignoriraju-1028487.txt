"Ima nečeg žalosnog, da ne kažem bolesnog, u načinu na koji je Nova TV - u udarnom dnevniku - ispričala video-priču o sudjelovanju hrvatske predsjednice Kolinde Grabar Kitarović na saboru čelnika 28 zemalja članica NATO-a u Bruxellesu", smatra Slaven Letica čiji kratak komentar na snimku predsjednice RH, Kolinde Grabar Kitarović, u društvu američkog predsjednika Dolanda Trumpa, donosimo u nastavku: “Umjesto objektivnog prikaza smisla, svrhe i sadržaja sabora na kojem se prvi put pojavio američki predsjednik Donald Trump, Nova TV sudjelovanje naše predsjednice na saboru NATO-a svela je na dokazivanje teze kako se njeno sudjelovanje svelo na njene djetinjasto probijanje – protivno predviđenom protokolu – u neposrednu blizinu američkog predsjednika koji ju, navodno, nije želio čak ni pogledati/vidjeti. Evo teksta te neobične videopriče koju je napisao neki zluradi anonimni novinar ili novinarka i koju su pročitali voditelji Marija Miholjek i Saša Kopljar: ‘Kamere su snimile hrvatsku predsjednicu kako se pokušava približiti američkom predsjedniku Donaldu Trumpu. Prvo je, prema protokolu, tijekom šetnje bila dosta udaljena od Donalda Trumpa. Potom je, kada su se zaustavili, uspjela doći odmah iza američkog predsjednika. Da bi se na kraju, kada je Angela Merkel otišla za govornicu, hrvatska predsjednica uspjela dočepati i prvog reda. Zatim je, tijekom razgledavanja novog zapovjedništva NATO-a, cijelo vrijeme bila uz bok američkom predsjedniku. No, pogled Donalda Trumpa nije se zaustavio na njoj čak i kada je gledao u istom pravcu’, navodi Nova TV. Ovdje možete pogledati i poslušati cjeloviti videozapis: Provincijalna, kompleksom manje vrijednosti protkana novinarska svijest koja polazi od uvjerenja da je hrvatska predsjednica, jer dolazi iz, objektivno, malene zemlje, trebala biti „u kutu i nikome na putu“, ne može shvatiti kako je „proboj“ KGK moguće i drukčije tumačiti: kao njenu težnju da američkom predsjedniku, a zatim i francuskom predsjedniku, kanadskom premijeru i njemačkoj kancelarki kaže nešto što je važno za našu zemlju i narod, a ne za nju osobno. Svijest o državi i državništvu i svijest o tome kako je komplicirano predstavljati vlastitu zemlju u „protokolima“ – koji male članice EU-a uvijek stavljaju u zadnje redove, na rub zbivanja (vidi protokolarnu fotografiju na kojoj je KGK zadnja lijevo!!) ili simboličku magareću klupu – daleko je od provincijalne svijesti senzacionalističkog televizijskog novinarstva. A da je Donald Trump ipak „zaustavio pogled“ na KGK pokazuju službene fotografije koje su objavili svjetski mediji koji znaju što je OBJEKTIVNO NOVINARSTVO. Dakako, na tragu bolesnog “novinarstva” Nove TV ponovno je aktivirana trolovska satnija na hrvatskim i “regionalnim” portalima i forumima koja se natječe u vrijeđanju hrvatske predsjednice. Jal, jad i bijeda”, napisao je Letica na svojem Facebook profilu.