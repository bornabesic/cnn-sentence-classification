Estonsko ministarstvo vanjskih poslova danas je objavilo da su iz Estonije protjerana dvojica ruskih diplomata, ali nije navelo razloge, u vrijeme kada dvije zemlje prolaze kroz razdoblje vrlo zategnutih odnosa. "Potvrđujemo da je Estonija protjerala dvojicu ruskih diplomata. Nećemo dati nikakav komentar o tome slučaju", rekla je za agenciju France presse Sandra Kamilova, glasnogovornica ministarstva. Po baltičkoj agenciji BNS, radi se o Dmitriju Kazenovu, generalnom konzulu u Narvi i konzulu Andreju Sugajevu. Oko 90 posto od 60.000 stanovnika Narve, grada smještenog na samoj granici s Rusijom, ruskog je podrijetla. U priopćenju ruska diplomacija odmah je osudila tu odluku kao "provokatorsku i proizvoljnu", dodajući da će ona dodatno zakomplicirati bilateralne odnose. Ministarstvo vanjskih poslova reklo je da će Moskva odgovoriti na taj potez. "Izgleda da je netko želio dodatno otežati stanje na granici s Rusijom i poduprijeti mit o ruskoj prijetnji", kaže rusko ministarstvo vanjskih poslova, dodajući da se radi o generalnom konzulu u Narvi i jednom zaposleniku tog generalnog konzulata. Odnosi između Estonije i Rusije pogoršali su se nakon ruske aneksije Krima 2014. te sukoba na istoku Ukrajine. Estonija, Litva i Latvija ne gledaju blagonaklono na česte ruske vojne vježbe u blizini njihovih granica.