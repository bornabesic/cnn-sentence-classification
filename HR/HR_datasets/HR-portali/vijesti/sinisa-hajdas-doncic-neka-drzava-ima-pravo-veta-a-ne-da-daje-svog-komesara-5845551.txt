Ministar pomorstva, prometa i veza u Vladi Zorana Milanovića, SDP-ov Siniša Hajdaš Dončić bio je među predstavnicima oporbe koji su se uoči sjednice Vlade sastali s premijerom Andrejem Plenkovićem, tajnikom kabineta Davorom Božinovićem te HDZ-ovcima Gordanom Jandrokovićem i Brankom Bačićem. - Premijer nam je pričao o važnosti donošenja zakona, a zakon nismo vidjeli. Upotrijebio je dvije fraze, da treba stvoriti zaštitni krug oko Agrokora te da on nema osobnih interesa u zaštititi Todorića, nego treba zaštititi gospodarstvo. Koliko sam shvatio, i dalje želi da Ministarstvo gospodarstva predloži, a sud potvrdi prinudnog upravitelja. Postavio sam nekoliko pitanja, nisam dobio odgovor. Prvo je zašto vjerovnici i država ne predlože prinudnog upravitelja? Neka država ima pravo veta, a ne da daje komesara. Drugo pitanje se tiče ugovora o zamrzavanju svih obaveza koji je potaknula država. On ima dva nedostatka. Prvi je što će banka, ili netko drugi, odmah tužiti državu za dovođenje diskriminirajući položaj jer ne može naplatiti potraživanja budući da se država uplela u ulaganja. Drugo je što se dobavljači dovode u položaj da ne mogu naplatiti ništa osim onoga što će ubuduće isporučiti. Time se ne štite dobavljači, nego se radi sigurna zona oko Agrokora. Kako ste doživjeli poziv premijera? -  Da je premijer želio da sudjelujemo u donošenju zakona kojim bi se spašavalo gospodarstvo, onda bi nas pozvao tjedan dana ranije. Ovo nije imalo puno smisla. Jeste li otvorili pitanje odgovornosti ministra Zdravka Marića jer je radio u Agrokoru u vrijeme kada su nastajali ovi dugovi? - Nije o tome bilo riječi. Da se ne bi vidjela njegova uloga u trgovanju utjecajem, Marić je aktivirao instrumente i pokrenuo prisilnu naplatu potraživanja države. Kako će se oporba postaviti prema zakonu? - Pričekat ćemo da vidimo nacrt. Moje je mišljenje da ga ne treba prihvatiti jer dugoročno može biti štetan za državu, no uzeo bih zadršku dok ne vidim konačnu verziju. Je li primjereno što je predsjednik Sabora Petrov kao građanin podnio kaznenu prijavu protiv Todorića? - Nedopustivo je da se čovjek do tri popodne osjeća kao predsjednik Sabora, a poslije drugačije. Svatko može podnijeti kaznenu prijavu, ali u uređenim društvima DORH, Porezna uprava i Hanfa reagiraju na informacije o nepravilnostima u financijskim izvješćima. Ovo je jeftini populizam kako bi pridobio simpatije birača uoči lokalnih izbora. Ispod svake razine je što to radi. Svi smo se od svega ogradiliŠto god da smo pitali premijera, nismo dobili konkretan odgovor, osim općenitih objašnjenja o potrebi zaštite nacionalnih gospodarskih interesa i apela o potrebi konsenzusa zbog važnosti političkog trenutka.  No, da je to doista tako - valjda bi nas premijer pozvao u radnu skupinu za izradu zakona. Ovako smo dovedeni pred gotov čin: zakon nismo vidjeli, imamo puno nedoumica, premijer nam ga nije pokazao. Samo nam je crtao po papirima neke krugove - otkrio je jučer jedan od oporbenih sudionika koje je premijer pozvao na iznenadni sastanak u Vladu posvećen krizi u Agrokoru. - Svi smo se od svega ogradili - sažeo je nakon sastanka SDP-ovac Peđa Grbin.  (Ž. Godeč)