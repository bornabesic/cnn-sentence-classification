Foto: FAH STRATEGIJOM nacionale sigurnosti, čiji bi prijedlog trebao biti upućen na vladu sredinom lipnja, Ministarstvo obrane želi izgraditi sveobuhvatan i učinkovit sustav, rekao je danas nakon sjednice povjerenstva za izradu tog dokumenta ministar Damir Krstičević, naglasivši da u tom procesu sudjeluje puno ljudi, uključujući i oporbene predstavnike, jer se želi postići nacionalni konsenzus.  Četvrta sjednica Povjerenstva za izradu nacrta Prijedloga Strategije nacionalne sigurnosti održana je na Hrvatskom vojnom učilištu "Dr. Franjo Tuđman", gdje je brojim sudionicima, među kojima je bio i general Ante Gotovina, predstavljen drugi nacrt Prijedloga Strategije.  Ministar je nakon sjednice rekao novinarima da se izrada strategije odvija na dobar način, dodavši da su 7. ožujka predstavili prvi, a danas drugi nacrt. Najbitnije je, dodao je, što u tom procesu sudjeluje puno ljudi, njih više od 150, među kojima su stručnjaci i predstavnici oporbe.  „Želimo nacionalni konsenzus, mislim da je on vrlo bitan za Hrvatsku, želimo da ovaj sustav bude moderan, racionalan, sveobuhvatan i učinkovit“, istaknuo je Krstičević. Partnerstvo sa širom zajednicom  Dodao je da u tom sustavu kao novinu žele imati partnerstvo za sigurnost sa širom društvenom zajednicom koje će rezultirati sustav domovinske sigurnosti, utemeljenom na poštivanju ljudskih prava, otvorenosti, toleranciji i dijalogu. Jedna od novina, rekao je Krstičević, je i prijedlog da vlada jednom godišnje izvijesti Hrvatski sabor o provedbi Strategije nacionalne sigurnosti.  Sustav sigurnosti koji Hrvatska razvija, istaknuo je, treba jamčiti ljudima u Hrvatskoj da u bilo kojem trenutku Hrvatska može čvrsto, snažno i jasno reagirati i odgovoriti na svaku ugrozu i rizik.  Sljedeći sastanak zakazan je za 25. travnja te će se nakon trećeg nacrta krenuti u e-savjetovanje i javnu raspravu do kraja svibnja. Konsenzus  „Želimo još jednom čuti, želimo slušati, želimo u tom procesu doći do još dobrih komentara i prijedloga tako da taj završni dokument, koji će ići u na raspravu u Vladu, bude kvalitetan dokument, nešto nabolje što Hrvatska može napraviti u ovom trenutku“, poručio je hrvatski ministar obrane.  Naglasio je da u proces izrade nacrta prijedloga uključuju sve više ljudi, a danas je na sastanku bio i general Ante Gotovina koji je gradio moderan sustav u Domovinskom ratu i koji iskustvom i znanjem sada želi pomoći da ta strategija bude dobar i kvalitetan dokument.  Upitan što je Gotovina savjetovao, ministar Krstičević je rekao kako on smatra da Hrvatska treba imati odlučan sustav domovinske sigurnosti koji može reagirati u bilo kojem trenutku.  Očitovanja na prijedlog drugog nacrta će se prema planu za sljedeće razdoblje prikupljati do 19. travnja, 25. travnja će biti predstavljen i treći nacrt, dok bi nakon javne rasprave, završni dokument trebao biti 12. lipnja predstavljen Povjerenstvu i upućen na raspravu u Vladu.