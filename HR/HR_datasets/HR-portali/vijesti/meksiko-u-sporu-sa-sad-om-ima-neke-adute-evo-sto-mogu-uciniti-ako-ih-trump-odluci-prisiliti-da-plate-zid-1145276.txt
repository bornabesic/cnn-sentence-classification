U sporu sa snažnim sjevernim susjedom, Meksiko je taj koji ima mnogo više za izgubiti, no on ipak raspolaže polugama kojima se može koristiti odluči li američki predsjednik Donald Trump prisiliti susjednu državu da plati gradnju zida duž zajedničke granice. UVOZ: Meksiko je druga najveća zemlja uvoznica američke robe iza Kanade, a ispred Kine. Iako Sjedinjene Države imaju trgovinski deficit od 60 milijarda dolara s Meksikom, one južnome susjedu prodaju robe i usluga vrijednosti koja premašuje 230 milijarda dolara na godinu. RADNA MJESTA: Šest milijuna radnih mjesta u Sjedinjenim Državama ovisi o trgovini s Meksikom. Oko 40 posto dijelova u meksičkim proizvodima izvezenih u Sjedinjene Države zapravo dolazi iz SAD-a te se vraća u tu zemlju preoblikovano. PARTNERSTVO: Meksiko je bitan za nekoliko američkih država, posebno za one duž zajedničke granice. Meksiko je prva država uvoznica proizvoda iz Teksasa, Arizone i Kalifornije. Također je država koja kupuje najviše svinjetine, slatkog kukuruza i fruktoze iz SAD-a. IZRUČENJA: Meksiko surađuje sa SAD-om u borbi protiv kartela droge i drugim pravosudnim pitanjima. Od 2000. do 2015. izručio je više od 900 ljudi koje je tražio SAD. Najpoznatiji je narkobos Joaquin "El Chapo" Guzman, vođa kartela Sinaloa izručen je prošli tjedan, dan prije inauguracije predsjednika Donalda Trumpa.  DEPORTACIJE: Zajednička granica duga je gotovo 3200 kilometara i Meksiko pomaže smanjiti pritisak ilegalnih migranata koji žele doseliti u SAD. Lani je Meksiko deportirao 165.000 stanovnika iz Srednje Amerike prije nego što su oni stigli do američke granice.  KINA: Meksiko ima dobre veze s Kinom, državom koja godinama nastoji povećati svoj utjecaj u Latinskoj Americi, a s kojom je Trump također pogoršao odnose. Meksiko bi se mogao približiti Kini kako bi nadoknadio gubitak u poslovima sa SAD-om. KRIZA: Ako bi SAD previše gospodarski pritiskao Meksiko carinjenjem meksičkih proizvoda i kažnjavanjem američkih tvrtki koje ulažu u Meksiko, mogao bi potaknuti gospodarsku krizu. Masovne deportacije Meksikanaca koji sada žive u SAD-u zaoštrile bi socijalnu krizu, a u interesu je SAD-a da ima stabilno susjedstvo. 