Željko Kerum otkrio je kako planira "namaknuti" novac za sve projekte u Splitu, a radi se o, kako navodi, 430.000 četvornih metara na Karepovcu i Dračevcu koji su gradsko vlasništvo i koje se lako mogu kapitalizirati. - Jakša Miličić je četiri godine radio na projektu sanacije Karepovca. Prethodni gradonačelnik je to držao u ladici i nije se pokrenulo ništa. Karepovac treba sanirati trajno, a ne privremeno. Ovo što Opara nudi jest privremeno rješenje, problem smrada i smeća bi ostao, ostalo bi sve pokriveno najlonom. Na Karepovcu ima 1,2 milijuna kubika smeća koje treba izmjestiti i ostat će parcela od 300.000 kvadrata. Realna cijena te parcele je 60 milijuna eura, a okolne kuće postaju tri puta vrijednije. Pa i Ikea je zainteresirana doći. Ja razumijem Oparino rješenje jer on ništa ne razumije zato što nije iz građevinskog sektora kao Miličić i ja – kazao je Kerum osvrnuvši se i na područje bivše vojarne Dračevac gdje je već godinama "privremeno" smješten splitski Općinski sud. - To nije primjereno i trebaju se izmjestiti s te lokacije da svi sudovi budu zajedno. Tamo ima 130.000 kvadrata. S Karepovcem to je 430.000 kvadrata. To je ukupno 100 milijuna eura kapitala koji leže za ništa, a svi su jedan kroz jedan gradsko vlasništvo. Ja sam s Ikeom pričao u mom mandatu i ne daj Bože da dođe netko poput Baldasara, a Opara je i gori od Baldasara. Ja poštujem njegovu struku, ali graditi zgrade i raditi projekte je jedno, a čuvati muzej je drugo, ili biti ravnatelj kazališta – objasnio je Kerum. Tvrdi da novac namjenjen za sanaciju Karepovca nije potrošen tijekom njegova gradonačelničkog mandata te da je novac spreman, kao i dokumentacija. Prema projektu koji on predlaže, sve smeće s Karepovca treba izmjestiti u Centar za gospodarenje otpadom u Lećevici, koji doduše, još nije izgrađen.   Tema: Lokalni izbori 2017.