Foto: FAH  NOVINAR portala Balkan Insight Florian Bieber u nedavnom članku izvještava o američkom utjecaju na Balkanu.  U nastavku prenosimo dijelove njegovog članka.  "Otkada je Donald Trump izabran za američkog predsjednika, vanjska politika Sjedinjenih Američkih Država je u rasulu.  Američka politika prema Balkanu je nejasna, a različite kontroverzne izjave, poput one Dane Rohrbacher iz Zastupničkog doma o tome da Makedonija nije država, samo su pojačale taj dojam".  Trenutno stanje  "No, u posljednje vrijeme se čini da se stanje poboljšava. Prvo je Senat podupro članstvo Makedonije u NATO-u, a kasnije je posjet zamjenika pomoćnika državnog tajnika Hoyta Yeea Makedoniji pomogao ubrzati stvaranje tamošnje nove vlade i smirio stanje u Albaniji, u kojoj je opozicija prijetila bojkotom izbora.  Ni posjeti drugih utjecajnih ljudi, poput predsjednika Europskog vijeća Donalda Tuska ili visoke predstavnice Europske unije za vanjsku politiku Federice Mogherini, nisu potpuno smirili krizu u Makedoniji.  Stoga, postavlja se pitanje - jesu li se Sjedinjene Države vratile na pravi put?  Za sada se čini da će SAD postupati na Balkanu kao za vrijeme bivšega predsjednika Baracka Obame, odnosno da će podupirati politiku EU-a u toj regiji, sprječavati krize i podržavati reforme.  Trump nije vrlo zainteresiran za vanjsku politiku, osobito za ona područja koja su malo povezana sa SAD-om.   Ono što je potaklo Amerikance na suradnju rusko je miješanje u euroatlantsku integraciju te regije, a osobito u izbore u Crnoj Gori.  No, i dalje su tromi i malo je vjerojatno da će pronaći energiju za poticanje stabilizacije na Balkanu".   Europska unija  "Usto, posredništvo SAD-a i pritisci u Albaniji i Makedoniji otkrivaju slabost Europske unije, koja je to trebala napraviti umjesto daleke Amerike.   Stoga je prava lekcija američke politike na Balkanu namijenjena EU-u - kako pojačati utjecaj i postići da se američki uspjesi održe?  Kako bi to uspjelo, potrebna je nova perspektiva EU-a i pojačano uključivanje SAD-a i EU-a na Balkanu, kao i njihova međusobna koordinacija", zaključuje Bieber.