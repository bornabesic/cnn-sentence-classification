Narodne novine započinju pripremu za svibanjske lokalne izbore. Ta državna tvrtka koja je zakonom ovlaštena tiskati izborne listiće, pod nadzorom DIP-a, oglasila je natječaj za narudžbu papira u procijenjenoj vrijednosti od 1,3 milijuna kuna bez PDV-a. Natječajem traži 132 tone papira različitih dimenzija i boja koje treba isporučiti najkasnije do 1 travnja. Za usporedbu, Narodne novine su za izvanredne parlamentarne izbore 2016. u 16 radnih dana tiskale 4,8 milijuna glasačkih listića za koje je potrošeno oko 100 tona papira, a izrada je na kraju stajala oko 4,5 milijuna kuna. Za predstojeće lokalne izbore papir za glasačke listiće naručit će se od ponuđača koji će morati dokazati da je već imao slične isporuke papira u protekle tri godine. Ponude će se prikupljati do 23. siječnja, a zanimljivo je i da je od početka godine na snazi novi zakon o javnoj nabavi koji traži da se bira ekonomski najprihvatljiviju ponudu, a glavni kriterij pri odabiru i dalje je najniža ponuđena cijena. Ali se u dokumentaciji za prikupljanje ponuda navodi i da Narodne novine mogu odbiti ponudu u kojoj je navedena neuobičajeno niska cijena.  >> Što nas čeka u novoj godini? Plaće idu gore, ali se i vraća inflacija