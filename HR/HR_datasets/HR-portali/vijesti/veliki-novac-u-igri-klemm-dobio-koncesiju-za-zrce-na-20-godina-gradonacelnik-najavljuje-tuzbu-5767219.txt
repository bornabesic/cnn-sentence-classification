Konzorciju "Cocomo", kao najboljem ponuđaču, dodijelit će se koncesija nad plažom. Odluka je to Stručnog povjerenstva za koncesije na pomorskom dobrukoju je jučer potvrdila i Skupština Ličko-senjske županije.Riječ je o konzorciju šest tvrtki, među kojima je i tvrtka Josipa Klemma "Klemm Sigurnost", a tvrtka "Cocomo"Josipa Šonje formalni je nositelj ponude, piše Slobodna Dalmacija.No, priči o koncesiji za Zrće tu nipošto nije kraj. Pravi zaplet zapravo tek počinje. Gradonačelnik Novalje Ante Dabo ostaje pri najavi da će, čim se donese očekivano rješenje o dodjeli koncesije za Zrće, podignuti tužbu i pokrenuti upravni spor. Razlog - nije donesen urbanistički plan uređenja plaže.- Pokrećem upravni spor jer bi sve drugo u ovom trenutku bilo nepovoljno za Novalju. Mi smo u fazi izrade UPU-a i taj posao treba dovršiti, a kad se kroz taj dokument odrede pravila igre na lokalitetu koji je od presudne važnosti za naš grad, sasvim sigurno neću politizirati i stvarati probleme.Kad je već Županija nakanila dodijeliti koncesiju, neka je dodijeli, ali samo u skladu sa zakonom i procedurom - kaže Ante Dabo i upozorava da je izabrani koncesionar, bez osnova, najavio ulaganja od više desetaka milijuna kuna. Pod povećalom javnosti - U što će uložiti te puste milijune kad ni kiosk ne mogu postaviti bez suglasnosti grada. Ne želim megalomanska i loša rješenja na Zrću, ne želim sumnje da se nekom investitoru pogodovalo protiv interesa Grada, ne želim ni politizaciju cijelog slučaja koji je pod povećalom javnosti. Neka pravosuđe da pravorijek i nepristrano presudi – nepokolebljiv je gradonačelnik Novalje.Veliki novac je u igri. Početna cijena koncesije za gospodarsko korištenje plaže Zrće, vjerojatno najveće sezonske tvornice novca na Jadranu, na 20 godina bila je 65,5 milijuna kuna (fiksni i varijabilni dio). Ponuda pobjednika "Cocoma", ističu sami ponuditelji, teži 1,3 milijuna kuna za fiksni dio naknade, 3,6 posto godišnjeg prometa te ukupno oko 98 milijuna kuna ulaganja, od čega oko 25 milijuna kuna u prve dvije godine.Prije odluke o najboljoj ponudi ljuti rivali "Cocoma", vlasnici postojećih klubova na Zrću, pristali su, nakon teških pregovora, bez borbe prepustiti koncesiju na pomorskom dobru.Postignut je dogovor - vlasnici klubova na Zrću, okupljeni u konzorcij "Black Sheep" s "Agrokorovim" "Roto dynamic" i "Velprom", neće se žaliti na rezultate natječaja, a konzorcij "Cocomo" neće na plaži graditi nove klubove koji bi bili konkurencija postojećima, već dodatne sadržaje.Umjesto rata izabrana je suradnja da unosan biznis ne dođe pod znak pitanja. U Novalji su potom s gradonačelnikom navodno razgovarali i "Cocomo" i "Black Sheep", kako bi našli zajednički jezik, ali prvog čovjeka Novalje nisu uspjeli "slomiti" - tužba nije povučena i čeka se potez suda. Nadzor zakonitosti Planovi budućeg koncesionara usklađeni su s aktualnim prostornim planom, no za detaljnije investicije potreban je urbanistički plan uređenja, što tek treba donijeti Grad Novalja. A upravo tu je točka na kojoj Grad staje na put ambicioznim planovima investitora na Zrću.Već prije, Grad je pokrenuo blažu mjeru, nadzor zakonitosti raspisivanja natječaja za koncesiju za Zrće. Od Ministarstva uprave tražili su da sukladno Zakonu o lokalnoj samoupravi obavi nadzor nad zakonitošću raspisivanja natječaja, utvrde nezakonitost te ponište natječaj. Ministarstvo se ogradilo.Kao glavni problem u gradskoj upravi Novalje naveli su činjenicu da je Županija u propozicijama natječaja prejudicirala namjenu i ostale uvjete prostornog uređenja za navedeno područje, iako UPU Zrća tek treba donijeti.Time što je u natječaju navela da se koncesija daje za obavljanje turističkih, trgovačkih, ugostiteljskih i sportsko-rekreativnih djelatnosti, bez mogućnosti ograđivanja plaže i naplate ulaznica, upozoravao je gradonačelnik Dabo, Županija je preuzela ovlasti obavljanja poslova prostornog planiranja.