Prosvjedu na glavnom gradskom trgu nazočilo je više stotina ljudi, najviše tisuću.  - Ovo nije politički, nego građanski skup, rekla je prva govornica. Prosvjed je organiziralo par građana koju su se nazvali 'Zajednica malih ljudi'. - Dvanaest godina sam imala kad sam skidala zastavu sa tatinog groba. Za što se on borio? Za ovo? Dok su oni ginuli, Todorić se bogatio - poručila je Ljubica Jukić, jedna od organizatorica. - Pobunimo se da ne otplaćujemo Todorićev dug koji je na nama zaradio milijune koje je spremio u inozemstvu, pobunimo se protiv poreza na nekretnine, pobunimo se protiv ovršnog zakona, protiv Hanžekovića, protiv Hrvatskih cesta (mi smo ih izgradili), pobunimo se za bolju budućnost nas i naše djece!!! Nemojmo biti robovi vlastite države!, stajalo je u pozivu na "Prosvjed malih ljudi'.  'Prosvjed malih ljudi' u Zagrebu: 'Ajmo Hrvatska, nema predaje!' Reporter: Denis Gaščić - Prije sat vremena me zvala supruga i rekla da je moj jednogodišnji sin završio na hitnoj operaciji. Skoro nisam došao, ali sam ipak odlučio doći jer dok ovi u Maksimiru jedu kineski grah, netko ovdje mora stajat za našu djecu. Ja sam rob. Moj pradjed je bio rob. Nije bio ni ustaša ni partizan. zato je gledao kako mu i jedan i drugi režim uzimaju sve. Moj djed je također bio rob. On je otjeran jer nije bio u partiji. Moj otac je također rob. Zagrebački fakin koji je navijao za Dinamo i priželjkivao Hrvatsku. Nije upao u HDZ. Zato danas živi od 2500 kuna penzije i proklinje sam sebe jer mene i moju braću nije naučio jamiti. Meni je ropstvo u genetskom kodu. Uvijek sam bio dobar u tome. U zamjenu sam šutnju dobio sam akademsku titulu, stalno zaposlenje i plaću koja stiže na vrijeme, rekao je pred oko tisuću okupljenih Ivan Pokupec.  - Nisam zadovoljan s brojem ljudi ovdje. Žalosno je da vam je draže pojest i popit nego doći se boriti. Žalosno je da dopuštamo da nam tridesetak ljudi oduzima ono za što smo se borili, mi i naši roditelji, rekao je pred okupljenima jedan mladić.  - Mi smo zajednica koja se odlučla predstaviti narodu. Nadamo se da ćete doći i sutra i da se nećete maknuti s Markovog trga, dok ne dođe do promjena. Želim vama, najviše mladima, pobudit volju i želju da se pokrenemo, zaključio je.  