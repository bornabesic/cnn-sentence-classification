Prošlo je 100 dana od kada je Andrej Plenković posložio vladu koju čine HDZ i Most, a iz HNS-a su odlučili dati ocjenu njihovog rada. HNS u priopćenu navodi kako Vlada 'luta bez cilja i vizije' te da nema ozbiljne strategije i politike. - Želimo upozoriti da zbog toga zemlja stagnira, građani ispaštaju, a dugoročno će takva neodgovornost Hrvatsku povući na dno - navode u priopćenju. HNS-ovci u priopćenju navode i afere vezane uz ministra Pave Barišića kao i utvrđivanje sukoba interesa u slučaju Martine Dalić, potpredsjednice Vlade. - Već nakon prvih 100 dana Vlada se može pohvaliti s čak dva pokrenuta postupka za utvrđivanje sukoba interesa – jedan u slučaju potpredsjednice Vlade Martine Dalić i INA-e, a drugi u slučaju ministra znanosti i obrazovanja Pave Barišića i financiranja njemu bliskih projekata iz džepa građana. Osim ozbiljnih sumnji oko sukoba interesa potpredsjednice Vlade, doista je tragična i činjenica da HDZ i Most imaju sasvim različite modele i viđenja kako postupiti u pokušaju vraćanja INA-e u hrvatske ruke i potpuno je nejasno što zapravo Vlada smjera i koji su njeni ciljevi, što može samo naštetiti kompaniji i njezinim radnicima. Skandalozna je i činjenica kako spomenuti ministar Barišić, dokazani plagijator i lažov, i dalje ima punu podršku premijera Plenkovića, koji je ignoriranjem činjenica, ali i ignoriranjem pokretanja postupka za opoziv istog u Saboru, u potpunosti izgubio na vjerodostojnosti i autoritetu. Također, nemojmo zaboraviti da su HDZ i Most u kontinuitetu na vlasti već više od godinu dana, a njihova nesposobnost se vidi i u činjenici da ni u tom razdoblju nisu uspjeli promijeniti uprave velikih državnih tvrtki, čije poslovanje i dalje stoji jer nema jasnih naputaka od strane vlasnika. Takvim nečinjenjem vladajuća koalicija nanosi veliku štetu državi. Pridodaju li se tome nesuglasice i nepovjerenje između koalicijskih partnera, alarmantna činjenica da je u posljednjih godinu s hrvatskog tržišta rada nestalo više od 60 tisuća ljudi, porezni udari na studente i sramotne izjave državnog tajnika Matka Glunčića o rezultatima PISA istraživanja i konačno rušenje kurikularne reforme, nameće se pitanje – kud zapravo plovi ovaj brod?  S rastrošnim i prevelikim proračunom te kaosom na palubi, Vlada nalikuje na Titanik i samo je pitanje vremena kada će se nasukati na santu leda. Stoga, kada bismo u dvije riječi opisali aktualnu garnituru, onda bi to zasigurno bila Titanik Vlada koja opasno plovi prema potonuću - stoji u priopćenju. >> Plenković: 'Puno sam duhovitiji nego što to javnost misli'' 