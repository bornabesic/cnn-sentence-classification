Vodstvo HRT-a potvrdilo je da je tek nakon napisa iz medija upoznato s nepravomoćnim rješenjem zagrebačkog Trgovačkog suda kojim je odbijen zahtjev Nadzornog odbora (NO) da imenuje predloženog privremenog upravitelja HRT-a Marija Raguža nakon što v.d-u glavnog ravnatelja Siniši Kovačiću 4. rujna istekne mandat. U odgovoru Hini ističe se da "HRT-u nisu poznati razlozi zašto Nadzorni odbor o svemu nije pravodobno obavijestio Vladu i hrvatsku javnost". "Obavješćujemo Vas kako ravnateljstvo Hrvatske radiotelevizije nije imalo saznanja o spomenutome rješenju Trgovačkoga suda u Zagrebu, kao ni da je Nadzorni odbor Hrvatske radiotelevizije podnio žalbu te je o svemu doznalo iz medija", navode na HRT-u nakon teksta u Jutarnjem listu koji je objavio da je Trgovački sud odbio zahtjev za imenovanjem privremenog upravitelja. No, u odgovoru Hini otkrivaju i pojedinosti o tom sudskom rješenju i načinu na koje je stiglo na javnu radioteleviziju. "Naime, rješenje Trgovačkoga suda u Zagrebu, kojim je odbijen zahtjev za imenovanje privremenoga upravitelja, zaprimljeno je na Hrvatskoj radioteleviziji 1. kolovoza, ali ga je tajnica Nadzornoga odbora Hrvatske radiotelevizije proslijedila članu Nadzornoga odbora Hrvatske radiotelevizije Miroslavu Grgiću, na njegov zahtjev i prema njegovoj uputi, u Ministarstvo pomorstva, prometa i infrastrukture u kojemu je gospodin Grgić zaposlen", ističe se u odgovoru HRT-a u kojem se proziva Nadzorni odbor za prešućivanje i "čuvanje u ladici" navedenog sudskog rješenja. Dodaju i da je Kovačić Grgiću u srijedu uputio zahtjev da mu se dostavi spomenuto rješenje Trgovačkoga suda kako bi ga proslijedio Vladi. "Ovime ujedno pozivamo mjerodavne u Vladi Republike Hrvatske da u okviru svojih ovlasti poduzmu potrebne mjere kako bi se osigurao daljnji nesmetan rad javnoga medijskog servisa i ispunjavanje njegovih zakonskih obveza", stoji u HRT-ovu odgovoru Hini. S druge strane, predsjednik Nadzornog odbora Šenol Selimović nije bio dostupan za komentar, ali je prozvani član NO-a Miroslav Grgić odgovorio na tvrdnje Ravnateljstva HRT-a ističući kako ne može zastupati službene stavove NO-a, ali može komentirati "napade" kojima je, kako tvrdi, izložen i od strane Ravnateljstva HRT-a, odnosno tijela koje je predmet njegovih "nadzornih aktivnosti, a ne obrnuto". Grgić: Medijski napisi i komentar ravnateljstva HRT-a prisitsak su na sudbenu vlast "Nepravomoćna rješenje suda o kojem se u javnosti govori, ne mogu i ne želim komentirati. Naime, protivim se bilo kakvom pritisku na sudbenu vlast u odlučivanju o pitanjima zbog kojih se Nadzorni odbor obratio nadležnom sudu, a upravo takvim ocjenjujem članak u Jutarnjem listu, kao i komentar Ravnateljstva HRT-a", ističe Grgić dodajući da se ne smatra odgovornim za nedostavljanje sudske obavijesti.  "Sudski postupak za postavljanje privremenog upravitelja HRT-a pokrenuo je Nadzorni odbor, koji me je kao svog člana opunomoćio da ga zastupam pred sudom u tom predmetu. Moram priznati da Ravnateljstvo HRT-a s tim postupkom nema ništa, kao ni Vlada RH, pa ne vidim nikakvog razloga da Nadzorni odbor, kao tijelo neovisne javne ustanove, dostavlja tijelima izvršne vlasti obavijesti o sudskim postupcima koje vodi za postavljanje privremenog upravitelja", kazao je Grgić Hini.  Dodao je i da je informacije o stanju predmeta proslijedio članovima Nadzornog odbora te kako želi podsjetiti da kao član Nadzornog odbora za svoj rad nije odgovoran Ravnateljstvu HRT-a, ni Vladi već Hrvatskom saboru, a kao punomoćnik u konkretnom sudskom predmetu i Nadzornom odboru.  "Kao članu Nadzornog odbora HRT-a, dobro mi je poznato da unutar i oko HRT-a postoje razne interesne skupine, koje ovakvim komentarima nepravomoćnog sudskog rješenja žele izvršiti pritisak na sudbenu vlast, ali i na Vladu Republike Hrvatske da uredbom odluči o pitanjima o kojima je u tijeku sudski postupak, pa čak i prije nego što se taj sudski postupak pravomoćno okonča. Zabrinut sam zbog činjenice da se nepravomoćna rješenja suda komentiraju u medijima na način kao da su pravomoćna te da interesne skupine na taj način pokušavaju utjecati na odluke koje sud tek treba donijeti, odnosno da na taj način pokušavaju potaknuti Vladu da mimo sudskog postupka odlučuje o pitanjima zbog kojih se Nadzorni odbor obratio nadležnom sudu", zaključuje Grgić. Rješenje Trgovačkog suda i međusobno optuživanje vodstva i Nadzornog odbora HRT-a uslijedilo je nakon zahtjeva NO-a koji je sudu upućen krajem srpnja i u kojem se predlagalo imenovanje Marija Raguža, predstavnika radnika u Nadzornom odboru, za privremenog ravnatelja na temelju odredbi zakona o ustanovama, odnosno o trgovačkim društvima. Kako je tada NO isticao, u predstojećoj krizi upravljanja HRT-om imenovanje privremenog upravitelja "jedina je zakonska mogućnost" uoči predstojećeg isteka šestomjesečnog mandata vršitelja dužnosti glavnog ravnatelja HRT-a Siniše Kovačića. >> Koalicija Pomak podiže ustavnu tužbu protiv HRT-a zbog pravila o sučeljavanju 