Foto: Hina FRANCUSKO pravosuđe zatražilo je od europskog parlamenta ukidanje imuniteta Marine Le Pen koja je pod istragom zbog sumnji u fiktivno zapošljavanje parlamentarnih pomoćnika njezine stranke Nacionalna fronta (FN), rečeno je iz sudskog izvora.  Kandidatkinja stranke krajnje desnice za francuske predsjedničke izbore odbila je 10. ožujka doći pred saziv sudaca radi mogućeg ispitivanja te afere pozivajući se na svoj imunitet.  Suci za područje financija u Parizu uputili su zahtjeve za ukidanjem parlamentarnog imuniteta Marine Le Pen kao i još jedne eurozastupnice FN-a, potpisane 29. i 30. ožujka, istaknuo je sudski izvor.  Ti su zahtjevi upućeni pariškom tužiteljstvu te potom općem tužiteljstvu koji ih prebacuje, kako to nalaže postupak, administrativnim službama prije nego ih se šalje europskom parlamentu.  "To je normalno, radi se o uobičajenom postupku, nisam iznenađena", reagirala je Le Pen na Franceinfo, devet dana prije prvog kruga predsjedničkih izbora.  Unaprijed je dala na znanje da neće prisustvovati nikakvom sazivu prije isteka izbornih rokova. U petak je kazala kako ne žali zbog te odluke.