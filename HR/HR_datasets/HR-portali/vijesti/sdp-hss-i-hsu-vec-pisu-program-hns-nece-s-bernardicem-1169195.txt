Dok se premijer Andrej Plenković još uvijek nada da će uspjeti u sakupljanju nove parlamentarne većine, u glavnoj oporbenoj stranci SDP-u počeli su s pripremama za nove prijevremene parlamentarne izbore. Napravljena su dva plana. Jedan za slučaj da izbori budu prije ljeta, a drugi za slučaj da se na izbore ide na jesen što drže i najvjerojatnijom opcijom. U skladu s ta dva plana stranački su savjeti počeli i s izradom izbornog programa koji će, doznajemo, biti kombinacija programa s kojima je na izbore 2015. izašla koalicija Hrvatska raste i programa Narodne koalicije iz 2016. godine. Kompilacija bivših programa Uz to će se u novi program dodati i velik dio onoga što je SDP ispregovarao s Mostom 2015. godine. Riječ je o oko 300 stranica materijala od čega je, kažu u SDP-u, dio završio i u programu Narodne koalicije, a sada bi u novi program trebao i ostatak. A što je još jedan od dokaza da SDP ozbiljno računa na opciju sastavljanja nove vlasti s Mostom. U programu će se, doznajemo, naći i konkretni prijedlozi što raditi s Agrokorom, Inom, kako premostiti problem gužvi na granicama... U izradi programa sudjeluje i HSU i HSS s čijim je šefovima Davor Bernardić, za kojeg dio uglednih SDP-ovaca drži da ne bi trebao biti stranački kandidat za premijera, obavio razgovore i dogovorio izlazak na izbore. Bernardić je, doznajemo, šefu HSU-a Silvanu Hrelji ponudio Klub, odnosno tri sigurna mjesta na listama za izbore, a šefu HSS-a Kreši Beljaku isti broj sigurnih mjesta koja mu je uoči prošlih izbora jamčio i Zoran Milanović, dakle pet. I oni su, kažu u SDP-u, pristali na ponudu i partneri su na koje se ozbiljno računa. Razgovaralo se i sa šefom HNS-a Ivanom Vrdoljakom, no konačan dogovor nije postignut. A pitanje je i hoće li jer u HNS-u imaju planove poprilično drukčije od SDP-ovih. Za razliku od SDP-a, HNS-u ne pada na pamet nakon izbora pokušavati sastaviti vlast u kojoj bi bio i Most i tvrde da bi mnogo pametnije bilo da se umjesto nove vlasti s Mostom uđe u veliku koaliciju u kojoj bi uz SDP i HDZ bio i HNS, ali i HSS i HSU. – Ne treba to isključiti kao opciju. A takva velika koalicija jedino je i moguća s HNS-om u njoj zato što SDP bez nas nikada na nju ne bi ni pristao jer nikad neće pustiti da mi ostanemo jedina alternativa biračima – kaže izvor iz HNS-a. U HNS-u trenutačno planiraju na buduće izbore ići odvojeno od SDP-a, a s IDS-om, iako ne odbacuju do kraja mogućnost ponavljanja Narodne koalicije. Čekaju se ankete – Sve će ovisiti o dvjema stvarima. Prvo, moramo napraviti ankete da bi se vidjelo što nam je pametnije i što nam donosi više mandata – zajedno ili odvojeno u dvije koalicije, a treba pričekati i da se vidi tko će biti SDP-ov kandidat za premijera. Ako to bude Davor Bernardić, onda je veća vjerojatnost da ćemo mi ići s IDS-om, a ako se u priču uvede netko novi, primjerice, Zvonimir Mršić, to je druga priča i onda se ponovno može razgovarati – kaže naš izvor iz vodstva HNS-a. U toj su stranci uvjereni da sami s ISD-om mogu osvojiti i do desetak mandata. Kada bi im to pošlo za rukom, dodaju, onda bi mogli računati i na znatno veći utjecaj u eventualnoj novoj Vladi što im je, kažu, i cilj. Vodstvo SDP-a blisko šefu stranke Davoru Bernardiću kaže pak da su HNS-u vrata otvorena ako žele s njima na izbore. – Očekujemo ih da nam se pridruže i potpišu Deklaraciju o dobrom društvu. Čekamo ih koliko treba – kaže naš izvor iz vrha SDP-a te dodaje i da je kandidat SDP-a za premijera Davor Bernardić, a da će Zvonimir Mršić biti u najužem timu ako SDP bude sastavljao novu Vladu. Izvor iz SDP-a uvjeren je i da će u HNS-u shvatiti da više od pet mandata na izborima, ako idu sami, ne mogu dobiti kao što je uvjeren, dodaje, da se unatoč svemu nakon izbora i HNS može “nagovoriti” na koaliciju u kojoj bi uz SDP, HSS, HSU, HNS i IDS bio i Most. 