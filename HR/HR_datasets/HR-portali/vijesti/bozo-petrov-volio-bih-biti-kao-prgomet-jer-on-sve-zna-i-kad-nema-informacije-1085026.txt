Potpredsjednik Vlade i čelnik Mosta Božo Petrov najavio je da će svi Mostovi zastupnici sutra biti na glasovanju, a vjeruje da će se ovaj put uspjeti skupiti potrebni kvorum za izglasavanje više od 20 zakona i izvještaja koji su na čekanju već tri tjedna. Kaže da nikada nije rekao da se na jesen ide na prijevremene izbore. – Ne znam na koji način su to prenijeli mediji. Mislim da je vrlo jasno da je Vlada u ovom trenutku stabilna i što se tiče većine u Saboru. Jasan je i razlog zašto smo mi ušli u ovu priču – da se provedu promjene za koje smo se zalagali i prije izbora. To je jedini naš interes i normalno je, ako jedna od strana nije zadovoljna jer se nije ostvario njezin interes, da onda ne vidimo razlog za postojanje takve Vlade. Ali, s druge strane, ja vjerujem da smo se posložili. Vjerujem da su i svi napadi i neke dječje bolesti prošli i zaista se nadam da ćemo početi raditi. Ono što sam rekao i dodatno komentirao što se tiče jeseni, pa je to nekome bilo čudno, rekao sam da najesen počinju najveći reformski paketi što se tiče akcijskog plana reformi i onda, ako tu zaškripi, to je možda najfragilnija točka, možda su zbog toga komentirali da sam najavio izbore, a nisam – objašnjava Petrov. Priznaje da bi sve moglo bolje funkcionirati, ali vjeruje da će se moći nastaviti raditi. Demantira da se posvađao sa svojim bivšim savjetnikom Ivicom Relkovićem. - U svađi? To pitate radi izjave gospodina Prgometa? Mislim da bih mogao težiti postati sličan nekom gospodinu Prgometu budući da on sve zna i kad nema informacije. Jučer sam s gospodinom Relkovićem bio na dva sastanka – tvrdi Petrov. Osvrnuo se i na inicijativu SDP-a za opoziv prvog potpredsjednika Vlade i šefa HDZ-a Tomislava Karamarka nakon afere "konzultantica" te ustvrdio da treba pričekati odluku Povjerenstva za sprječavanje sukoba interesa. – Mislim da nije korektno, dok određene ustanove obavljaju svoj posao, jedan je postupak u tijeku, na bilo kakav način to komentirati. Mi možemo komentirati njihovu odluku kakva bude, ali na bilo kakav način utjecati na njihovu odluku, a to je moguće ako komentirate, mislim da to nije korektno. Mi ćemo se suzdržati od bilo kakvih komentara dok se ne donese odluka Povjerenstva – kazao je Petrov. Novinare je zanimalo je li Karamarko, s obzirom na cijelu priču, sam trebao podnijeti ostavku, kako to rade političari u drugim zemljama. – Hrvatska je čudna zemlja što se tiče politike. I to posljednjih 25 godina – ne bih uzimao samo primjer zadnjeg mjeseca ili zadnjih šest mjeseci – tvrdi Petrov. 