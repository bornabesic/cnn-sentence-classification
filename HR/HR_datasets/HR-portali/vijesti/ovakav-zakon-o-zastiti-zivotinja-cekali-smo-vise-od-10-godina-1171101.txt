Zakon o zaštiti životinja interes je Hrvatske, a velika angažiranost i zainteresiranost javnosti pokazuje da je to jedan od zakona koji definira jesmo li napredno ili nazadnjačko društvo i država. Otkako je Prijedlog zakona usvojen u Vladi, pohvale i oduševljenje građana pljušte sa svih strana, kaže predsjednik Udruge Prijatelji životinja Luka Oman, jedne od najzaslužnijih što će Hrvatska, nakon više od 10 godina, uskoro imati novi zakon o zaštiti životinja. Tolušić uvažio glas javnosti Ministarstvo poljoprivrede, na čelu s ministrom Tomislavom Tolušićem, time je pokazalo da uvažava glas javnosti i vrlo glasne zahtjeve za poboljšanjem zaštite životinja, što će, nakon stupanja na snagu zabrane uzgoja životinja radi krzna u siječnju ove godine, označiti još jedan povijesni trenutak. Jer, kad odredbe Zakona zažive u praksi, bit će lijepo živjeti u državi koja ne ubija žrtve, već kažnjava one koji uzrokuju problem, poručuje Oman. Učinkovitiju provedbu zabrane ubijanja u skloništima olakšat će i odredbe o obaveznoj kastraciji u skloništima, mogućnost da ministar propiše obaveznu kastraciju na područjima gdje se utvrdi velik broj pasa, a isto može učiniti i veterinarski inspektor “ako vlasnici kućnih ljubimaca ne zbrinjavaju mladunčad kućnih ljubimaca”. Komunalni redari morat će provoditi kontrolu mikročipiranja, jedinice područne (regionalne) samouprave osnovati koordinacijske radne skupine u svrhu učinkovitijeg rješavanja problematike napuštenih i izgubljenih životinja, a osnovat će se i jedinstveni informacijski centar kao dio Upisnika kućnih ljubimaca, također u svrhu što uspješnijeg udomljavanja životinja. Povećavaju se i kazne za napuštanje životinja, a sankcionirat će se i spolni odnos čovjeka i životinje, bacanje petardi na životinje, držanje stalno vezanih pasa, držanje i korištenje životinja u cirkusima, u ugostiteljskim objektima... Preventiva i edukacija – Nadam se da će Prijedlog Zakona biti uskoro usvojen i u Saboru i čim prije stupiti na snagu kako bi nadolazeća turistička sezona bila sa što manje napuštenih životinja. U cilju provedbe Zakona i smanjenja broja napuštenih životinja važno je i udomljavanje životinja umjesto njihove kupnje – ističe Oman te dodaje kako novi Prijedlog zakona ne propisuje znatno veće obaveze od Zakona o zaštiti životinja iz 2007., već se dosad nisu provodile zakonske odredbe. Za to je kriva i odredba koja omogućava usmrćivanje životinja u skloništima nakon 60 dana pa su mnogi radije čekali protek roka od 60 dana kako bi ubili životinju umjesto da su radili na kvalitetnom sustavu zbrinjavanja, oglašavanja i udomljavanja životinja, s naglaskom na kontrolu provedbe propisa, preventivu i edukaciju. – Smatram da je ovaj zakon pozitivan primjer i da ga treba podržati. Stoga pozivam političare da se, neovisno o političkim opredjeljenjima, zauzmu za veću zaštitu životinja te očekujem da će ga u daljnjoj proceduri podržati sve stranke i saborski zastupnici – završava Oman.