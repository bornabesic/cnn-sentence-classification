Kompozicija s 12 vagona domaće sirove nafte prevezena je noćas iz Graberja Ivaničkog u riječku Rafineriju, umjesto, kao do sada, na preradu u sisačku rafineriju. Dodatni je to udarac sisačkoj rafineriji koju mađarska strana želi zatvoriti.  O prijevozu nafte za Rijeku su, kako doznajemo, odlučili mađarski članovi Uprave INA-e, bez znanja hrvatskih članova.  Nakon što je sličan pokušaj u srpnju spriječen intervencijom hrvatskih članova Uprave i ministarstva gospodarstva, nakon upozorenje sindikata Nova solidarnost, ovaj put pod okriljem noći 600 tona domaće nafte otišlo je za Rijeku. Medijima je tu informaciju potvrdio i ministar gospodarstva Tomislav Panenić. "Najoštrije osuđujem odluku da se nafta preveze željeznicom iz Siska u Rijeku. To je suprotno stavu Vlade i ministarstva. Neobavještavanjem hrvatskih članova je prekršen i zakon. Tražit ćemo odgovornost onih koji su donijeli takvu odluku - rekao je za 24sata.hr Panenić. Regairali su i predstavici rafinerijskog sindikata Nova solidarnost. "Kukavički, bez obavijesti javnosti ili struktura u Ini, kompozicija od 12 željezničkih cisterni je ipak prevezena u rafineriju u Rijeci. Noćas su Mađari i mađaroni pokazali koliko cijene našu neovisnost i to baš na njeznu 25-ogodišnjicu. Smatramo ovo novim udarom na Sisak, ali i na institucije Republike Hrvatske. Zahtjevamo hitnu istragu i kažnjavanje odgovornih. Da li je ovo potez koji naglašava dobre odnose međudioničara, partnera u Ini, mađarskog MOL-a i RH? Poštovani građani Republike Hrvatske čestitamo Vam Dan neovisnosti, sa vrlo logičnim pitanjem; jesmo li neovisni ili do kada ćemo biti?" - stoji u priopćenju kojeg je potpisao čelnik sindikata Nova Solidarnost, predsjednik Predrag Sekulić, koji je nedavno u INA-i dobio opomenu pred otkaz. Iz INA-e su priopćili kako je uobičajeno da naftne kompanije šalju svoje proizvode željeznicom prema i iz svojih rafinerija, reagirajući tako na izjavu tehničkog ministra Tomislava Panenića koji je izrazio nezadovoljstvo što je bez znanja hrvatskih članova Nadzornog odbora i Uprave INA-e noćas prevezena domaća nafta u riječku rafineriju, zbog čega će, rekao je, zatražiti službeno očitovanje MOL-a. "Uobičajeno je da naftne kompanije šalju svoje proizvode željeznicom prema i iz svojih rafinerija. Jučer je tako u poslijepodnevnim satima probno prevezeno 600 tona domaće nafte (oko 1 posto ukupne mjesečne domaće proizvodnje) željeznicom iz Graberja Ivaničkog do Rafinerije nafte Rijeka. Također, već smo ranije izvijestili kako s ciljem poboljšanja fleksibilnosti rafinerijske prerade INA razmatra alternativan način prijevoza domaće nafte u Rafineriju nafte Rijeka. Rafinerija nafte Sisak nastavlja preradu 25. listopada", naveo je u priopćenju Sektor korporativnih komunikacija INA-e. (Hina)