U znak osobnog doprinosa unaprjeđenju odnosa između Srbije i Kine srbijanskom predsjedniku Tomislavu Nikoliću danas je uručeno priznanje počasnog građanina Pekinga. Predsjednik Kine Xi Jinping je u čast posjeta Nikolića Kini odlučio donirati Srbiji sto milijuna juana (oko 14 milijuna eura), priopćeno je iz Nikolićeva ureda. Predsjednici Srbije i Kine razgovarali su u četvrtak u Pekingu o novim zajedničkim projektima dviju zemalja i o napretku ranije dogovorenih projekata. Posebnu pažnju Nikolić je posvetio projektu privatizacije Rudarsko-topioničarskog bazena Bor, kao i privatizaciji beogradske zračne luke „Nikola Tesla”, uz otvaranje izravne zračne linije Beograd-Peking, za što su zainteresirane do sada već dvije kineske kompanije. Predsjednik Kine rekao je da njegova zemlja Srbiju smatra „čeličnim prijateljem”, a  Nikolić je primljen uz najviše državne počasti. Srbijanski predsjednik u petak završava službeni posjet Kini, a to će mu, najvjerojatnije, biti posljednji službeni posjet inozemstvu na toj dužnosti s obzirom na to da se za novog predsjednika Srbije održavaju izbori u nedjelju, 2. travnja na kojima Nikolić nije kandidat. >> Nikolić u Kini: Srbija je otok u Europi >> EK zaustavlja brzu prugu Beograd – Budimpešta? 