Američki republikanski kandidat za predsjednika Donald Trump rekao je u utorak da bi plan demokratske kandidatkinje Hillary Clinton za Siriju "vodio Trećem svjetskom ratu" zbog mogućnosti sukoba s vojnim snagama Rusije koja posjeduje nuklearno oružje. U intervjuu usredotočenom prvenstveno na vanjsku politiku Trump je rekao kako je poraz Islamske države viši prioritet nego uvjeriti sirijskog predsjednika Bašara al-Asada da odstupi, umanjujući važnost dugogodišnjeg cilja američke politike. Trump je zapitao kako bi Clinton pregovarala s ruskim predsjednikom Vladimirom Putinom nakon što ga je demonizirala, okrivio predsjednika Baracka Obamu za pogoršanje odnosa SAD-a i Filipina pod njegovim novim predsjednikom Rodrigom Duterteom, požalio se na nedostatak jedinstva republikanaca u potpori njegovoj kandidaturi te rekao kako bi lako pobijedio na izborima kad bi ga stranački čelnici podržali. "Da imamo stranačko jedinstvo, ne bismo mogli izgubiti ove izbore od Hillary Clinton", rekao je. Govoreći o sirijskom građanskom ratu Trump je rekao da bi Clinton uvukla Sjedinjene Države u svjetski rat agresivnijim stavom prema rješavanju sukoba. Clinton je pozvala na uspostavu zona zabrane leta i "sigurnih zona" na tlu kako bi se zaštitili civili neborci. Neki analitičari strahuju da bi zaštita tih zona mogla dovesti Sjedinjene Države u izravan sukob s ruskim borbenim zrakoplovima. "Ono što trebamo učiniti je usredotočiti se na ISIS. Ne trebamo se usredotočiti na Siriju", rekao je Trump. "Završit ćete u Trećem svjetskom ratu zbog Sirije ako budemo slušali Hillary Clinton", rekao je Trump. "Ne borite se više protiv Sirije, borite se protiv Sirije, Rusije i Irana, shvaćate? Rusija je zemlja s nuklearnim oružjem, ali zemlja kod koje nuklearne bombe funkcioniraju za razliku od drugih zemalja koje samo pričaju", rekao je. Trump je rekao kako je Asad sada mnogo jači nego što je bio prije tri godine. Kazao je kako je prisiliti Asada da ode manje važno nego poraziti Islamsku državu. "Asad je sekundaran, za mene, prema ISIS-u", rekao je. Glede Rusije Trump je ponovno kritizirao postupanje Clinton u američko-ruskim odnosima dok je bila državna tajnica te rekao kako njezina žestoka kritika Putina navodi na pitanje "kako će se vratiti i pregovarati s ovim čovjekom kojega je načinila tako zlim", ako postane predsjednica.