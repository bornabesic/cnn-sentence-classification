Branitelji HVO-a posavskih postrojbi, prije svega bivši pripadnici 106. HVO brigade i članovi obitelji poginulih sutra će se okupiti ispred stadiona HNK Orašje na mirnom prosvjedu u znak potpore uhićenim bivšim pripadnicima brigade. Kroz tu brigadu prošlo je oko 5500 branitelja, više od tisuću je ranjenih i na stotine oboljelih, 271 poginuo je u obrani. Zahvaljujući toj postrojbi Orašje nije palo u srpske ruke. Zločin u Slavonskom Brodu Njeni pripadnici proživljavaju teške trenutke nakon što su general-bojnik Đuro Matuzović (svojedobno ratni zapovjednik) i brigadir Ivo Oršolić (njegov zamjenik) s još osmoricom pripadnika HVO-a privedeni na zahtjev vlasti RS-a. Desetorica posavskih Hrvata ostaju u pritvoru najmanje mjesec dana i to zbog sumnje da su počinili ratne zločine nad srpskim stanovništvom u Posavini. U Oraškom Džepu više od dvije godine u ratu je sudjelovao Petar Lovrić, predsjednik HUP-ove udruge malih i srednjih poduzetnika. Kaže da je vrlo iznenađen uhićenjima, da je vrlo emotivno primio vijest, no i da Hrvatska mora što prije uzvratiti donošenjem zakona kojim možemo goniti ratne zločince na prostoru bivše Jugoslavije. – Poznajem dobro Đuru Matuzovića i Ivu Oršolića. Matuzovića znam od prvog dana, bio je simpatičan sa svojim slavonsko-posavskim govorom. I nikao ne prihvaćam ono što im se stavlja na teret, a to je, kako sam doznao, to što su tražili da zarobljenici zajedno s vojskom kopaju rovove. Ali nigdje se ne spominje da je bila riječ samo o Srbima. Za takvo što ne tereti ni Haaški sud. Tamo se borilo za goli život. Osuđujem svaki zločin i nasilje, ne branim ga, ali pitam se za što se još onda može odgovarati. Svaka bi se odgovornost onda mogla preispitati. Treba vidjeti što je učinjeno u afektu, a što je ratni zločin. Uzme li se u obzir samo da je Hrvatska bila žrtva, da je napadnuta od dvije trećine BiH, da je u Slavonskom Brodu bilo najviše stradale djece ubijene upravo s teritorija BiH... – kaže Lovrić koji smatra da Hrvatska treba odgovoriti na ovu istragu tužiteljstva BiH. – Treba optužiti cijeli vrh BiH za zločin u Slavonskom Brodu. Jasno je da je riječ o političkoj poruci kojom se želi ubrzati iseljavanje Hrvata iz BiH. Vjerujem da će se to dogoditi jer ionako ne možemo ljude zadržati u Slavoniji, a kamoli poslije takve odluke očekivati da će ostati u Posavini. No ne smijemo na tome stati. Ako se ne može bilateralno riješiti problem, onda i mi moramo donijeti zakon kojim možemo goniti ratne zločince na prostoru bivše Jugoslavije, nećemo više voditi rat oružjem, nego zelenim žigom optužnica. Pa tu onda možemo uključiti i srbijanskog premijera i predsjednika jer su imali stranačku vojsku koja je provodila etničko čišćenje i zločine. I staviti ih odmah na europski uhidbeni nalog. Odnosno staviti i druge u poziciju u kojoj smo mi, tj. po istoj logici, jer mi smo bili žrtva – oštar je Lovrić. Dotaknuo se bivšeg premijera i njegova ministra. Izjednačeni žrtva i agresor – Slušam Kotromanovića i govor Milanovića braniteljima. I zaključujem da je naknadno lako biti pametan. A da zapravo ništa nije učinjeno. Kotromanović je sigurno na tim optužnicama pa se trebalo nešto učiniti – zaključio je Petar Lovrić. Još uvijek su u šoku i članovi obitelji uhićenih. – Ovo je naš Vukovar i Srebrenica. Krivi su što su se obranili. Sav stožer obrane privela je SIPA, i to uoči Svih svetih. Sve me neodoljivo podsjeća na 1992. godinu uoči Uskrsa kada je napadnuta Bosanska Posavina – kazao nam je fra Joso Oršolić, župnik Župe Zvornik Srebrenica i brat zatočenog Ive Oršolića – Ivše. Obitelji uhićenih očekuju da se u akciju pomoći uključe sve relevantne institucije i predstavnici vlasti Hrvata iz BiH te iz Hrvatske. U međuvremenu oglasilo se i tužiteljstvo BiH. Tvrdi da su netočne izjave hrvatskih dužnosnika i nekih institucija da se u slučaju uhićenja Đure Matuzovića i devetorice suboraca radi o istrazi za udruženi zločinački pothvat, nego ih se sumnjiči za ratni zločin protiv čovječnosti i ratnih zarobljenika po zapovjednoj i individualnoj odgovornosti. Unatoč tome, napetost se osjeća najviše među braniteljima. – Nisu nas otjerali iz Posavine u ratu, a sada valjda hoće u miru – jednoglasni su iz braniteljskih udruga. – Ogorčeni smo pravnim sustavom koji izjednačuje žrtvu i agresora, omalovažava herojsku obranu Posavine. Zapovjednici se privode kao zločinci – poručuju iz Udruge branitelja općine Orašje.     >> Protuudar – Hoće li Hrvatska aktivirati optužnice protiv visokih časnika Armije BiH?  >> Državno odvjetništvo BiH opovrgava: U slučaju Orašja nije riječ o zajedničkom zločinačkom pothvatu