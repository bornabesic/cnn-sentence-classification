Foto: 123rf  VIŠE od tisuću osoba napustilo je jednu pobunjeničku četvrt Damaska u posljednjoj fazi sporazuma koji omogućuje režimu da poveća kontrolu nad prijestolnicom, rekao je guverner grada.  Evakuacija Barze, četvrti na sjeveru grada, dio je sporazuma "pomirenja" koji se odnosi na tri sektora Damaska.  Sukladno kompromisu, pobunjenici i civili su postigli otvaranje sigurnog prolaza za napuštanje grada nakon višemjesečnog bombardiranja i duge opsade.  Sirijska vlada je već preuzela kontrolu nad dvije druge četvrti, Kabun i Tešrin. Državne institucije se vraćaju   "Posljednja faza sporazuma pomirenja Barze je završena, uz odlazak 1.012 osoba, od kojih 455 su naoružani muškarci", naglasio je za službenu agenciju Sana guverner Damaska Bešr Asaban i dodao da će to omogućiti državnim institucijama povratak u tu četvrt.  Sporazum ugovoren početkom mjeseca je doveo do odlaska više od 5.000 osoba, od kojih 2.300 pobunjenika. Ukupno je više tisuća civila i boraca napustilo glavni grad. Svi su se uputili prema pokrajini Idleb koji je u rukama pobunjenika na sjeverozapadu zemlje. U Damasku su još samo tri sektora u rukama protivnika režima, Jobar, gotovo uništena četvrt na istoku, Tadamun na jugu i palestinski logor Jarmuk koji je u rukama džihadista.  Evakuacije te vrste su se odvijale nakon poraza pobunjenika oko Damaska i Homsa. Dok vlada te odlaske naziva dogovorima pomirenja, oporba govori o prisilnim preseljenjima.