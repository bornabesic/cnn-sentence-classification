Ivana Saucha, supruga i odvjetnica Tomislava Sauche, opovrgnula je u četvrtak navečer medijske napise da je njen suprug hospitaliziran nakon saborskog glasovanja u kojem je presudio da ne prođe zahtjev za opoziv ministra Zdravka Marića. "To je laž. Moj muž je jedino danas otišao do svoje doktorice i primio vitaminsku injekciju i malo infuzije jer je čovjek izgubio 12 kilograma pod pritiskom isključivo svojih bivših kolega iz stranke", izjavila je Ivana Saucha Hini. Bivši SDP-ov, a sada nezavisni saborski zastupnik Saucha izjavio je nakon glasovanja u Saboru da je odluku promijenio kako bi se izbjegli novi izbori te da ga nitko nije 'kupio'. Saucha je ranije potpisao SDP-ov zahtjev za razrješenjem ministra Marića kojega je često napadao u javnosti i na društvenim mrežama. Odgovarajući nakon izlaska iz sabornice na novinarska pitanja Saucha je kazao da ga nisu 'kupili' te da ga od kaznenog postupka koji se protiv njega vodi više nitko ne može spasiti osim njegova odvjetničkog tima. "Ja nisam tražio ništa i neću dobiti ništa", rekao je Saucha, ističući da danas nije želio doći u Sabor, ali da su "neki na tome inzistirali". "No, to nisu oni za koje sam glasovao", ustvrdio je Saucha. Kazao je i da je svjestan da neke njegove kolege s njim više neće htjeti razgovarati, ali i da je njegova politička karijera završila kada je "ušao u kazneni postupak". Saucha je rekao i da nije razgovarao s premijerom Andrejem Plenkovićem, da na njega nitko nije vršio pritisak te da je donio svoju odluku koja mu je bila "najteža u životu". Ustvrdio je i da je u jučerašnjoj raspravi zaključio da Marić nije kriv te da se protiv ministra financija stvorila atmosfera javnog linča koja njemu nije simpatična. Državno odvjetništvo Sauchu sumnjiči da je kao predstojnik ureda bivšeg premijera Zorana Milanovića lažirao putne naloge i zajedno sa svojom tadašnjom tajnicom nezakonito stekao 580 tisuća kuna.