Foto: 123rf VUKOVARSKI gradonačelnik Ivan Penava potpisao je ugovore s izvođačem radova i nadzorom na obnovi vukovarskog Vodotornja, ukupne vrijednosti 25,2 milijuna kuna, poručivši kako je priča o obnovi Vodotornja, jednog od simbola otpora Vukovaraca velikosrpskoj agresiji u Domovinskom ratu, konačno ušla u svoju završnu fazu.  Izrazio je zadovoljstvo što će vukovarski Vodotoranj obnavljati tvtrka Planum d.o.o. koja je iz Vukovara.  Dvije faze radova  Gradonačelnik Penava rekao je i kako će nadzor nad radovima obaviti Institut IGH Zagreb, koji je donio odluku da troškove nadzora, u iznosu od gotovo pola milijuna kuna, donira gradu Vukovaru kao prilog obnovi Vodotornja.  "U cijelu akciju prikupljanja sredstava za obnovu Vodotornja koja završava s današnjim danom, uključilo se 5076 fizičkih i 1156 pravnih osoba, koje su ukupno donirale 18 milijuna kuna, a kada se tomu pridoda 18,5 milijuna kuna dodijeljenih odlukom Vlade, dolazio do iznosa od gotovo 37 milijuna kuna", naglasio je vukovarski gradonačelnik.  Najavio je kako će izvođači radova u radove biti uvedeni idućega tjedna, a sami radovi su podijeljeni u dvije faze. U prvoj fazi će se obaviti rekonstrukcija i obnova Vodotornja i izgraditi parkiralište za osobne automobile i autobuse, dok će se u drugoj fazi izgraditi popratni sadržaji unutar Vodotornja.  Radovi prve faze trebali bi potrajati u idućih godinu i pol.  Penava je procijenio da bi ukupno prikupljena sredstva od gotovo 37 milijuna kuna, trebala biti dostatna za prvu i drugu fazu obnove Vodotornja.