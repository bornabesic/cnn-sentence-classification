Ministar znanosti i obrazovanja Pavo Barišić kazao je za RTL kako se zaključivanje ocjena na polugodištu vraća. - Zbog ukidanja prije četiri godine učenici bi se previše opustili, a popravak ocjena je bio teži. To je sad na razini stručnih tijela agencije za odgoj i obrazovanja i ministarstva da se vrati zaključivanje na polugodištu, to je tradicija koja smo dugo imali koja je ukinuta na određeno vrijeme - objašnjava ministar. No, glavno pitanje za obrazovnu reformu je uvođenje devetogodišnje ili ostanak na osmogodišnjoj obveznoj školi.  - To su stvari za koje je potrebno stručno povjerenstvo i posebna skupina koja će se samo time baviti - kazao je Barišić koji dodaje kako je cilj povećati broj djece koja idu u vrtiće, te bi se po uzoru na sjevernoeuropske države uveli takozvani tipski vrtići. - To su planski izgrađeni objekti koji se mogu po istim nacrtima koristiti za većinu objekata - tvrdi ministar obrazovanja. Barišić je kazao i kako će informatika u 7. i 8. razredu ostati tek izborni predmet. - Nemamo dovoljno osposobljenog nastavnog kadra u ovom trenutku koji može izučavati takve sadržaje - komentirao je ministar činjenicu da u Finskoj učenici uče programirati već u prvom razredu. Sličan problem je i s poduzetništvom i domaćinstvom, za koje postoji potreba, ali nema uvjeta da budu obvezni predmeti u osnovnim školama.  - Ako bude proces uspješan, 2018. i 2019. uvesti ćemo novi kurikulum. Hoće li biti spremni svi ili dio, ovisit će o ekspertnoj skupini - zaključio je Barišić.  Kao dugoročni cilj je i uvođenje jednosmjenske nastave, koji je za sada neostvariv u 50 posto hrvatskih škola, piše RTL