Predsjednik srbijanske Vlade Aleksandar Vučić dolazi u Hrvatsku, u jeku velikih tenzija i verbalnih okršaja između Hrvatske i Srbije. Prema diplomatskim izvorima, Vučić je danas poslijepodne prihvatio poziv za sudjelovanje na sad već tradicionalnom Dubrovnik forumu koji se održava u četvrtak i petak. Kako se doznaje, Vučić dolazi na poziv premijera RH Tihomira Oreškovića s kojim će se i sastati. Uz Vučića, poziv za sudjelovanje na forumu bio je upućen i srbijanskom ministru vanjskih poslova Ivici Dačiću, no nema potvrde da će i on stići u Hrvatsku.  Odnosi Hrvatske i Srbije u silaznoj putanji Odnosi Hrvatske i Srbije u silaznoj su putanji. Optužbe koje u posljednje vrijeme gotovo svakodnevno dolaze iz Beograda o “rehabilitaciji ustaštva” u Hrvatskoj te pritužbe Europskoj komisiji na ponašanje Zagreba dijelom su i reakcija na hrvatske zahtjeve postavljene pred Srbiju kao uvjet za pridruženje EU.  Problematična regionalna juridikcija, hibridna nadležnost Srbije nad ratnim zločinima na području cijele bivše Jugoslavije koja rezultira uhićenjima branitelja najveći je kamen spoticanja. S druge strane, potenciranje priča o navodnoj ugroženosti srpske manjine, pripremanje izložbi o Jasenovcu u UN-u u New Yorku, Vučićeve riječi u već prepoznatljivom patetičnom stilu kako je Hrvatska “mjesto povampirenja ustaške ideologije”, te prijetnje kako “neće dopustiti novu ‘Oluju’”, na hrvatskoj strani izazivaju reakcije i stajalište da je riječ o nastavku velikosrpske ideologije.  Situacija se nije smirila ni nakon što su predsjednica RH Kolinda Grabar-Kitarović i Vučić potpisali deklaraciju o unaprjeđenju odnosa i rješavanju otvorenih pitanja u Subotici u lipnju. Inače, dan nakon Foruma u Dubrovniku, premijer Orešković sa slovenskim, bugarskim i austrijskim kolegama odlazi k njemačkoj kancelarki Angeli Merkel. Formalno je tema budućnost EU nakon Brexita. Na ovogodišnjem Dubrovnik forumu pod nazivom Jačanje Europe: “Povezivanje sjevera i juga” domaćin će biti predsjednica Kolinda Grabar-Kitarović, a sudjelovat će predsjednik Poljske Andrzej Duda, Mađarske Janos Ader, predsjednica Litve Dalia Grybauskaite, slovenski predsjednik Pahor, bugarski Plevneliev te niz ministara iz regije. Srbijanski premijer Aleksandar Vučić izjavio je večeras da "vjerojatno neće sudjelovati" na summitu u Dubrovniku, uz ocjenu da ne očekuje značajnije domete tog skupa. "Vjerojatno ne, ali nisam donio konačnu odluku. Ne vidim što bismo bitno mogli učiniti. Ali, uvijek sam spreman za razgovor", rekao je Vučić na tiskovnoj konferenciji, na kojoj je priopćio da će se srbijanska vlada ubuduće suzdržavati od komentara i reagiranja na izjave hrvatskih dužnosnika. Vučić je također kazao da će Srbija ispuniti ono što je obećano kada se radi o potpori hrvatskoj zajednici u Srbiji -  da će ulice u Tavankutu biti asfaltirane, te da su u tijeku radovi na rodnoj kući Bana Jelačića u Petrovaradinu kod Novog Sada. Vučić je rekao da su "u tijeku i razgovori s predstavnicima (glasila hrvatske zajednice u Srbiji) Hrvatske riječi", kojoj je Vučić obećao financijsku pomoć države Srbije, nakon što je u lipnju  s predsjednicom Hrvatske Kolindom Grabar-Kitarović potpisao Deklaraciju o unaprjeđenju odnosa i rješavanju otvorenih pitanja između Srbije i Hrvatske. (Hina) 