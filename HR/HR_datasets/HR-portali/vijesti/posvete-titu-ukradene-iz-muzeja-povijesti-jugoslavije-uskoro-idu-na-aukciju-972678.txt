Screenshot: YouTube MEDIJSKA mreža Antidot za zapadni Balkan priopćila je da će 12 eksponata ukradenih iz Muzeja povijesti Jugoslavije na kojima su potpisi svjetskih državnika i njihove pisane izjave iz Knjige žalosti u povodu smrti Josipa Broza Tita, biti izloženi na aukcijskoj prodaji u španjolskom gradu Malaga 3. lipnja.  Prema saznanjima te mreže, radi se o 12 stranica koje su svjetski državnici osamdesetih godina prošlog stoljeća zapisali u Titovu Knjigu žalosti u Kući cvijeća, prenosi N1.  Posvete državnika poput Norodoma Sihanouka, Indire Gandhi, Mihaila Gorbačova, Nikolae Causeskog, Jasera Arafata, Olofa Palmea i Georga Busha predstavljaju samo dio znatno veće kolekcije od 40 stranica koje su istrgnute i ukradene iz Muzeja povijesti Jugoslavije.  Antidot je kontaktirao ravnatelja aukcijske kuće International Autograph Auctions Europe koja organizira dražbu a koji je potvrdio da su ponuđeni eksponati provjereno autentični.  Prema njegovim navodima, kolekcija se nalazi u vlasništvu jednog od najpoznatijih europskih kolekcionara iz tog područja, ali njegovo ime nije želio otkriti.  Antidot je, navodi N1, o svojim saznanjima obavijestio ministarstva kulture i unutarnjih poslova, ali od njih do danas nisu dobili povratne informacije o tome jesu li i koje aktivnosti poduzete na razrješenju slučaja krađe i aukcijske prodaje eksponata.  Ne navodi se, međutim, o kojim se državama radi kada se kaže da su obaviještena ministarstva.