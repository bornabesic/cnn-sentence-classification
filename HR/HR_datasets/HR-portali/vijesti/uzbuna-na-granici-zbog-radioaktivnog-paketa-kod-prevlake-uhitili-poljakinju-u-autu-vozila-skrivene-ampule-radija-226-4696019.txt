U ponedjeljak kasno navečer na graničnom prijelazu Karasovići između Hrvatske i Crne Gore uređaji za detekciju radijacije izmjerili su visoku koncentraciju zračenja, što je prouzročilo pravu dramu na ovom graničnom prijelazu. Izvor zračenja bio je osobni automobil ruskih registarskih oznaka koji se kretao iz Hrvatske u Crnu Goru. Kako doznajemo, čim je automobil stigao na granični prijelaz, aktivirali su se portalni monitori za detekciju ionizirajućeg zračenja koji su pokazivali vrlo visoko zračenje, što je policijskim službenicima bio znak za brzu akciju, doznajemo u dubrovačkoj policiji. Automobil je, prema našim informacijama, vozila V. B. (1971.), državljanka Poljske rođena na Krimu. Automobil i vozačica su izolirani te su pozvani djelatnici Državnog zavoda za radiološku i nuklearnu sigurnost koji u takvoj situaciji osigurava stručnu pomoć i suradnju u poslovima suzbijanja nedopuštenog prometa nuklearnog i drugog radioaktivnog materijala. Nekoliko sati nakon poziva stigli su na granični prijelaz te su odjeveni u zaštitna odijela zajedno s carinicima pregledali automobil. Kako doznajemo, pretragom je u automobilu pronađena staklena kutija veličine staklenke za krastavce koja je bila izvor zračenja. Bila je zamotana u 3-4 platnene vrećice, a sve zajedno bilo je položeno u olovnu kutiju. U staklenci su pronađene ampule te je utvrđeno da je u njima radioaktivni radij-226. Državno odvjetništvo kasno poslijepodne objavilo je da “postoji osnovana sumnja da je državljanka Poljske 12. rujna 2016. preko državne granice iz RH namjeravala prenijeti staklenu kutijicu i tri platnene vrećice ispunjene ionizirajućom tvari Ra-226”. Radij-226 nekada se koristio u bolnicima za terapiju malignih oboljenja, a prestao se koristiti 1996. godine. U Hrvatskoj se koristio u bolnicima u Zagrebu, Splitu i Rijeci. Nakon povlačenja iz upotrebe sve preostale količine radija-226 uskladištene su u privremena skladišta radioaktivnih materijala na Institutu “Ruđer Bošković” u Zagrebu i Institutu za medicinska istraživanja i medicinu rada.