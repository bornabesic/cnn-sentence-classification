Mario Henjak iz Sberbanka te Miljenko Živaljić iz Zagrebačke banke, prema neslužbenim informacijama iz bankarskih izvora, ulaze u privremeno vjerovničko vijeće Agrokora, čije je uspostavljanje jedan od prvih koraka u procesu restrukturiranja koncerna. Uz njih, u vijeću će biti još i prokuristica Kraša Marica Vidaković, koja će predstavljati velike dobavljače, te predsjednik Hrvatske poljoprivredne komore Matija Brlošić, koji će zastupati male dobavljače i primarno poljoprivredne proizvođače. Tko će biti peti član privremenog vjerovničkog vijeća, koji, prema Zakonu o postupku izvanredne uprave u trgovačkim društvima od sistemskog značaja za Republiku Hrvatsku (kolokvijalno lex Agrokor), mora doći iz redova vlasnika obveznica, zasad je nepoznanica. Vlasnici obveznica uglavnom su inozemni investitori i, kako nam pričaju izvori upoznati sa situacijom, još se nisu izjasnili. No, uskoro bi trebali. Trgovački sud u Zagrebu potvrdio je da je prošli tjedan u petak zaprimio prijedlog Agrokora za pokretanje postupka izvanredne uprave nad koncernom i njegovim ovisnim i povezanim društvima. Izvanredni povjerenik Ante Ramljak, pak, mora prema lex Agrokoru podnijeti sudu prijedlog za imenovanje članova privremenog vjerovničkog vijeća, koje će trajati maksimalno 30 dana, u roku od pet dana od dana otvaranja postupka izvanredne uprave. Rješavanje tehničkih pitanja u vezi s vijećem te službena potvrda članova očekuju se ovih dana, no dok se to ne dogodi, otvorena je mogućnost da se članovi privremenog vjerovničkog vijeća promijene, pa su naši sugovornici iz redova vjerovnika poprilično suzdržani. Nisu pretjerano voljni nagađati o tome tko bi u vijeću mogao biti predstavnik vlasnika obveznica ni kako će ono u praksi funkcionirati. Tek se od dobavljača može čuti da će im najvažniji zadatak biti rješavanje glavnog problema - naplata robe koja je dostavljena - a od banaka da je izbor banaka zapravo logičan. Sberbank ulazi u vijeće zbog visine izloženosti ruskih banaka u Agrokoru, i to kao predstavnik velikih banaka vjerovnika, a Zagrebačka banka kao predstavnik manje izloženih banaka zbog toga što je, kako pretpostavljaju pojedini bankari, “banka broj jedan u Hrvatskoj”.