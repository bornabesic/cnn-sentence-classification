Hrvatska je po proračunskom deficitu za 2016. godinu od 0,8 posto BDP-a među EU zemljama s najnižim udjelom deficita u BDP-u, dok je po javnom dugu od 84,2 posto među 16 članica čiji dug premašuje 60 posto BDP-a, pokazuju u ponedjeljak objavljeni podaci Eurostata. Izvješće o prekomjernom proračunskom manjku i razini duga opće države u RH pokazuje da je u 2016. deficit konsolidirane opće države iznosio 2,7 milijardi kuna, odnosno 0,8 posto BDP-a, nakon što je godinu ranije iznosio 11,3 milijarde kuna, odnosno 3,4 posto BDP-a, objavili su u ponedjeljak Državni zavod za statistiku i Eurostat. Kako navodi HRT, to je najniži zabilježeni deficit od kada se mjeri, odnosno od 2002. godine. Javni je dug u prosincu prošle godine pao na 289,07 milijardi kuna, ili 84,2 posto BDP-a, što je oko 500 milijuna kuna manje u odnosu na isti mjesec 2015., kada je iznosio 289,58 milijardi kuna ili 86,7 posto BDP-a. Po podacima Europske unije, Hrvatska je, uz Irsku i Dansku, među članicama EU s najnižim udjelom deficita u BDP-u. Irska je u 2016. godini imala proračunski deficit od 0,6 posto BDP-a, a Danska od 0,9 posto BDP-a. Četiri članice imale su deficite na razini tri posto BDP-a ili više, pri čemu Španjolska 4,5 posto BDP-a, Francuska 3,4 posto, a Rumunjska i Velika Britanija po tri posto BDP-a. U 2016. godini proračunski višak zabilježen je pak u Luksemburgu, od 1,6 posto BDP-a, na Malti, 1,0 posto, u Švedskoj 0,9 posto, u Njemačkoj 0,8 posto, te u Grčkoj i Češkoj od 0,7 odnosno 0,6 posto. Slijede Cipar i Nizozemska sa suficitom od po 0,4 posto te Estonija i i Litva s po 0,3 posto. Bugarska i Latvija imale su uravnotežene proračune.  Hrvatska se s javnim dugom od 84,2 posto BDP-a u 2016. godini nalazi među 16 članica čiji dug premašuje 60 posto BDP-a. Najviše udjele duga u BDP-u 2016. imale su Grčka, 179 posto BDP-a, Italija 132,6 posto, Portugal 130,4 posto, Cipar 107,8 posto i Belgija 105,9 posto. Krajem 2016. najniže udjele duga u BDP-u imale su Estonija, 9,5 posto, Luksemburg 20 posto, Bugarska 29,5 posto, Češka, 37,2 posto, Rumunjska 37,6 i Danska 37,8 posto.  U 2016. proračunski deficit i državni dug u EU i eurozoni u relativnom su izrazu smanjeni u odnosu na godinu ranije. U EU udio manjka u 2016.  smanjen je na 1,7 posto BDP-a, s 2,4 posto u 2015. godini, dok je javni dug smanjen na 83,5 posto BDP-a, s 84,9 posto. U 19-članoj eurozoni deficit je smanjen na 1,5 posto BDP-a u 2016. , s 2,1 posto u godini ranije. Udio duga u BDP-a skliznuo je na 89,2 posto, s 90,3 posto BDP-a.  