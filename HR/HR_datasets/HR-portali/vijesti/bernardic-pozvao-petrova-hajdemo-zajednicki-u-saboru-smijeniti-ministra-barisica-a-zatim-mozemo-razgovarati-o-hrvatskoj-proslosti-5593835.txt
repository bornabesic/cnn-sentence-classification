Predsjednik SDP-a Davor Bernardić pozvao je u subotu predsjednika Mosta Božu Petrova, koji je najavio otvaranje arhiva, da prvo zajednički smjene ministra znanosti i obrazovanja Pavu Barišića, a da nakon toga razgovaraju o hrvatskoj prošlosti. "Pozivam ih da zajednički u četvrtak smijenimo ministra Barišića jer je to u interesu naše zajedničke budućnosti i sve djece u Hrvatskoj, a onda da zajednički potom transparentno raspravimo o našoj zajedničkoj prošlosti. Obično, kada se nema planova za budućnost, onda se ljudi vole baviti prošlosti, loviti vještice i komuniste, a poznato je da ih najviše ima u HDZ-u", rekao je Bernardić u Šibeniku odgovarajući na pitanje novinara je li Mostov prijedlog izmjena zakona o državnom arhivu, prema kojem bi svi dokumenti bili dostupni svima, prvi korak prema lustraciji. Petrov je u subotu u razgovoru za Večernji list najavio prijedlog izmjena Zakona o državnom arhivu kojima bi, ako bi ih Sabor prihvatio, za javnost bila otvorena arhivska građa nastala do 22. prosinca 1990. To podrazumijeva arhivsku građu državnih tijela i Saveza komunista Hrvatske, osim građe s osjetljivim osobnim podacima. Poručio je da je otvaranje arhiva tek prva pretpostavka suočavanja s prošlošću, jer isključivo pravilnim i potpunim utvrđivanjem i vrednovanjem povijesnih činjenica moguće je suzbiti relativizaciju i iskrivljavanje povijesnih činjenica. Bernardić je ustvrdio da se svi dokumenti nalaze u Državnom arhivu i da je SDP dosad uvijek dao odobrenje i za sve potrebe ili za znanstvena istraživanja. "Nema razloga da to ne bude tako i od sada, ali prije svega pozivam Božu Petrova, kao čelnika Mosta, da zajednički u četvrtak smijenimo ministra Barišića jer je to u interesu naše zajedničke budućnosti. Ljudi u ovoj zemlji i djeca zaslužuju bolje obrazovanje, a nakon toga zajedno razgovarajmo o potpunoj transparentnosti svih onih stvari koje je potrebno napraviti kako bi naša zajednička prošlost bila što jasnija", rekao je Bernardić novinarima u Šibeniku gdje je održao radni sastanak s članovima gradske i županijskih organizacija. Inače, Bernardić je u subotu, kako je izvijestio SDP, potpisao peticiju "Stop plagiranju u Hrvatskoj" koju je, potaknuta "aferom plagijat" ministra znanosti i obrazovanja Pave Barišića, inicirala skupina od 19 znanstvenika, profesora, učitelja, liječnika, studenata i poduzetnika. Komentirajući u Šibeniku sastanak premijera Andreja Plenkovića s mađarskim premijerom Viktorom Orbanom na rubu summita EU u Valletti, Bernardić je rekao kako više niti jedan sastanak s Mađarima ne smije biti tajan. "Sjetimo se kako je to završilo sa Sanaderom. Prema tome, pozivam Plenkovića da sve bude potpuno transparentno kad je u pitanju dogovor oko budućnosti Hrvatske i hrvatske energetske neovisnosti. Ovih dana je svima u Hrvatskoj postalo jasno da prodaja HEP-a nije rješenje. To je pokazala i naša stručna rasprava i na žalost, mi smo u tom procesu ponudili i neka druga rješenja, jer postoje neka druga rješenja ovladavanja Inom, odnosno preuzimanja Ine pod hrvatsku kontrolu kako bi se zadržala radna mjesta i kako bi se zadržala proizvodnja u Hrvatskoj", rekao je Bernardić i pozvao premijera da iznese konkretan financijski plan i konkretan način kako se misli preuzeti Inu pod hrvatsku kontrolu. Nažalost, ustvrdio je, "nema puno razgovora. Oni uopće ne razgovaraju. Ne razgovaraju s opozicijom, ne razgovaraju u Vladi, ne razgovaraju, izgleda, ni s Mostom, a izgleda da puno ne razgovaraju ni u HDZ-u jer o svemu imaju različita mišljenja. Prema tome, da ne bi završili kao u vrijeme Sanadera, pozivam ih da uključe malo širi krug ljudi u to". Odgovarajući na pitanje novinara u Šibeniku o ulozi u stranci njegova protukandidata za predsjednika SDP-a Ranka Ostojića, Bernardić je rekao da je on saborski zastupnik, da ima svoje zasluženo mjesto u stranci te da će sigurno dati svoj doprinos u budućem razvoju SDP-a. "S Rankom Ostojićem imao sam vrlo konstruktivan razgovor i zajedno ćemo posjetiti London i prisustvovati sastanku Partije europskih socijalista u veljači i razgovarati o našem europskom planu, a tu jedan od većih izazova za socijaldemokrate u Europi je pitanje migrantske krize i pitanje mira u Europi, sigurnosno pitanje u Europi. Zato nam je iznimno važno da što prije kao zemlja donesemo nacionalnu strategiju sigurnosti. Prije bilo kakvog bacanja kostiju i rasprave i bacanja spinova oko vojnog roka, najvažnija nam je ta nacionalna strategija", rekao je Bernardić. U Šibeniku je poručio da Šibensko-kninska županija ne može i ne smije biti zadnja hrvatska županija na Jadranu. "Ovo mi je 20. županija koju sam obišao u zadnjih 40 dana. Cilj nam je uspostaviti jaču organizaciju na terenu i dobro se pripremiti za lokalne izbore, a ovdje u Šibensko-kninskoj županiji pokazuje se veliki potencijal za rad i djelovanje SDP-a, što ćete uskoro i vidjeti", kazao je Bernardić. Dodao je da na izborima računaju na "standardno dobar rezultat u Pirovcu, Tisnom, na obali, ali, vjerujem, i u Šibeniku te da će se dogoditi promjene i na razini Šibensko-kninske županije". "Zato će SDP ovih dana definirati svoje kandidate te razgovarati oko potencijalnih koalicija u gradu i na razini županije. Tamo gdje je SDP preuzeo odgovornost za upravljanje, ljudi žive bolje. Imaju veći standard i veću kvalitetu života, a tamo gdje upravlja HDZ, ostavili su samo siromaštvo i iseljavanje. To možemo vidjeti iz dana u dan", ustvrdio je Bernardić, koji je na pitanje jesu li išta bliži izboru kandidata za zagrebačkog gradonačelnika odgovorio kako je o tome sve rekao te da će se uskoro znati.. Predsjednik šibenskog SDP-a Franko Vidović ponovio je da se još pregovara oko suradnje na lokalnim izborima. "Razgovaramo s potencijalnim koalicijskim partnerima, HNS-om, HSS-om, HSU-om, s nekim nezavisnim listama, u kontaktu smo i sa Stipom Petrinom, i to ne krijemo. Kroz par dana imat ćete potpunu informaciju", dodao je.