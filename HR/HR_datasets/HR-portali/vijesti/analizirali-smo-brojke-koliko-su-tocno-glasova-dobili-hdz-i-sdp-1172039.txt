I HDZ i SDP “šarali” su na lokalnim izborima prilično mijenjajući koalicijske partnere u odnosu na lokalne izbore 2013. godine. S kakvim su uspjehom to radili, odnosno jesu li i birači prepoznali kao dobar izbor njihovih partnera, pokazuje analiza glasova koje su dobili po županijama. Kod HDZ-a ne može se uočiti neko pravilo koaliranja, već su se očigledno od sredine do sredine prilagođavali političkim okolnostima, tako da je negdje došlo do raskida njihove suradnje s pravaškim i izrazitije desnim strankama, a negdje su se pojačali upravo sa strankama iz desnog spektra, dok su se ponegdje uzdali isključivo u vlastite snage. Kod SDP-a je zamjetno da im u nizu sredina HSLS više nije partner, u pojedinima ni HNS, dok im je u desetak županija HSS novi partner u odnosu na 2013. Slučaj Prgomet Kao relevantnije podatke za odnos prema vodećim strankama i njihovim koalicijama uzeli smo podatke o glasovanju za skupštine županija i zagrebačku Gradsku skupštinu, jer podaci o izboru župana i zagrebačkog gradonačelnika govore više o preferencijama pojedinaca nego stranaka. Stoga su liste za župana i zagrebačkog gradonačelnika dobile više glasova nego liste za Skupštinu, ali ne puno, HDZ-ove ukupno oko 11.000 glasova više, a SDP-ove oko 9000. U nekim slučajevima te su razlike izraženije, a slučaj Drage Prgometa i HDZ-a je najdrastičniji. S tim da je HDZ sada išao sam i dobio 4221 glas manje dok ih je 2013. pratilo pet stranaka od kojih su samo tri na ovim izborima odnijele 5286 glasova. Unatoč očekivanjima s obzirom na događanja u Vladi i Hrvatskom saboru, te krizu u Agrokoru, HDZ-ove liste za skupštine osvojile su 33.527 glasova više nego 2013., a SDP-ove liste 59.261 glas manje tako da je razlika među njima povećana na 155.253 glasa. Dok je HDZ sam i u koalicijama osvojio ukupno 535 tisuća glasova, SDP 380 tisuća, Most je osvojio 151 tisuću i Živi zid 85 tisuća. SDP načelno nije dobro koalirao. HDZ je imao izraženiji manji broj glasova u odnosu na 2013. samo u tri županije, dok su u 12 županija osvojili barem za 1400 glasova više. SDP-ove liste u samo tri županije osvojile su više glasova, a u 13 županija barem 2500 glasova manje. Plenković u pravu – Ostajemo sa SDP-om i po cijenu da sutra HSS nestane kao stranka – bio je isključiv šef HSS-a Krešo Beljak za Dnevnik NoveTV u tijeku kampanje, dok je s druge strane čelnik HDZ-a Andrej Plenković unatoč tomu sve vrijeme snubio HSS, otvoreno ih pozivajući na suradnju kao sestrinsku stranku. Rezultati izbora daju za pravo Plenkoviću. Spoj SDP-a i HSS-a nije kliknuo kod birača. U šest županija SDP-ove liste na kojima im se pridružio HSS ostvarile su slabiji rezultat nego prije četiri godine. a i u pet županija gdje je rezultat bolji, ispod očekivanog je s obzirom na potencijal koji je HSS pokazao 2013. U Varaždinskoj županiji s HSS-om imaju 4643 glasa manje. U Zadarskoj umjesto HSLS-a s HNS-om i HSS-om 676 manje, čije su dvije koalicije 2013 dobile 7197 glasova. U Šibensko-kninskoj umjesto HSLS-a partner im je HSS – 2806 manje, kao i u Istarskoj – 7685 manje. U Međimurskoj došli su im HSS i Laburisti – 25 glasova manje. U Zagrebu umjesto “zelenih” HSS i Naprijed Hrvatska – 6380 manje. U Koprivničko-križevačkoj HSLS su zamijenili HSS-om i dobili su 895 glasova više, s tim da je HSS 2013. s A-HSP-om imao 11.736 glasova. U Primorsko-goranskoj SDP-ovoj koaliciji je otišao HNS, a došli su HSS i PGS i dobili su 479 glasova više. U Virovitičko-podravskoj pojačani s HSS-om osvojili su samo dva glasa više. U Brodsko-posavskoj županiji umjesto s HNS-om, koalirali su s pet stranaka (HSS, HSU, Laburisti, HSLS i Reformisti) ali rezultat je samo 2681 glas više. Čak i u Zagrebačkoj županiji spoj s HSS-om, unatoč odličnom rezultatu, nije ostvario sinergijski potencijal. Jer SDP-ova koalicija je 2013. osvojila 28.774, a HSS sam 27.220, što je 12.500 glasova više. SDP je u Krapinsko-zagorskoj išao bez HSS-a i ostvario bolji rezultat, dok je HDZ s njima imao 556 manje. U Karlovačkoj HDZ je ostao bez HSS-a i HSLS-a i imao je 1817 manje. Odlazak HSP-a u Ličko-senjskoj, nije pogodio koaliciju HDZ-HSS. A u Bjelovarsko-bilogorskoj s HSS-om i HSLS-om HDZ je dobio 3051 glas više. I u Splitsko-dalmatinskoj HDZ je pet partnera zamijenio HSS-om i imao 6675 više. Primjer loših koalicija kod HDZ-a su Požeško-slavonska i Brodsko-posavska županija, gdje nije došlo do sinergije s pojačanjima HDSSB-om i HSP-om, ali u Virovitičko-podravskoj jest. Bez HSP-AS-a HDZ je bolje prošao u Osječko-baranjskoj županiji, Šibensko-kninskoj i Međimurskoj, ali u Vukovarsko-srijemskoj s HSP-AS-om otišlo je 3282 glasa. U Primorsko goranskoj HSS su zamijenili desnima i dobili 4156 glasa više. U Zadarskoj su im došli Hrast i Reformisti.