Teo Žikić, 31-godišnji elektrotehničar iz Rijeke, nakon dvije godine posla u Auto Rimcu vratio se u rodni grad te u srpnju 2017. osnovao tvrtku Torp, što je rezultiralo prvim riječkim elektroautomobilom. Zajedno s kolegom Žikić je napravio konverziju Škode Octavije, a sve ugrađene komponente, osim elektromotora, projektirane su i proizvedene u proizvodnom inkubatoru Riječke razvojne agencije Porin koji potpuno besplatno pruža takvu vrstu podrške poduzetnicima. - Na ovom smo automobilu radili godinu dana, s time da je na ugradnju elektromotora otpalo dva mjeseca, a ostatak vremena se radilo o pripremi. Naravno, sada će to ići puno brže. Ovo je prototip koji je nešto skuplji, koštao je oko 12 tisuća eura, ali već da se naruče dva automobila cijena bi bila 20 posto niža. Da se radi desetak automobila, cijena pada na razinu konkurentnosti. To nam je sada idući cilj, organizirati seriju od barem desetak automobila za lokalna komunalna društva, koji će cijenom biti konkurentni ostalim automobilima. Takva se investicija u potpunosti isplati za pet-šest korištenja jer nema troškova održavanja motora, a ‘gorivo’ je zanemarivo - ispričao nam je Žikić. Prvi riječki elektroautomobil ima motor s vodenim hlađenjem od 60 kilovata, jednako kao i originalni model Škode Octavije, a domet mu je 100 kilometara. Kapacitet baterije je 20 kWh s integriranim pametnim sustavom nadzora te je pad kapaciteta na 80 posto nakon 100 tisuća kilometara. Vrijeme punjenja s integriranim punjačem je pet sati, dok na brzoj punionici traje samo jedan sat. Trošak električne energije na 100 kilometara iznosi sedam do deset kuna po nižoj tarifi, a budući da je punjenje električnih automobila u Rijeci još uvijek besplatno, trenutačno je trošak nula kuna. Prema Žikićevim riječima, postoji mogućnost ugradnje još jedne baterije na mjesto gdje se nalazi rezervoar, tako da bi mu domet u tom slučaju bio 200 kilometara. Teo Žikić je, priča, nakon završene srednje elektrotehničke škole upisao fakultet, ali studij je podrazumijevao “previše teorije koja je zastarjela”, tako da je krenuo sam učiti ono što ga zanima. Posao kod Rimca bio mu je dragocjeno iskustvo, ali želio se vratiti u rodni grad i pokrenuti nešto svoje. - Torp je, kao, kratica od Torpeda koji je simbol riječke industrije. Krenuli smo s elektrobiciklima, što nam je osnovna djelatnost, ali automobil mi je bio velik izazov - priča mladi riječki poduzetnik. Ističe da za konverzije ovakve vrste već postoji interes i fizičkih osoba, ali i komunalnih društava. To nam je potvrdio riječki gradonačelnik Vojko Obersnel koji napominje da u Rijeci već prometuju manja vozila Čistoće na električni pogon, a čistači ulica koriste i električne bicikle. - Intencija nam je nabava ovakvih automobila za radne svrhe. Budući da se radi o preradi postojećih vozila, to je možda najbolja i najjeftinija varijanta - rekao je Obersnel, ističući da u Rijeci već ima desetak punionica za električne automobile. U Rijeci je nedavno predstavljen i poljski električni autobus koji je imao probnu vožnju, a predstavnici proizvođača najavili su mogućnost da se takva vozila za javni prijevoz proizvode u Hrvatskoj. Na pitanje je li se razgovaralo o mogućoj proizvodnji u Rijeci, Obersnel odgovara potvrdno. - Jedna od mogućnosti je proizvodnja u pogonima bivše tvornice Torpedo koja je, doduše, u privatnom vlasništvu, ali sadašnji vlasnik prostor želi staviti u funkciju. Druga je mogućnost industrijska zona Kukuljanovo - kazao je Obersnel.