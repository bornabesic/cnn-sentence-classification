Poslovni angažman između MOL-ova konzultanta Josipa Petrovića i Ane Šarić Karamarko, supruge Tomislava Karamarka, osim zbog slučaja Ina-MOL, mogao bi politički biti problematičan i zbog činjenice da su u vrijeme njihove suradnje Uskok, ali i sudovi, Petrovića već bili osumnjičili zbog kupovanja podataka iz najtajnijih Uskokovih istraga u tzv. aferi krtica. Suradnja između Petrovićeva Peritus savjetovanja i Drimije, prema riječima Ane Karamarko, počela je 1. veljače 2012. i trajala do 31. prosinca 2015., kada je prekinuta jer je Karamarko postao član Vlade. Josip Petrović bio je pak uhićen 21. ožujka 2013., a pušten je nakon pretrage stana i ispitivanja, no nedugo poslije toga 25. ožujka Uskok ga je i službeno osumnjičio. Par mjeseci poslije rješenje o provođenju istrage protiv Petrovića potvrdio je i istražni sudac zagrebačkog Županijskog suda, da bi 10. travnja 2014. protiv njega bila podignuta i prva verzija optužnice. Naime, sud je tu prvu optužnicu odbacio, a Uskok je još tri puta podizao optužnicu protiv Petrovića, da bi konačna verzija bila potvrđena u siječnju 2016. Cijelo to vrijeme, dakle od ožujka 2013. do kraja 2015., Petrović je bio pod Uskokovim kaznenim postupkom zbog “špijuniranja” Uskoka i mediji su o tom slučaju vrlo opširno izvještavali. Međutim, to po svemu sudeći nije bilo zvono za uzbunu i razlog za raskidanje suradnje između Drimije i Peritus savjetovanja. Premda se o poslovanju Josipa Petrovića, osim njegova angažmana vezanog uz MOL, malo zna, tijekom istrage je postalo vidljivo da je riječ o osobi koja ima cijeli spektar interesa i poznanstava u Hrvatskoj i u inozemstvu. Petrović je istražiteljima objašnjavao da je već 20 godina prijatelj s poduzetnikom Igorom Mlinarom, koji je također optužen s njim, te da se Mlinar pokušavao ubaciti u posao trgovine naftom zajedno s jednim Palestincem, no da od toga na kraju nije ništa bilo. Dodao je da se druži i s Markom Vojkovićem, u čijoj je tvrtki Adriatica net Mlinar bio zaposlen kao savjetnik. No, podatke o još jednom mogućem Petrovićevu poslovnom angažmanu dao je istražiteljima 2013. i izvršni dopredsjednik Hrvatskog rukometnog saveza i poduzetnik Zoran Gobac, koji je rekao da je kao savjetnik društva Atlantis koje je u Luci Ploče imalo zakupljene terminale za ukapljeni naftni plin pokušao preko Petrovića dogovoriti suradnju s Inom, odnosno MOL-om. U angažman je trebao biti uključen i osječki ‘kralj željeza’ Željko Biloš, čija bi ljevaonica iz Osijeka izrađivala tankove za plin. Međutim, rekao je Gobac, taj se posao nikada nije realizirao.