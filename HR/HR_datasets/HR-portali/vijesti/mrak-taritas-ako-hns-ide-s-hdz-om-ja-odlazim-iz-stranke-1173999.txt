Kandidatkinja HNS i SDP-a za zagrebačku gradonačelnicu Anka Mrak Taritaš izjavila je kako ona ne sudjeluje u nikakvim preslagivanjima vlade te da će se u Predsjedništvu HNS-a suprotstaviti takvim pokušajima dogovora s HDZ-om. Na upit novinara vidi li se u presloženoj Vladi HDZ-a i HNS-a ako ne postane gradonačelnica Zagreba, Mrak Taritaš je odgovorila kako ona ne sudjeluje u nikakvim preslagivanjima. "Želim uzdignutom glavom hodati Zagrebom i Hrvatskom i neću u nikakvom preslagivanju i ni pod kakvim uvjetima sudjelovati", rekla je Mrak Taritaš na okretištu tramvaja "Remiza" dodavši kako neće prevariti svoje birače.  Poručila je kako će se unutar Predsjedništva HNS-a suprotstaviti koaliciji s HDZ-om, te dodala kako u slučaju da bude preglasana, neće sudjelovati u takvoj priči. Mrak Taritaš je rekla kako u slučaju da HNS koalira s HDZ-om - za nju u takvom HNS-u nema mjesta. "Ja ne bih bila ponovno ministrica graditeljstva u HDZ-ovoj Vladi", ustvrdila je. Plenković o koaliciji s HNS-om Predsjednika HDZ-a i premijera Andreja Plenkovića novinari su u Sinju pitali o nagađanjima da će na nacionalnoj razini doći do suradnje s HNS-om, odnosno do formiranje većine u Saboru, a on odgovorio: "Nakon drugog kruga ćemo o tome."  Ponovio je kako je više puta u prošlih nekoliko tjedana rekao da su dobrodošli on koji se žele priključiti projektu političke stabilnosti, gospodarskog rasta i razvoja, pravne sigurnosti i društvene solidarnosti, odnosno programu Vlade. Na pitanje hoće li dobiti potporu članstva HDZ-a za eventualnu suradnju s HNS-om,  rekao je da će nakon drugog izbornog kruga "sve raspraviti na stranačkim tijelima".