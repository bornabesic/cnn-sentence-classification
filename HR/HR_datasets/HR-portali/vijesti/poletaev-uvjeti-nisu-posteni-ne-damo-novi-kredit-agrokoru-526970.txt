Sberbank neće sudjelovati u novom financiranju Agrokora jer smatra da uvjeti toga financiranja nisu pošteni, izjavio je za Bloomberg prvi zamjenik predsjednika Uprave Sberbanka Maksim Poletaev, a prenosi ruski poslovni portal Finanz. Jednaki uvjeti sudjelovanja u novome kreditu za najveći hrvatski maloprodajni lanac predlažu se i bankama i špekulativnim fondovima, rekao je Poletaev u telefonskom intervjuu Bloombergu. Sberbank je po njegovim riječima "kategorički protiv" plana Agrokora za osiguravanje novoga financiranja. Bloomberg podsjeća da se Agrokor početkom godine suočio s nemogućnošću podmirivanja obveza te da se po posebnom zakonu nalazi pod upravom izvanrednog povjerenika, koji je kreditorima predložio novu shemu financiranja kompanije, po kojoj bi im za iznos novog kreditiranja bio priznat povlašteni status i za ranije odobrene kredite (tzv. roll up). "Kada smo mi molili takav status za naše tražbine od 100 milijuna eura, odbili su nas pozivajući se da to nije u skladu s lex Agrokorom, a sada te uvjete predlažu svima, uključujući fondove koji su kupili dug na tržištu za 30 do 35 posto njegove vrijednosti. Ne razumijemo tu logiku", rekao je Poletaev.   Poletaev se u ponedjeljak susreo s predsjednikom Vlade Andrejom Plenkovićem i ministricom gospodarstva Martinom Dalić, a potom i s izvanrednim povjerenikom Antom Ramljakom. Ramljak je nakon toga kazao da je s predstavnicima Sberbanka imao otvoren i konstruktivni razgovor i da se razgovaralo o novom modelu financiranja koncerna u kojem je ruskoj banci ponuđeno da sudjeluje te da novi kredit ne ovisi o tome hoće li ta banka u njemu sudjelovati. "Vidjet ćemo pristaju li na sudjelovanje u tom kreditu", izjavio je te pozvao Sberbank da se pridruži klubu banaka koji će u Agrokor upumpati novu likvidnost. Privremeno vjerovničko vijeće Agrokora u srijedu poslijepodne odražava sjednicu, a uoči nje Marica Vidaković koja zastupa interese velikih dobavljača kazala je tako pretpostavlja da će im biti iznijet prijedlog daljnjeg financiranja koncerna. Odgovarajući na pitanja novinara uoči sastanka, Vidaković je kazala kako pretpostavlja da će na sastanku vjerovničkog vijeća biti iznijet prijedlog ili plan daljnjeg financiranja Agrokora. Na upit što ako ne bude kredita, Vidaković je kazala kako pretpostavlja da je "Vlada ozbiljna i da će "biti plan B ako nema plana A". I predsjednik Hrvatske poljoprivredne komore (HPK) Mato Brlošić vjeruje da će Vlada naći odgovor ne bude li kredita. Uoči sjednice vijeća, Brlošić je novinarima izjavio da i dalje smatra kako primarna poljoprivredna proizvodnja zbog specifičnosti treba biti isplaćena u cijelosti. Sberbank je poručio da neće sudjelovati u novom financiranju Agrokora, jer smatra da uvjeti toga financiranja nisu pošteni zbog toga što se jednaki uvjeti sudjelovanja u novome kreditu za najveći hrvatski maloprodajni lanac predlažu i bankama i špekulativnim fondovima. Sberbank je po riječima prvoga zamjenika predsjednika Uprave te banke Maksima Poletaeva "kategorički protiv" plana Agrokora za osiguravanje novoga financiranja. Kaže da je Sberbank odbijen kad je tražio povlašten status za svoje tražbine od 100 milijuna eura, sada se ti uvjeti predlažu svima, uključujući fondove koji su kupili dug na tržištu za 30 do 35 posto njegove vrijednosti.  Adris grupa u četvrtak je ocijenila da su Adrisova potraživanja od Agrokora među najbolje osiguranim potraživanjima, osigurana među ostalim i zalogom na dionicama Jamnice i Konzuma kao i zadužnicama koje su izdali Agrokor, Konzum i Jamnica. Prema podacima iz izvješća o gospodarskom i financijskom stanju te o provedbi mjera izvanredne uprave u Agrokoru za razdoblje od 10. travnja do 10. svibnja ove godine, zaključno s 31. ožujka pojedinačno najveći ne-bankovni kreditor Agrokora bila je Adris Grupa s 967 milijuna kuna, a od svih dobavljača Agrokora najveći dobavljač bio je TDR koji čini gotovo tri posto obaveza prema dobavljačima. "Točna je informacija, koju korektno prenose mediji, o visini Agrokorova duga Adris grupi, kao što je točno i to da Adrisova potraživanja spadaju među najbolje osigurana potraživanja. Osigurana su, uz ostalo, zalogom na dionicama Jamnice i Konzuma, kao i izdanim zadužnicama od strane Agrokora, Konzuma i Jamnice",kaže se u obavijesti Adris grupe. Navodi se da dug potječe od vremena poslovne suradnje TDR-a i Agrokora.  Podsjeća se da je Adris grupa, zahvaljujući TDR-u, bila jedan od najvećih pojedinačnih dobavljača tvrtkama iz sastava Agrokora. "Rezultat takvog poslovnog odnosa je i dugogodišnji TDR-ov uspjeh na hrvatskom i regionalnom tržištu. Godine 2014., uz ostalo, Adris grupa je preuzela obveze tvrtki iz sastava svoje duhanske strateške poslovne jedinice kako bi maksimalizirala vrijednosti prodaje TDR-a", kaže se u obavijesti. Adris je, kako se ističe, zahvaljujući i suradnji s Agrokorom, uspješno poslovao, a o tome prema navodima iz obavijesti ponajbolje govori to što je u zadnjih pet godina investirao više od četiri milijarde kuna i prosječno godišnje ostvarivao neto dobit u vrijednosti od gotovo 430 milijuna kuna. U 2016. dobit je iznosila 501 milijun kuna, dakle i nakon prodaje TDR-a Adris ostvaruje rast svih ključnih pokazatelja poslovanja, ističu uz ostalo u Adris grupi.