SRBIJA je danas na međuvladinoj konferenciji o pristupanju otvorila pregovore u još dva poglavlja - 5 Javne nabave i 25 Znanost i istraživanje, čime se ukupi broj otvorenih poglavlja popeo na šest.  Srbija je očekivala da će otvoriti pregovore još u jednom poglavlju - 26 Obrazovanje i kultura, ali zemlje članice o tome još nisu postigle suglanost.  Među onima koje su imale rezerve u vezi s tim poglavljem bila je i Hrvatska.  Hrvatski ministar vanjskih i europskih poslova Davor Ivo Stier rekao je da Zagreb traži dodatna objašnjenja od Europske komisije, koja pregovora u ime zemalja članica te dodao da je optimist i da bi se rezerva mogla ukloniti vrlo brzo, možda već početkom sljedeće godine.  "Naravno, potrebna su dodatna objašnjenja Komisije koja je u stalnom kontaktu sa Srbijom", rekao je Stier, dodajući da je obrazovanje nacionalnih manjina važno područje.  Zamjenica bugarskog premijera zadužena za europske poslove i ministrica obrazovanja Meglena Kuneva potvrdila je da njezina vlada nije dobila tražena objašnjenja i da zbog toga nije mogla podići svoje rezerve. Većina bugarskih pitanja odnosi se na prava bugarske manjine u istočnoj Srbiji.  "Srbijansko ministarstvo obrazovanja planira reforme i mi želimo znati kako će te reforme izgledati", rekla je Kuneva, dodajući da je Srbija željele istodobno otvoriti i zatvoriti to poglavlje što za Bugarsku nije bilo prihvatljivo dok ne dobije odgovore na pitanja koja je postavila.  Poglavlja 25 i 26 obično se istodobno otvaraju i zatvaraju, budući da je riječ o područjima u kojima nema zajedničke europske pravne stečevine. Srbija u utorak zatvorila poglavlje 25. S ova dva poglavlja Srbija je dosada otvorila ukupno šest poglavlja, od kojih je jedno privremeno zatvoreno. Put Srbije prema EU  Srbija je dobila kandidatski status 2012., a pregovori su proglašeni otvorenima u siječnjuu 2014.  Prva dva poglavlja otvorena su u prosincu 2015. i jJoš dva u srpnju 2016.   Prvo poglavlje koje je Srbija otvorila bilo je poglavlje pod nazivom Ostala pitanja, što je jedno od posebnosti pregovora sa Srbijom.  To je tehničko poglavlje u kojem nijedna zemlja dosad nije vodila pregovore i u njega su se ranije stavljale odredbe kojima nije mjesto u jednom od 34 preostala poglavlja.  To se poglavlje uvijek otvaralo i zatvaralo na zadnjoj pristupnoj konferenciji. Međutim, u slučaju Srbije u okviru toga poglavlja, pratit će se njezini odnosi s Kosovom, stoga se ono otvara među prvima a bit će zatvoreno kao zadnje poglavlje u pregovorima.  U pregovaračkom okviru EU-a od Srbije se traži da do kraja pregovora sklopi pravno obvezujući sporazum o cjelovitoj normalizaciji odnosa s Kosovom. To neki tumače i kao puno srbijansko priznanje Kosova, ali nema suglasnosti oko takve intepretacije te odredbe.