Foto: 1234f, Index, Luka Stanzl/Pixsell  JEDNA od najljepših plaža na Jadranu, Zlatni rat na Bolu, dobila je novog koncesionara – zagrebačku tvrtku Sport B. I dok su se jučer općinari iz Bola žalili zbog toga što je plaža prepuštena tvrtki bez ikakvih prihoda i zaposlenih, pretragom u poslovnim registrima nije teško pronaći vezu novog vlasnika s moćnim HDZ-ovim lobijem, odnosno s obitelji Vukojević.  Vlasnik tvrtke Sport B koja će sljedećih petnaest godina upravljati Zlatnim ratom je Davor Matijević koji preko svog obrta vodi narodnjački klub u Domu sportova – Sport Billy.  Matijević je u nekoliko tvrtki povezan s Vukojevićima  No zanimljivija je druga tvrtka u kojoj se Matijević pojavljuje kao suvlasnik, a to je Sporticus, preko koje posluje Cro pub, ugostiteljski objekt u blizini Doma sportova. Donedavni osnivač Sporticusa bio je Višeslav Vukojević, sin bivšeg ustavnog suca i rigidnog HDZ-ovca, nekadašnjeg saborskog zastupnika Vice Vukojevića.   Umjesto Višeslava, sada je među osnivačima Sporticusa upisana Mira Vukojević, očito članica moćne HDZ-ovske obitelji. Prokurist tvrtke Sporticus je Božo Krmek, ujedno direktor Matijevićeve tvrtke Sport B. Isti trojac (Matijević, Vukojević, Krmek) stoji iza firme Hotel Grand Zagreb, a Matijević je ranije bio u tvrtki Grom usluge, s Berigojem Vukojevićem, također sinom Vuce Vukojevića.   O Berigoju se pisalo nakon što je 1999. ranjen u pucnjavi u zagrebačkom kafiću Stars, dok je Višeslav spominjan 2010., kada je s tadašnjim ministrom financija Ivanom Šukerom doživio lakšu prometnu nesreću. Mediji su tada otkrili kako državni dužnosnik u luksuznom terencu putuje s poduzetnikom koji je dobivao unosne poslove od države.  Višeslav Vukojević poslovni partner Zorana Gobca  Višeslav Vukojević ipak je najpoznatiji kao poslovni partner Zorana Gobca, a s tim "Mamićem hrvatskog rukometa" veže ga tvrtka Drava Internacional. U vrijeme dok je Tomislav Karamarko bio na čelu HDZ-a, Gobac i Vukojević obilazili su Branimira Glavaša u mostarskom zatvoru nastojeći poboljšati odnose HDZ-a i HDSSB-a. Pisalo se i o tome da je Vladimir Šeks osobno lobirao u HBOR-u da osigura kredit tvrtki Drava International, i to upravo zbog mlađeg Vukojevića.  A Cro pub u međuvremenu je prepoznat i na (desnoj) političkoj karti Hrvatske. Tamo je 2012. organiziran tajni susret Tomislava Karamarka, Ive Sanadera i njegova odvjetnika Gorana Suića, Milijana Brkića, Vice i Višeslava Vukojevića te Zorana Gobca. Nekoliko godina ranije Karamarko je u Cro pubu organizirao i oproštajnu večeru kada je SDP pobijedio na izborima, a on ostao bez ministarske pozicije u MUP-u.  Zanimljivo je i to da su Vukojeviće uvijek smještali uz desniju struju HDZ-a, ali s obzirom na to kako je njihov poslovni partner dobio koncesiju za najpoznatiju jadransku plažu, očito je da im ni ova struja Andreja Plenkovića nije strana. Uostalom, mnogi smatraju da je premijer Plenković politički projekt Vladimira Šeksa.