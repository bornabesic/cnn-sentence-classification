Foto: Gulliver Getty STRAHOVITI teroristički napad jučer navečer u Manchesteru odnio je 22 života, uz još 59 ozlijeđenih od kojih se neki bore za život. Među ozlijeđenima je 12 djece do 16 godina.  >> TEROR U MANCHESTERU Policija objavila ime bombaša samoubojice Među ubijenima u najtežem činu terorizma u Velikoj Britaniji, od napada na londonski metro 2005., zasad su identificirane 8-godišnja Saffie Rose Roussos, 18-godišnja Georgina Callander i 26-godišnji John Atkinson, dok veliki broj roditelja još uvijek očajnički traži svoju nestalu djecu. Neposredno prije napada, u Areni Manchester završio je koncert američke pop-pjevačice Ariane Grande, na kojem je bilo prisutno čak 21 tisuću ljudi. Islamska država: Napali smo "okupljanje križara" Islamska država preuzela je odgovornost za napad bombaša samoubojice, navodeći kako je "vojnik kalifata uspio postaviti eksplozivnu napravu usred okupljanja križara u britanskom gradu Manchesteru" i najavljujući nove, još teže napade na "štovatelje križa i njihove saveznike". Iako britanska policija nije potvrdila da ova teroristička organizacija zaista stoji iza napada, objavila je identitet bombaša samoubojice: Salman Abedi, 22-godišnji britanski državljanin libijskog porijekla rođen u Manchesteru.     Kako je za Guardian posvjedočila susjeda bombaša samoubojice u čiji dom je danas upala policija, radi se o kući u kojoj živi velika imigrantska obitelj. Stariji sinovi obitelji nosili su tradicionalne muslimanske oprave i redovito odlazili u džamiju, što također upućuje na islamski ekstremizam kao motivaciju koja stoji iza napada. "Spomenuo bih da je ISIS preuzeo odgovornost za napad u Manchesteru, no oni preuzimaju odgovornost praktički za svaki napad. Mi još nismo utvrdili povezanost", bio je skeptičan Dan Coats, ravnatelj obavještajne zajednice SAD-a. Još nije poznato je li terorist dio šire mreže Kako javlja CNN, Velika Britanija je već tri godine pod "ozbiljnim" stupnjem prijetnje od terorizma, a policija je nakon napada automobilom i nožem ispred parlamenta, u ožujku u Westminsteru, u kojem je ubijeno šestero ljudi, upozoravala da je novi napad vrlo izgledan. Za razliku od tog napada "vuka samotnjaka", ovaj upućuje na mogućnost da je u zemlji prisutna organiziranija teroristička mreža nego što se prethodno smatralo. Ravnatelj policijske uprave Manchestera, Ian Hopkins, priopćio je kako se radi na "utvrđivanju je li napadač djelovao sam ili kao dio mreže". Iako su britanske sigurnosne službe od 2013. do ožujka ove godine otkrile i spriječile čak 13 planiranih terorističkih napada većih razmjera, stručnjaci unutar i izvan sigurnosnog sustava smatraju da je UK preveliki naglasak stavilo na zaštitu Londona, ostavljajući druge gradove ranjivima. Policija izvan glavnoga grada već se žalila zbog manjka resursa i nedovoljno ozbiljno shvaćenih upozorenja o mogućim napadima, javlja Washington Post. Posebno zabrinjavaju svjedočanstva posjetitelja da je osiguranje u areni bilo katastrofalno slabo te da nisu bili pretraživani na ulazu niti su morali proći kroz detektor metala. Iako je tragični događaj u Manchesteru samo zadnji u nizu terorističkih napada u europskim zemljama - Francuskoj, Njemačkoj, Belgiji i samoj Velikoj Britaniji, među ostalima - u posljednjih nekoliko godina, ono po čemu se ističe je izbor mete, pop-koncert na kojemu su publika bili pretežno djeca i tinejdžeri, odnosno adolescenti. Posebno okrutna meta napada - djeca "Namjerno ciljati nevinu djecu je kukavičluk u najgorem obliku", komentirao je predsjednik Kongresa SAD-a Paul Ryan u priopćenju povodom napada. Britanska povjerenica za djecu Anne Longfield također je ocijenila da je "ovaj strahoviti i kukavički napad ciljao publiku pop-zvijezde s ogromnim brojem mladih fanova, što je činjenica koju nije mogao previdjeti tko god je planirao ovo zvjerstvo".  A britanska premijerka izrazila je ono što je zasigurno na umu najvećem dijelu britanske i svjetske javnosti: "Mučimo se shvatiti izopačeni i iskrivljeni um koji vidi prostoriju napunjenu djecom kao priliku za pokolj, a ne kao prizor koji treba njegovati". Osim toga, upadljiva je i metoda napada - bomba napunjena metalnim vijcima, dizajnirana kako bi nanijela najteže moguće ozljede žrtvama. Svjedokinja Abby Muellen za Daily Mail je predočila zastrašujuće posljedice eksplozije: "Eksplozija je odjeknula samo nekoliko centimetara od mene. Dijelovi ljudskog lica razletjeli su se posvuda, bili su u mojoj kosi, na mojoj torbi... U kosi još uvijek pronalazim djeliće tko zna čega." Eskalacija u terorističkom djelovanju Koncertne dvorane i noćni klubovi već su bili meta terorističkih napada: Bataclan u Parizu, gdje je ubijeno 89 i Pulse u Orlandu u SAD-u, gdje je ubijeno 56 ljudi. Džihadistički teroristi ni dosad nisu pokazivali ni najmanji obzir prema ljudskim životima niti radili razliku između policijskih, odnosno vojnih i civilnih meta. Međutim, namjerno ciljanje djece predstavlja zastrašujuću eskalaciju u trendu terorističkih napada. Nažalost, moguće je da se teroristi osjećaju primoranima na sve brutalnije napade kako bi izazvali šok i paniku u zapadnim zemljama koje su već gotovo navikle na prijetnju terorizma. Teško je i zamisliti kakvi su to još teži napadi koje najavljuju. U svakom slučaju, zemlje koje su poput Velike Britanije posebno ugrožene morat će ozbiljno ojačati mjere sigurnosti svih takozvanih mekih meta i početi provoditi učinkovitije programe deradikalizacije islamskih ekstremista - ako žele spriječiti nove strahote.