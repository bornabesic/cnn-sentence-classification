Prvi susret četvrtfinala nogometne Lige prvaka između Borussije Dortmund i Monaca odgođena je za sutra nakon što je 10 kilometara od stadiona Westfalen eksplodirala eksplozivna naprava. Bomba je eksplodirala u trenutku dok je prema stadionu vozio autobus s igračima Borussije, a u napadu je ozlijeđen stoper Marc Bartra kojem je ozlijeđena ruka. Njemačka policija je potvrdila da su na autobus bačene tri eksplozivne naprave, pri čemu je autobus oštećen na dva mjesta. Utakmica između Borussije i Monaca trebala je početi u 20.45 sati, no otkazana je zbog incidenta te će se odigrati u srijedu u 18.45 sati. Dortmundska policija je kazala agenciji DPA da još nemaju indicija kako se radi o terorističkom napadu. No, dodali su i da se radi o "napadu sa ozbiljnim eksplozivnim napravama" koje su, najvjerojatnije, bile smještene u živici blizu parkirališta.  Policija u Dortmundu je u blizini napada na autobus s igračima Borussije Dortmund pronašla pismo u kojem se preuzima odgovornost za napad ali odbija iznijeti pojedinosti o sadržaju pisma za sada još uvijek ne polazeći od toga da je riječ o terorističkom napadu, priopćeno je kasno večeras na izvanrednoj konferenciji za tisak u Dortmundu. "U blizini napada na autobus igrača Borussije je pronađeno pismo u kojem se preuzima odgovornost za napad", rekla je državna odvjetnica Sandra Luecke na konferenciji za tisak. Ona je u interesu istrage odbila iznijeti pojedinosti sadržaja tog pisma. Prije nje je predsjednik policijske uprave Dortmunda Gregor Lange rekao kako se radi o ciljanom napadu na igrače Dortmunda. "Radi se o ciljanom napadu na Borussiju. Trenutno se vodi istraga zbog pokušaja ubojstva", rekao je Lange. On je još jednom napomenuo kako se zasad ne polazi od toga da bi se moglo raditi o terorističkom napadu. Lange je potvrdio da su u blizini autobusa u trenutku skretanja iz prilaza hotelu kojem se nalazila momčad aktivirane tri eksplozivne naprave. Obrambeni igrač Dortmunda Marc Bartra je tom prigodom ozlijeđen a iako se isprva govorilo o lakšoj ozljedi, u tijeku večeri je potvrđeno da je ozljeda teže naravi te da je na operaciji zbog slomljene kosti u šaci. Čuo se snažan prasak Golman momčadi Roman Bürki je u autobusu sjedio do ozlijeđenog Marca Bartre. - Autobus je ušao na glavnu ulicu kada se čuo snažan prasak. Svi smo bili u šoku i sagnuli smo se. Oni koji su mogli, legli su na pod. Nismo znali što će se dogoditi nakon toga - kazao je Roman Bürki.  Očevidac događaja Sascha P. rekao je DW-u da je pokupio karte za utakmicu u hotelu gdje je bila smještena momčad Borussia Dortmund te je svjedočio eksploziji. - Autobus momčadi je čekao trenera momčadi. Tada je autobus krenuo prema stadionu. Snažna eksplozija se čula nekoliko trenutaka kasnije. Sjedio sam u automobilu. Cijeli automobil se zatresao - kazao je Sascha P. koji je bio 30-ak metara iza autobusa u trenutku eksplozije.  - Momčad je u šoku. Moramo proći kroz ovo, no neće biti lako za igrače. Borussia Dortmund je posebno jaka u ekstremnim situacijama - rekao je Hans-Joachim Watzke, izvršni direktor Borussije Dortmund. Klub je preko svojeg Twitter profila poručio da se za više informacija obrate policiji i da trenutno ne postoji razlog da se posjetitelji stadiona brinu. Policija poručuje da se na i oko stadiona nalaze jake snage. Poručuju ljudima i da se suzdrže od glasina te da pričekaju službene informacije. Der BVB-Mannschaftsbus steht noch auf der Straße. Scheiben hinten kaputt #BVBASM pic.twitter.com/p7DPJoyU4K >> Borussia Dortmund kupila jednog od najvećih njemačkih talenata 