Policija je prekinula popularni rock festival na zapadu Njemačke zbog "terorističke prijetnje" i zatražila od posjetitelja da se raziđu kako bi mogla provesti istragu, objavili su u petak organizatori. Rock festival u gradu Nuerburgu, koji se održava za produljeni vikend, redovito posjećuju deseci tisuća ljudi. "Zbog terorističke prijetnje policija je zatražila od organizatora da iz opreza privremeno prekinu festival i omoguće da se provede istraga", stoji u priopćenju. "Pozivamo sve posjetitelje da se mirno upute prema izlazu", rekli su organizatori. Deutsche Welle piše da se na trodnevnom festivalu očekivalo do 90 tisuća posjetitelja, a večeras je trebala svirati popularna svjetska grupa Rammstein. Jedan od organizatora, Marek Lieberberg, kazao je da je policija blokirala okolne ulice.