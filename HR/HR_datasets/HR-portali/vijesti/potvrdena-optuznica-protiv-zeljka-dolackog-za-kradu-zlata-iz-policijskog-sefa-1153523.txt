Optužno vijeće zagrebačkog Županijskog suda potvrdilo je optužnicu protiv Željka Dolačkog, suspendiranog voditelja Službe organiziranog kriminaliteta PU zagrebačke, optuženog za zloporabu položaja, odnosno insceniranje provale u policijski sef kako bi se prikrila krađa 280.000 eura i dva kilograma zlata. Prošla sjednica optužnog vijeća, koja se održala u rujnu lani, odgođena je jer je obrana Dolačkog tražila da se iz spisa kao nezakoniti dokazi izdvoje sva vještačenja. Tvrdili su da je Dolački zaposlenik policije te da stoga policija ne može provoditi vještačenja koja se nalaze u spisu. Njihov je zahtjev sud odbio pa se obrana žalila Vrhovnom sudu, koji je potvrdio odluku suda, odbacivši žalbu obrane. U međuvremenu je obrana zbog iste stvari podnijela ustavnu tužbu, te su tražili da se odluka o pravomoćnosti optužnice odgodi dok Ustavni sud to ne riješi, no optužno vijeće je zahtjev odbilo te je optužnica protiv Dolačkog postala pravomoćna.  >> Uskok tvrdi: ‘Samo je Željko Dolački imao ključ od sefa’ Branitelj Veljko Miljević rekao je Hini da će nakon što dobije pisano rješenje suda kojim je potvrđena optužnica odlučiti hoće li podnijeti žalbu Vrhovnom sudu zbog odbijanja njihovih prijedloga. Miljević kaže kako je na sudu naveo da je podnijeta ustavna tužba protiv rješenja Vrhovnog suda od 17. siječnja i da je stavljen prijedlog da se ne primjenjuje efekt pravomoćnosti rješenja po kojem su dokazi proglašeni zakonitima dok Ustavni sud ne odluči o tom pitanju. Vraćanje optužnice su, kazao je, tražili jer "nema oštećenika". (Hina) 