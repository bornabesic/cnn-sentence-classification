Foto: Hina SJEVERNA Koreja ispalila je danas neidentificirani projektil, objavila je južnokorejska vojska. Zapovjedništvo južnokorejskih oružanih snaga objavilo je da je sjevernokorejski projektil ispaljen poslijepodne s lokacije u blizini Pukchanga i da je preletio oko 500 kilometara. Japan je objavio da je projektil pao izvan isključivog gospodarskog pojasa te zemlje i da nije nanio štete brodovima.  Prije tjedan dana Pjongjang je testirao raketu srednjeg dometa koja je prema stručnjacima pokazala da je zemlja napredovala u razvoju balističke tehnologije. Na području Pukchanga prošlog je mjeseca neuspješno testirana druga raketa. Južnokorejska vojska analizira lansiranje Južnokorejska novinska agencija Yonhap prenijela je, pozivajući se na neimenovane izvore, kako se vjerojatno ne radi o interkontinentalnoj balističkoj raketi. Južnokorejski vojni dužnosnik odbio je potvrditi izviješće no kazao je da vojska analizira lansiranje. Sjeverna Koreja odbila je sve pozive, uključujući Kine, da ograniči svoj balistički nuklearni program tvrdeći da se radi o legitimnoj samoobrani. Zemlja razvija nuklearnu tehnologiju koja može dosegnuti SAD. "Danas su američko kopno i operativno područje Tihog oceana u dometu Demokratske Narodne Republike Koreje i DNRK raspolaže svim sredstvima za razorni osvetnički udar", objavila je sjevernokorejska novinska agencija KCNA u komentaru objavljenom jučer.