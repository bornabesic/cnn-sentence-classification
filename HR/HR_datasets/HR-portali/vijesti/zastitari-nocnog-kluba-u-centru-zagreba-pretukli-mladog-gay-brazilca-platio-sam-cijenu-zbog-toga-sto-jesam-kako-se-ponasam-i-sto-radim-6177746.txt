U zagrebačkom noćnom klubu Hangar došlo je do fizičkog obračuna u kojemu je, prema tvrdnjama žrtve i svjedoka, nekoliko zaštitara napalo mladog Brazilca, i to navodno samo zato što se ljubio s jednim muškarcem. - Radi se o tome da sam platio cijenu zbog toga što jesam, kako se ponašam i što radim. Ta cijena zove se homofobija. Zbog homofobnog konobara koji je odlučio da nije u redu biti sretan, četvorica zaštitara izvela su me iz kluba i počela tući po stomaku i licu, uz povike: 'Ovo radimo s gayevima u Hrvatskoj', napisao je Brazilac na Facebooku. Brojni posjetitelji Hangara zasuli su klupsku Facebook stranicu s negativnim komentarima, no oni su u međuvremenu svi uklonjeni pa su se očevici s ogorčenim statusima počeli javljati na vlastitim profilima. - Zaštitari Hangar Cluba prošlu noć su isprebijali su mog frenda iz Brazila zato što je gay. Trebali su omogućiti sigurnost ljudima u klubu, a nasrnuli su na dečka od 50 kg i pokazali što rade s ljudima poput njega u Hrvatskoj. Svi vi koji mislite da nam ne treba Gay pride odnosno podizanje svijesti o homoseksualnim ljudima, ili obrazovanje o istima u školi, prepustate moć ovim nasilnicima. Zato nam treba kurikularna reforma koju neće graditi radikalna desnica, i zato sada više nego ikad, trebamo pustiti svoj glas za Hrvatsku koju želimo, jedan je od komentara. Neki korisnici ističu činjenicu da su na Facebooku stranici Hangar Cluba ukinuli mogućnost recenzija. - Hangar Club pokušava sakriti činjenicu da su njihova četiri zaštitara sinoć istukla mladu stranu osobu samo zato što je gay i da mu pokažu što se s njima radi u Hrvatskoj. Sakrili su mogućnost recenzija i pokušavaju sve zataškati. Sve više mladih se uključuje i jasno govori kako netoleranciji i nasilju nema mjesta u 2017. godini. Neću okrenuti glavu kada vidim nasilje, nemoj ni ti - podijeli. Jedna korisnica Facebooka također je osudila napad te otkrila kako je doživio neugodnosti u tom klubu. - Hangar je postao mjesto u koje, nakon što sam vidjela kako se zaštitari odnose prema mom prijatelju i ostatku našeg društva, više nikad neću ući. I ako se ovako nesto događa u glavnom gradu naše države, teško mi je vjerovati da će se itko od LGBT zajednice ikad osjećati ugodno kao stanovnik iste, napisala je. Na Facebook stranici Hangar Cluba zasad nema nikakvih komentara na nemili incident.