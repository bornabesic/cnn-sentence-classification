Način postupanja s izbjeglicama pokazuje našu humanost i solidarnost, ocijenio je papa Franjo u Ugandi, pohvalivši odnos te zemlje prema izbjeglicama posljednjih godina. "Naš svijet, zahvaćen ratovima, nasiljem i raznim oblicima nepravdi, svjedoči kretanju naroda bez presedana. Naš način postupanja s tim narodima je test naše čovječnosti, našeg poštivanja ljudskog dostojanstva i prije svega naše solidarnosti prema potrebitima", rekao je Franjo u prvom govoru u Ugandi, drugoj etapi svoje afričke turneje nakon Kenije. "Uganda se iskazala iznimnu spremnost za prihvat izbjeglica i pomogla im je da izgrade živote u sigurnosti i dostojanstvu", naglasio je u nazočnosti predsjednika Yowerija Musevenija i vlade, nedugo nakon slijetanja u zračnoj luci Entebbe, na obalama jezera Victoria. Prema podacima UNHCR-a, u Ugandu se sklonilo više od 500.000 osoba koje su pobjegle iz svojih domova uglavnom pred nasiljem i sukobima u Demokratskoj Republici Kongu i Južnom Sudanu. Papa je to izjavio u trenucima dok se Europa posljednjih mjeseci suočava s najvećim priljevom migranata i izbjeglica nakon Drugog svjetskog rata. "Iako sam u kratkom posjetu, želim podržati brojne sadašnje napore u brizi za siromašne, bolesne i potrebite", naglasio je. Papa je također kritizirao svijet koji "postaje sve manji" i "globalizaciiju kulture odbacivanja koja nas osljepljuje u odnosu na duhovne vrijednosti, čini naša srca neosjetljivima za potrebe siromašnih, a mladima oduzima nadu". "Moj posjet je usmjeren i na privlačenje pozornosti na Afriku u cjelini. Svijet gleda Afriku kao kontinent nade", zaključio je. >> Papa Franjo: Stop širenju pustinja zbog materijalizma 