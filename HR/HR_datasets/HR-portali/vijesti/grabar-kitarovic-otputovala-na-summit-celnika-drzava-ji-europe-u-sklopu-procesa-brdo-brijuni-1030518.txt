Usporedno s predsjedničkim panelom, ondje se održavaju i razgovori i bilateralni susreti ministara vanjskih poslova Na Brdu kod Kranja održava se godišnji sastanak lidera uključenih u proces Brdo – Brijuni koji su 2013. godine pokrenule Hrvatska i Slovenija, u cilju jačanja suradnje i povjerenja u regiji te ubrzanja puta prema EU onih država koje još nisu u uniji. Predsjednica Republike Hrvatske Kolinda Grabar-Kitarović, nakon dolaska u Sloveniju gdje ju je dočekao slovenski predsjednik Borut Pahor, nakratko su razgovarali s njemačkim predsjednikom Frankom Walterom Steinmeierom koji je na skup pozvan kao poseban gost. U tom svojstvu Steinmeier će sudjelovati i na popodnevnom plenarnom sastanku predsjednika Slovenije, Hrvatske, Srbije, BiH, Kosova, Makedonije i Albanije koji će započeti nakon neformalnog radnog ručka. Usporedno s predsjedničkim panelom, ondje se održavaju i razgovori i bilateralni susreti ministara vanjskih poslova. Na Brdu kod Kranja je i ministar Davor Ivo Stier koji će među ostalim govoriti sa slovenskim kolegom i domaćinom Karlom Erjavcem, nakon čega će obojica dati izjave. Cilj je predsjedničkog summita i razgovora šefova diplomacija ojačati povjerenje među državama, te potvrditi njihovu privrženost stabilnosti i pomirenju, a on se događa u uvjetima pogoršanja sigurnosnih prilika u regiji tzv. zapadnog Balkana, navode slovenski diplomatski izvori.