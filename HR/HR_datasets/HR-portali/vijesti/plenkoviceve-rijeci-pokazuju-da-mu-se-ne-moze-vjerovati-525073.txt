Predsjednik Mosta Božo Petrov rekao je u četvrtak kako se pregovori o tzv. "velikoj koaliciji", između HDZ-a i SDP-a, itekako vode i ustvrdio kako se Andreju Plenkoviću, koji je demantirao te navode, ne može vjerovati, te iznio niz optužbi na račun predsjednika HDZ-a i premijera. Na druženju s građanima Zagreba na Cvjetnom trgu, Petrov je dao potporu kandidatu Mosta za zagrebačkog gradonačelnika Marku Sladoljevu. Na novinarski upit da pojasni svoje izjave o "razgovorima o velikoj koaliciji"  i to što ga je Andrej Plenković demantirao, Petrov je ustvrdio kako će Plenković reći ono što mu u nekom trenutku odgovara.   "Ako je to tako, zato nisu izašli i pokazali tu svoju famoznu većinu. Njegove riječi izgovorene u zadnjih mjesec dana pokazuju da se tom čovjeku nažalost, ne može vjerovati", istaknuo je Petrov.  "U trenutku kada on nešto kaže, to uopće ne mora vrijediti, čak ni u roku od tri sata...razgovaraju, razgovaraju i te kako, ali neka ih radi toga građani ocjene", rekao je Petrov. Upitan o slučaju Saucha tj. o sudskom ukidanju rješenja o proširenju istrage protiv njega, Petrov je podsjetio je da je Andrej Plenković, kako je rekao, napravio 'aferu Dnevnice' te je na konferenciju za novinare pozvao Glavnog državnog odvjetnika. Nakon toga, Tomislav Saucha glasuje za razliku od cijelog kluba SDP-a za ministra Marića, a sutradan za Gordana Jandrokovića, opet suprotno od kluba SDP-a. I - čudo neviđeno - za 10 dana se pronalazi proceduralna pogreška čime se istraga protiv Tomislava Sauche zaustavlja. Pametnome dosta, rekao je. Na potpitanje što ako je doista riječ o grešci, Petrov se nasmijao. "Uvijek postoji mogućnost rupa", nastavio je te kazao kako je bitno da se u takvim situacijama vodi računa o sadržaju, a ne o formi. Upitan je li i njemu, kao i potpredsjedniku Vlade i ministru vanjskih i europskih poslova Davoru Ivi Stieru, žao što je propala koalicija Mosta i HDZ-a i što se odmah nije izašlo na izbore, Petrov je odgovorio kako je prema građanima najpoštenije ići na nove izbore. Oni će sigurno manje koštati od te "famozne većine" ako je ikad skupi Andrej Plenković. Najpoštenije je ići na nove izbore, mi trebamo stabilnu državu, ali ne stabilnu s klijentelizmom i korupcijom, naglasio je. Poručio je i kako neće biti nikakvi revolucionari te da nisu "antisistemska stranka" kako ih naziva Plenković. "Ako ćemo gledati tko je antisistemski igrač, onda mogu reći i da su Stjepan Radić i Ante Starčević bili antisistemski igrači. Da je u to vrijeme živio Andrej Plenković  sigurno bi ih nazvao antisistemskim strankama jer su pozivali na potpuno drugačiji način funkcioniranja", rekao je Petrov te uzvratio Plenkoviću kako bi on (Plenković) bio dobar poslušnik Beča i Pešte. 