Predsjednik međimurskog HDZ-a Darko Horvat bit će kandidat te stranke za međimurskog župana na predstojećim lokalnim izborima, objavio je to u ponedjeljak glavni tajnik HDZ-a Gordan Jandroković, nakon radnog sastanka s vodstvom međimurskog HDZ-a u Čakovcu. O očekivanjima na izborima u najsjevernijoj županiji Jandroković je rekao kako je prvenstveni cilj ostati na vlasti u postojećim gradovima i općinama (Prelog, Mursko Središće, Podturen, Dekanovec, Donja Dubrava), izrazivši uvjerenje da će HDZ biti ključna stranka prilikom formiranja većine u Skupštini Međimurske županije. Na nacionalnoj razini vjeruje kako će HDZ biti uvjerljivo najjača stranka nakon svibanjskih lokalnih izbora. "Zadali smo si određene ciljeve, a to je povećati broj županija, gradova i općina u kojima HDZ može odnijeti pobjedu", poručio je Jandroković te izrazio uvjerenje da će HDZ na svibanjskim izborima ostvariti bolji rezultat nego prije četiri godine. Za nagađanja o regionalizaciji Hrvatske rekao je kako su promašena tema. "Neće biti smanjenja županija, a Međimurje je najbolji primjer da ovakav županijski ustroj dobro funkcionira. Regionalizacija nije tema uoči izbora, neće to biti ni nakon njih, jer imamo puno važnijih stvari s kojima se moramo baviti poput jačanja gospodarstva, izgradnje infrastrukture, cesta, željeznica, vodovoda, kanalizacije, svega onoga što je važno za život naših građana", istaknuo je. Horvat je rekao kako od moguće suradnje s HNS-om na razini županije vjerojatno neće biti ništa. "Mi smo u ovom trenutku u završnoj fazi pregovora s Hrvatskom narodnom strankom, kojoj smo ponudili koaliciju. Koliko imam informacije, oni ne prihvaćaju naš prijedlog, odnosno gotovo su ga odbili", istaknuo je. Međimurski HDZ trenutno razgovara s HSLS-om, HRAST-om i HDS-om, rezultati tih razgovora trebali bi se znati krajem tjedna, a Horvat se nada kako će biti pozitivni. Kandidati HDZ-a za gradonačelničke pozicije u Prelogu i Murskom Središću bit će aktualni gradonačelnici Ljubomir Kolarek i Dražen Srpak. Gradonačelnički kandidat HDZ-a za županijsko središte Čakovec bit će predstavljen javnosti kroz nekoliko dana.