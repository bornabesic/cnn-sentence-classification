Tomislav Saucha, predstojnik ureda premijera za vrijeme mandata Zorana Milanovića, i još uvijek jedini osumnjičenik u 'aferi dnevnice', razgovarao je u četvrtak s Mislavom Bagom u Dnevniku Nove TV o ovom slučaju. Na početku razgovora Bago je zamolio Sauchu da objasni model isplate dnevnica. Na pitanje što su mu rekli kad je postao predstojnik ureda, je li to bio uobičajen model kojim su se koristili i u mandatima prethodnika koji su bili u Banskim dvorima, Saucha je odgovorio: - Da, moja tajnica mi je objasnila da je to takav model koji je postojao od prvih vlada. Na Bagino pitanje je li to tajnica Sandra Zeljko koja je njega prokazala istražiteljima, Saucha je odgovorio potvrdno: - Da, ona je bila moja tajnica od prvoga dana. Rekla mi je da takav model koriste svi. Koliko je meni poznato, i Sabor i Vlada koriste taj sistem još od prvih vlada. Izgledalo mi je da taj sistem funkcionira, ali očito nije funkcionirao. Bago je potom napomenuo da se istraga proširuje na 2009., praktički na dolazak Jadranke Kosor i njezine tajnice u Banske dvore, što znači da će to mjesecima trajati. Kako to znači i da će Saucha vjerojatno mjesecima biti osumnjičenik, Bago ga je upitao brine li ga to. - Naravno da me brine. Ovih sam dana već nekoliko puta kazao da samo želim natrag svoj život. Ništa više. Želim moći normalno hodati po gradu, uzdignute glave, i ne trpjeti dobacivanja i mrke poglede - odgovorio je Saucha. Na pitanje je li u pritvoru razmišljao da se preko njegova uhićenja možda pokušavalo ići ili se pokušava ići na njegovo lomljenje, a da se onda pokuša uhititi i Zoran Milanović, Saucha je rekao: - Moram priznati da mi je ta misao prošla kroz glavu. Da je to zaista bio plan, imao bih problem. Sljedeće pitanje bilo je što je zapravo Saucha potpisivao kod tih dnevnica. Je li potpisivao tko ide na put, u koje mjesto, i u kojem iznosu mu se isplaćuje dnevnica i je li potpisivao tu dnevnicu na kraju putovanja? - Kad se dogovaraju putovanja, u uredu premijera u pravilu se putuje u formatu s premijerom. To vam onda zna cijeli ured, sve tajnice budu obaviještene, naprave se putni nalozi, stave se u jednu potpisnu mapu i onda ih predstojnik ureda svojim potpisom odobri. Ako netko putuje mimo tog formata, što je bilo izuzetno rijetko, onda se u pravilu takva putovanja dogovaraju ili se šalju dopisi, i onda se ona odobre ili ne - rekao je Saucha. Na pitanje kako su se sporne dnevnice ispunjavale i što je u njima bilo, odgovorio je: - Tu nisu bili priloženi nikakvi računi, nije bilo nikakvih obrazloženja, nikakve popratne dokumentacije. Samo destinacije: Beč, Ženeva, Bruxelles... Na kraju je Bago upitao Sauchu zašto mu se u jednom trenutku nije upalila lampica. Nedostaje mu sto tisuća kuna i primjerice, ima nekog djelatnika koji je 12 dana u Ženevi, glasilo je pitanje. - Gledajte, ja nisam mogao znati da imam nekog djelatnika, a prvo, to nisu bili djelatnici, to su bili posebni savjetnici. Oni su kao išli na ta navodna putovanja. Nikada nisam dobivao izliste putnih naloga po imenima, dobivao sam svaka tri mjeseca jedno sumarno izvješće koliki su bili troškovi. Mene je uvijek zanimalo da vidim jesmo li mi probili neke limite ili nismo, a moji suradnici su bili ti koji su mi onda trebali ukazati na nešto - rekao je Saucha. Na pitanje kako to da je dobio detaljni ispis iz DORH-a, Saucha je odgovorio da je to interni dokument Ureda za opće poslove Sabora i Vlade. - To je postojalo, no ja takve dokumente nisam dobivao, tako detaljizirane, a uvjeren sam da ih nisu dobivaloi ni moji nasljednici. Iz tog sam internog dokumenta vidio neka imena - za neke mi je bilo logično da su putovali, a za neke mi je jednostavno to iz iskustva bilo nelogično. Kaže da mu je teško reći koliko je dnevnica bilo fiktivno. - Onako "odokativno", barem nekih 20-25 bilo mi je krajnje sumnjivo. Po destinacijama, po osobama, iz mojeg iskustva... Ne znam, mislim da ih je bilo negdje 70. Bago ga je pitao je li mu bivši šef Ureda za opće poslove Sabora i Vlade krajem 2015. rekao da se ispisuje puno putnih naloga u toj godini, a Saucha je odgovorio da nije. - A i da jest, vidite, krajem 2015. bilo bi prekasno. To je trebalo napraviti puno ranije, izjavio je. Na pitanje što misli kako su se njegovi kolege predstojnici premijerova ureda, u mandatima Oreškovića i Plenkovića, osjećali kada su vidjelo svoje lažne potpise na putnim nalozima, Saucha kaže da se nažalost sve prelomilo preko njegovih leđa. - Da se ovo nije otkrilo sada, to isto moglo se desiti primjerice mom kolegi Božinoviću: za četiri godine neka je revizija mogla utvrditi da je on recimo imao neku hrpu fiktivnih putnih naloga. Onda bi on bio na mojem mjestu kao okrivljenik, a ja bih bio tada možda ispitan kao svjedok, ako bi se uopće gledalo tako daleko u period prethodnih vlada. Ali ja njima to definitivno ne želim. Nikome od njih, rekao je Saucha, koji smatra da nema nikakve potrebe za ispitivanjem bivšeg premijera Oreškovića ili aktualnog Plenkovića jer su oni u sustavu odvojeni od svega što se događa oko putnih naloga 'debelim staklom'. - Dok ste bili u pritvoru bilo je puno izjava. Primjerice, premijer Plenković je kad se ovo dogodilo kazao "nemojte udarati po tajnicama, nemojte dirati tajnice", upitao je Bago. - Mislim da je to jedna normalna ljudska, refleksna reakcija, svaki bi šef na taj način postupio. Mislim da bih i ja tako postupio. Naprosto ideš stati u obranu nekoga tko je u tom trenutku slabiji. S jedne strane imate moje kolege koji dobronamjerno pokušavaju mene zaštititi, ali oni su javne osobe, saborski zastupnici, s druge strane imate jednu tajnicu, dakle, jednu privatnu osobu, službenicu, i meni je nekako normalno da je on u tom trenutku stao na njenu stranu, rekao je Saucha. Bago ga je pitao je li mu normalno da premijer provodi internu istragu i saziva zajedničku konferenciju za novinare s glavnim državnim odvjetnikom. - Što se tiče formata konferencije, to što je bio tamo gospodin Cvitan ne mogu komentirati, ali mislim da je sama konferencija bila itekako nužna, mislim da je predsjednik Vlade to trebao odraditi, i da je dobro što je to odradio. Ipak se radi o kriminalu u samom uredu predsjednika Vlade. Poruka koja se šalje time - da se može krasti u samom epicentru moći - zastrašujuća je. Mislim da je to zaslužilo ovakvu primjerenu reakciju i mislim da je dobro da je provedena ta interna istraga. Ona je pokazala USKOK-u što se dešavalo, rekao je Saucha. Za izjave Zorana Milanovića koje je dao nakon Sauchina uhićenja rekao je da mu se čine normalnima i ljudskima jer 'ni za koga ne možete staviti ruku u vatru'. - On i ja znamo se dugi niz godina, surađivali smo, odnosno radio sam za njega deset godina, ali svejedno, sve je upućivalo na to da postoji neki problem, sve dok na vidjelo nisu izašle ove nove okolnosti i dok nismo porazgovarali. Razumijem ga u potpunosti, rekao je Saucha. Na kraju ga je Bago pitao očekuje li da će i dalje biti jedini osumnjičeni u aferi dnevnice. - Iskreno se nadam da neću. Međutim, nisam u poziciji da nekome naredim ili da ga molim, ja se mogu samo nadati. Mislim da sada ima sasvim dovoljno indicija, ako hoćete, da su tu bili involvirani i drugi ljudi, i mislim da ima sasvim dovoljno indicija da ja 2016. više nisam to mogao potpisivati. Nekako sam se nadao da ću se vrlo brzo riješiti tog fenomenalnog statusa osumnjičenika. Nije lako s time živjeti. Svaki dan, zaključio je Saucha.