Tibor Novak (60) koji je u stanu na zagrebačkoj Trešnjevci u kojem je i živio četiri godine - od kraja 2012. do studenog 2016. - držao truplo svoje majke Adele (87) u utorak je nepravomoćno osuđen na tri godine zatvora, a mora platiti i 8.600 kuna sudskih troškova.  Optužnicom su mu se na teret stavljala tri kaznena djela - da je majku ostavio u teškom položaju umjesto da je o njoj vodio brigu, da je povrijedio mir pokojnika jer njezino tijelo nije sahranio četiri godine te da je krivotvorio smrtni list koji je sam sastavio. Novak je osuđen za sva tri djela, ali dok je na sudu priznao kako je krivotvorio smrtni list te da majku doista nije pokopao nakon njezine smrti, krivnju za prvo djelo nije želio priznati jer je tvrdio kako se o majci uvijek brinuo.   - Majka je 26. rujna 2012. došla iz bolnice gdje je bila na operaciji kuka, a umrla je u danima kada se vratila iz bolnice, ne sjećam se točno kada. Obzirom da sam tada bio u velikom dugu, a i dosta sam pio, nisam imao novca za njezin sprovod, a ubrzo sam završio i u zatvoru na odsluženju kazne zbog drugog kaznenog djela. Što se tiče smrtnog lista, istina je da sam ga krivotvorio, ali samo zato jer me tadašnja djevojka tražila da joj ga pokažem, nisam ga koristio ni u kakve druge svrhe - riječi su kojima je Tibor Novak priznao krivnju za dva djela.  Tijelo svoje majke Novak je držao u spavaćoj sobi koja je bila zatvorena žicom i lokotom, a na vrata je bio navukao i ormar. Ipak, tvrdio je kako ga tamo nije skrivao, nego da su radnici tamo ostavili namještaj dok su preuređivali stan. - Ne mogu prihvatiti objašnjenje da ste smrtni list izradili samo zato kako biste ga pokazali partnerici, jer je potpuno nelogično da biste to učinili tek četiri godine nakon smrti vaše majke. Nelogična je i tvrdnja da tijelo niste pokušali sakriti, jer su vrata bila zatvorena žicom i lokotom koje radnici zasigurno nisu postavili - kazala je sutkinja u usmenom obrazloženju presude koje je Novak slušao ne pokazujući nikakve emocije. - Niste priznali da majci niste pružali pomoć, dapače, tvrdili ste kako ste se brinuli o njoj, hranili ju i tako dalje. Vaša majka iz bolnice je izašla 26. rujna, a umrla je najranije 16. listopada - dakle u stanu je bila najmanje dvadeset dana. To je dvadeset dana u kojima joj niste pružili adekvatnu pomoć, evo i zbog čega. 3. listopada odobreno joj je provođenje fizikalne terapije, ali vi ste osobi koja je bila zadužena za tu terapiju rekli kako vašoj majci nije dobro, te da ćete ju kasnije voditi u toplice na terapije. Osim toga, niste ju odveli ni na skidanje šavova koje je trebala skinuti četiri do deset dana nakon operacije. Da ste joj omogućili da skine šavove i krene na fizikalnu terapiju to bi dovelo i do poboljšanja njezinog zdravstvenog stanja - kazala je sutkinja napominjući kako će detaljnije obrazloženje dati u pisanom obrazloženju presude.  