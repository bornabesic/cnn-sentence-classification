Srbijanski premijer i izabrani predsjednik Aleksandar Vučić izjavio je u petak kako je hrvatskoj predsjednici Kolindi Grabar-Kitarović i premijeru Andreju Plenkoviću uputio poziv za obnovu srpsko-hrvatskog dijaloga, ocijenivši to važnom porukom za regiju. "Mislim da je to veoma snažna poruka za stabilnost Balkana. Sa Hrvatima moramo razgovarati i mislim da ćemo moći ostvariti važne srpske investicije u Hrvatskoj. Otvara se mnogo mogućnosti za ulazak srpskog kapitala u Hrvatsku", izjavio je Vučić u intervjuu za Radio-televiziju Srbije (RTS). Ocijenio je da se Balkan može stabilizirati, "uz dobre odnose sa Bošnjacima i uspostavljanje ozbiljne osovine poštovanja", a ta vrsta stabilnosti, po njegovoj ocjeni, "donosi potpuni mir za građane". Vučić je, osvrćući se na događaje u Sobranju Makedonije u četvrtak, rekao da kako je povećana borbena spremnost postrojbi te poručio kako Srbija više neće dopustiti "ni progon ni istrebljenje Srba na bilo kojem teritoriju". "Srbija je sada mnogo snažnija nego ranije. Srbija neće nikoga dirati, poštujemo integritet Hrvatske, BiH, Makedonije, Albanije... Ničije nećemo dirati, a svoje nećemo nikome dati", rekao je.. Srbija je stabilna, takva će i ostati, a građani mogu biti mirni, poručio je Vučić u intervjuu za RTS. 