Davor Ivo Stier, bruxelleski sudrug šefa HDZ-a Andreja Plenkovića, u kampanji za unutarstranačke izbore u HDZ-u Plenkoviću je bio glasnogovornik. Svojim političkim esejem “Nova hrvatska paradigma” prvi je zadao svojevrsni udarac tadašnjem predsjedniku stranke Tomislavu Karamarku, a u konačnici je postao jedan od četiriju potpredsjednika i ministar vanjskih poslova u Plenkovićevoj Vladi. Nije u stranačkoj operativi Prije toga, Stier je u HDZ-u dobio poziciju političkog tajnika, iako se očekivalo da bi mogao zauzeti poziciju Mire Kovača, međunarodnog tajnika HDZ-a, međutim Stier je Kovačevu poziciju zauzeo u Vladi. Stiera operativna funkcija političkog tajnika nikada nije previše zanimala. Kada je ušao u Vladu, sve operativne poslove prepustio je Gordanu Jandrokoviću, glavnom tajniku stranke, a sebe je označio kao stranačkog ideologa. Kao osoba koja promišlja i kroji dugoročnu opredijeljenost i politiku HDZ-a, upravo je Stier, što potvrđuju i sugovornici u HDZ-u, uvjerio Plenkovića da Vladu treba sastaviti s Mostom jer Most treba biti HDZ-ov strateški, dugoročni partner. Doduše, tada su Vladu s Mostom zagovarali i Zlatko Hasanbegović i Goran Marić, ali Stierov utjecaj na Plenkovića bio je presudan. S druge strane, apsolutni protivnici te suradnje, a neki od njih dijelom i zagovornici Vlade s HNS-om (samo da nije Most), bili su Milijan Brkić, Vladimir Šeks, Darko Milinović, pa i Tomislav Čuljak, ali i Drago Prgomet te Tomislav Ćorić. Stier se zbog obaveza u Vladi izmakao od stranačke operative, a zadnje njegovo “miješanje” u stranačko-koalicijske odnose bila je njegova (zakulisna) inicijativa da zagrebački HDZ okrene leđa Milanu Bandiću uoči lokalnih izbora i da ga ruši na proračunu. Tome su se usprotivili Plenković i Jandroković pa je Stier “izvisio”. Nije to možda bio presudan trenutak, ali očito je da se Stier posljednjih mjeseci potpuno distancirao od Plenkovića (a i Plenković od njega) i da ne pripada njegovu najužem krugu. Stier nije sudjelovao u operaciji skupljanja većine kada je Plenković od opoziva spašavao ministra Marića ni kada se biralo Jandrokovića za novog šefa Sabora, a prekjučer je iz Bruxellesa svojom izjavom da bi bilo najpoštenije, odmah nakon što je Plenković smijenio Mostove ministre, ići na nove izbore, rekao što misli o Plenkovićevu pokušaju formiranja nove većine. S druge strane, je li mu preostalo išta drugo kazati kada je pokopano njegovo “čedo” (suradnja s Mostom) koje je kao HDZ-ov ideolog zagovarao? Andrej Plenković jučer je uzvratio Stieru, čija je izjava neugodno iznenadila većinu ljudi u HDZ-u. – Mogu biti oportunist i reći nešto slično što je rekao Davor – ‘ajmo mi brzo u drugom krugu lokalnih izbora na nove parlamentarne izbore i dobiti par mandata više. To može biti oportunistička logika, a moja je logika puno veća. Ja sam predsjednik Vlade odgovoran za funkcioniranje države… – kazao je Plenković u radijskoj emisiji “Kako vlada Vlada”. Stier si zauzima poziciju Izvori bliski Plenkoviću jučer su komentirali da ih je Stier svojom izjavom šokirao, a pojedinci iz tog kruga smatraju da Stier time zauzima poziciju, premda mjesec dana nije uopće sudjelovao u HDZ-ovoj akciji spašavanja vlasti, jer se pribojava da se Plenković u “rekonfiguraciji” nove većine ne osloni previše na Milijana Brkića, svog stranačkog zamjenika. Naši izvori kažu da je i Davor Božinović, Plenkovićev najbliži suradnik, inzistirao da se Brkića uključi u pokušaj sastavljanja nove parlamentarne većine kako bi se Plenkoviću zatvorio desni bok i osigurao mir u desnom krilu HDZ-a. I, zaista, Brkić je jedini izvan Plenkovićeva najužeg kruga koji je noć prije famozne sjednice Vlade, na kojoj je Plenković odstrijelio Mostove ministre, bio upoznat s tim političkim potezom. U Predsjedništvu HDZ-a, i oni koji nisu slijepi obožavatelji Plenkovića, Stierovu poruku iz Bruxellesa smatraju nekorektnom. 