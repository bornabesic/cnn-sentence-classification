Nekad povjerljivi dokumenti koje je nedavno na svojoj platformi objavio Wikileaks, svjedoče o bizarnim američkim metodama u špijunaži. Najbizarniji dio nedavno objavljenih dokumenata je o mačkama špijunima koje su CIA-ini agenti opremali elektroničkim sustavom te planirali koristiti u svom špijunskom pohodu na Rusiju 1960-ih. piše The Sun. Projekt nazvan Akustična Kitty program je razvijan 5 godina, a u njega je uloženo oko 13 milijuna američkih dolara. Cilj projekta bio je novitet koji će pomaknuti granice u metodama špijunaže. Kako navodi Wikileaks, mačkin rep služio je kao antena koja je žicom bila spojena s mikrofonima u ušima. Žice su bile skrivene ispod kože, a baterija smještena u prsima. 'Robocat' nikad nije pušten na teren, kako piše u CIA-inim dokumentima. Viktor Marchetti, bivši CIA-in agent, za američke novine imao je što reći o gnjusnom projektu. - Otvorili bi mačku, stavili baterije, sproveli žice. Nakon toga bi ih testirali i testirali. Monstruozno!, kazao je Marchetti. Bilješka unatoč tome govori o 'velikom znanstvenom dostignuću američke špijunske agencije', a zaključuje pohvalom djelatnika koji su radili na tom projektu. Wikileaks već je objavio seriju CIA-inih i drugih povjerljivih dokumenata. Iz tajne CIA-ine građe nazvane Riznica 7 prije dva mjeseca otkrili su ukupno 8761 dokument među kojima su se našli neki koji bi, ako im se utvrdi autentičnost, mogli predstavljati ogroman skandal. Najintrigantniji su dokumenti u kojima se tvrdi da CIA prisluškuje preko pametnih telefona, ali i preko televizora. Wikileaks navodi kako je CIA u suradnji s britanskom obavještajnom službom MI6 razvila virus koji napada Samsung televizore, Android uređaje, iPhone i PlayStation. Wikileaks je međunarodna organizacija osnovana 2006. sa sjedištem u Švedskoj koja na svojoj platformi objavljuje nedostupne i povjerljive dokumente. Njihov osnivač je programer i novinar Julian Assange koji se od lipnja 2012. nalazi u ekvadorskoj ambasadi u Londonu. Prethodno je švedska policija istraživala njegovu navodnu umiješanost u silovanje, no Assange smatra da ga Švedska vlada traži samo kako bi ga mogla izručiti SAD-u koje bi mu onda sudile za veleizdaju. Sve dok je u ekvadorskoj ambasadi gdje je dobio diplomatski azil, britanska ga vlada ne može izručiti Švedskoj. Kao glavni interes organizacije navedeno je objavljivanje povjerljivih dokumenata koji će pomoći ljudima svih regija koji žele otkriti neetičko ponašanje svojih vlada i velikih korporacija. Dosada su iz takozvane Riznice objavili samo 1 posto povjerljivih CIA-inih dokumenata, a objavljivanje će, kažu, nastaviti. 