Tjednik Nacional objavio je detalje ugovora tvrtke Josipa Petrovića s mađarskom kompanijom MOL. Po pisanju Nacionala predsjednik Uprave MOL-a Zsolt Hernádi osobno je potpisao prvi ugovor o suradnji s Josipom Petrovićem. Ugovor s Petrovićem uz Hernádija potpisao je i potpredsjednik MOL-a Zoltán Áldott, koji i danas usporedno obnaša funkciju predsjednika Uprave Ine. Verzija tog prvog ugovora potpisana je nekoliko dana nakon što je Petrović prestao biti član Uprave Ine. Taj ugovor je temelj svih plaćanja koja je MOL izvršio prema tvrtki Josipa Petrovića, koja je naknadno angažirala tvrtku u vlasništvu supruge Tomislava Karamarka za konzultantske usluge. Prvi ugovor o suradnji Petrovićeve tvrtke i MOL-a trajao je dvije godine, a Petroviću se plaćalo 12.000 eura mjesečno, uz mogućnost da mu nakon svakih šest mjeseci isplati još 30.000 eura, što je također redovito isplaćivano. U tom konzultantskom ugovoru između MOL-a i Petrovića ne navodi se pod kojim uvjetima Petrović može angažirati podizvođače, odnosno u konkretnom slučaju suprugu Tomislava Karamarka. No, stoji da se sve opaske vezane uz taj ugovor trebaju pismeno dostaviti Hernádiju ili Áldottu. U draftu nepotpisane verzije nastavka tog ugovora za 2015. i 2016. koji je objavio Jutarnji list konstatira se da MOL odobrava Petroviću korištenje eksperta ili agencije kao podizvođača iz područja komunikacija po njegovu odabiru od 1. siječnja 2015. Ono što predstavlja posebni problem u ugovoru koji je tvrtka Joze Petrovića sklopila s MOL-om je Međudionički ugovor između hrvatske vlade i MOL-a, u kojem je zabranjeno da Aldott, predsjednik uprave INA-e i potpredsjednik MOL-a, angažira bivšeg člana Uprave INA-e da radi za MOL. U tom dijelu Međudioničkog govora, konkretno članku 9, navodi se da od potpisa tog ugovora do isteka tri godine od njegova prestanka, ugovorne strane trebaju uložiti razuman napor kako se ne bi dogodilo da MOL može pristupiti, agitirati, nagovarati ili zaposliti i ponuditi angažman ili posao ili na drugi način nastojati namamiti iz INA-e bilo koju osobu koja je u to vrijeme ili prethodna tri mjeseca bio zaposlenik, dužnosnik ili direktor INA-e, u svrhu toga da se specifična znanja te osobe koriste za ili u korist bilo koje osobe koja obavlja poslove koji konkuriraju poslovanju INA-e. Iako strateški partneri, INA i MOL su naime međusobno odvojene tvrtke i tržišni konkurenti, poziva se Nacional na svoje izvore.