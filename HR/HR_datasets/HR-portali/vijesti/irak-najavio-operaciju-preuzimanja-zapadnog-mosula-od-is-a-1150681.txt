Irački premijer Hajder al Abadi najavio je početak vojne operacije radi istjerivanja militanata Islamske države (IS) iz zapadnog dijela Mosula, koji je još pod kontrolom ekstremističkih milicija. "Najavljujemo početak nove faze operacije (kodnog imena) 'Dolazimo Nineva' kojom ćemo osloboditi zapadni dio Mosula", rekao je al Abadi u televizijskoj izjavi. Mosul je glavni grad sjeverne iračke pokrajine Nineve. "Naše hrabre snage oslobodit će ostatak grada, osloboditi građane od  represije i terorizma koji provodi Daeš", dodao je koristeći se arapskim akronimom za IS. "Naša glavna misija jest osloboditi čovjeka prije nego što oslobodimo zemlju". Irački zrakoplovi bacili su letke nad zapadnim dijelom Mosula u kojima pozivaju militante IS-a na predaju, reklo je iračko ministarstvo obrane. Ofenziva počinje gotovo mjesec dana nakon što je al Abadi najavio da je Irak preuzeo punu kontrolu nad istočnim dijelom grada. U listopadu prošle godine, uz američku potporu Irak je počeo operaciju preuzimanja Mosula od IS-a. Mosul, drugi po veličini grad u Iraku, pod okupacijom IS-a je od sredine 2014. godine. >> Amerikanci: Uništili smo zapovjedni centar IS-a u Mosulu 