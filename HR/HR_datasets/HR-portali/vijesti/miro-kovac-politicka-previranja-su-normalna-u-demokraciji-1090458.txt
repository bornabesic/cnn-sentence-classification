Ministar vanjskih i europskih poslova Miro Kovač rekao je danas u Zagrebu da su politička previranja u Hrvatskoj normalna za demokraciju i očekuje da će se kriza vlade riješiti "u hodu". U govoru diplomatskom zboru u povodu Dana hrvatske diplomacije, Kovač je istaknuo da je Hrvatska od stjecanja neovisnosti prije 25 godina "ustala iz pepela" i na putu je gospodarskog oporavka, ali da uspjehe zasjenjuje trenutna kriza Vlade. – Ali kad već imamo gospodarski rast, mora biti nešto drugo, imamo politička previranja – rekao je Kovač na primanju za strane veleposlanike u svom ministarstvu. – To je u demokraciji poznato, nismo izoliran slučaj i ta se pitanja rješavaju u hodu – dodao je ministar iz redova većeg koalicijskog partnera HDZ-a koji je u sukobu s tehnokratskim premijerom i manjim partnerom Mostom. Šef hrvatske diplomacije ističe da su prioriteti vlade Hrvatska kao otvorena zemlja u kojoj građani žive kvalitetno, a u neposrednom okruženju želi biti konstruktivan partner i graditi prijateljske odnose sa susjedima. – U četiri i pol mjeseca promijenili smo odnos sa susjedima, smanjile su se tenzije, nema više verbalnih duela, a kad dođe neka salva prema Hrvatskoj, mi se ne uzbuđujemo, to rješavamo dijalogom i preferiramo tihu diplomaciju – istaknuo je Kovač. Po njegovim riječima, zemlje na jugoistoku Europe mogu očekivati da će ih Zagreb podupirati na njihovu europskom putu i u procesu prilagodbe europskim standardima. – Naša je želja da svi idu povećanom brzinom u europsku i prema mogućnosti euroatlantsku obitelj – rekao je Kovač. Ponovio je da Hrvatska podupire članstvo BiH u EU i Crne Gore u NATO-u te želi da i Makedonija, koja je suočena s političkom krizom, bude nagrađena za napore na planu integracija u EU. – Želimo i da susjedi u Srbiji napreduju prema članstvu u EU sukladno svojim postignućima i europskim kriterijima – istaknuo je Kovač koji je već nekoliko puta isticao da Zagreb ne blokira pristupne pregovore Beograda s Bruxellesom, nego samo ustraje na ispunjavanju kriterija za članstvo. 