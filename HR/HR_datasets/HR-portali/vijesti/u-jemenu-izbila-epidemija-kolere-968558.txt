Foto: Hina U JEMENU je ovaj tjedan od kolere umrlo 25 ljudi, objavila je Svjetska zdravstvena organizacija (WHO), dodajući da su dvije godine rata opustošile zdravstveni i sanitarni sustav u toj siromašnoj zemlji. Smrti od teške dijareje čija se zaraza prenosi hranom i vodom nalaze se među 1360 slučajeva koje je UN objavio od 27. travnja. Neki teški slučajevi mogu izazvati smrt unutar nekoliko sati ako pacijent ne dobije tretman intravenoznim unosom tekućine i antibiotika.  Uzrok epidemiji je rat u kojemu je nemoguće kontrolirati kvalitetu vode "Ovo je iznimno alarmantno. Suočavamo se s epidemijom kolere", rekao je predstavnik WHO-a u Jemenu Nevio Zaharia.  "Uzrok širenju kolere je rat koji u Jemenu traje već dvije godine. To u ogromnoj mjeri utječe na infrastrukturu, česti su prekidi u opskrbi električnom energijom i radu vodocrpnih stanica i sve to utječe na kakvoću vode", rekao je. U prošlom izbijanju kolere 130 mrtvih Prijašnje izbijanje kolere jenjalo je prošle zime, kazao je Zaharia te dodao da je u zemlji bilo 27.000 oboljelih od kolere od kojih je 130 umrlo za vrijeme sukoba. Zbog rata u Jemenu raseljeni su i teško osiromašeni milijuni ljudi. Ubijeno je više od 10.000 ljudi.  UN je objavio da u Jemenu svakih 10 minuta umre dijete u dobi do pet godina od uzroka koji bi se mogli spriječiti. Bolnice bez zaliha i u rasulu, na cestama gomile smeća  Bolnice su bez zaliha, bolničko osoblje često ne prima plaću i u nekim slučajevima jedva može platiti vožnju do posla. Smetlari štrajkaju jer ne dobivaju plaće, na cestama su gomile smeća.  Žene i mala djeca koja se grče u bolovima od dijareje leže na madracima u bolničkim hodnicima u prenatrpanoj bolnici u Sani. "Ležim ovdje od 7.30 ujutro i gledam oko sebe umiranje i patnje. Nitko me nije pregledao niti mi dao lijekove, čak niti injekciju", kazao je jedan od pacijenata na hodniku.