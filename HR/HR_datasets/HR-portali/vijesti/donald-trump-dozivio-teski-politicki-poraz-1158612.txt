Američki predsjednik Donald Trump doživio je teški politički poraz u petak jer je morao zatražiti od republikanaca da povuku nacrt zakona o reformi zdravstvenog sustava zbog nedovoljnog broja glasova, javile su svjetske agencije. Predsjednik Zastupničkog doma Paul Ryan "razgovarao je s predsjednikom u 15,00 sati (po lokalnom vremenu) i predsjednik je zatražio da povuče nacrt zakona", rekao je jedan izvor iz Kongresa. Time su republikanski lideri željeli izbjeći ponižavajući poraz za predsjednika Trumpa, ocjenjuju američki mediji. Republikanski vođe planirali su u petak glasovati o novom zakonu a trebalo im je 216 glasova od 430 zastupnika donjeg doma koji ima 237 republikanaca i 193 demokrata. Odluka o povlačenju nacrta zakona donesena je kada se pokazalo da broj protivnika među republikancima prelazi trideset, dok su svi demokrati bili protiv. Novi zakon o zdravstvenom osiguranju, koji podržava Donald Trump, trebao je unijeti znatne promjene u dosadašnji zakon, tzv. Obamacare (Affordable Care Act), koji je prvi put omogućio zdravstveno osiguranje velikom broju siromašnih Amerikanaca. Trump je u petak poručio republikancima da podrže njegov plan zdravstvene reforme i odbace Obamacare ili će izgubiti svaku prigodu da ga reformiraju. Trump je objavio taj ultimatum pošto je Zastupnički dom odgodio u četvrtak za jedan dan glasovanje o reformi jer je postalo jasno da je dio republikanaca ne želi podržati.  Poništenje Obamacarea, zdravstvene politike bivšeg predsjednika koja je i jedan od zaštitnih znakova njegovih dvaju mandata, jedno je od temeljnih predizbornih Trumpovih obećanja. Gotovo 50 posto odraslih Amerikanaca kaže da republikanska zdravstvena reforma "ne predstavlja poboljšanje" u odnosu na Obamacare, pokazala je anketa Reuters/Ipsosa objavljena u petak. U ispitivanju javnog mišljenja provedenom od 13. do 23. ožujka, 49 posto odraslih Amerikanaca je reklo da novi zakon neće biti bolji, dok 33 posto smatra da hoće a preostalih 18 posto ne zna. Odgovori su uglavnom podijeljeni po stranačkoj liniji. Oko 19 posto demokrata i 53 posto republikanaca smatra da bi novi zakon bio bolji od Obamacarea, dok 73 posto demokrata i 22 posto republikanaca vjeruje da ne bi. Trump razočaran i iznenađen Nakon što je povučen njegov nacrt zakona o zdravstvenoj reformi Donald Trump rekao je da je razočaran i pomalo iznenađen, te naglasio kako je trebalo vrlo malo da zakon bude usvojen. "Razočaran sam...pomalo sam iznenađen, da budem iskren", kazao je američki predsjednik iz Ovalnog ureda. "Bili smo blizu", dodao je, naglasivši kako je uvjeren da će se Obamacare koji je pokušao ukinuti, sam od sebe urušiti. "On se urušava i uskoro će eksplodirati i to neće biti lijepo", kazao je. Trump se obratio nakon što je u Zastupničkom domu povučen nacrt zakon o kojem se u petak trebalo glasovati, zbog nedovoljnog broja onih koji su bili spremni podržati ga.  Sada se treba okrenuti velikoj poreznoj reformi, najavio je Trump. "Sada ćemo se vjerojatno okrenuti prema poreznoj reformi koju smo trebali ranije pokrenuti", rekao je Trump, dok su uz njega stajali potpredsjednik Mike Pence i ministar zdravstva Tom Price. Novinarima se obratio i čelnik Zastupničkog doma Paul Ryan koji je izrazio nezadovoljstvo, te kazao "učinili smo sve što smo mogli da bismo postigli konsenzus". >>Donald Trump presretan! Stiže prinova u obitelj >>Melania i Donald Trump spavaju u odvojenim sobama >>Merkel se htjela rukovati, ali Trump nije reagirao 