Kao odgovor na kemijski napad sarinom koji je u Idlibu usmrtio desetine civila, za koji SAD krivi Bashara al-Assada, američki predsjednik Donald Trump naredio je napad na Siriju. U samo jednom napadu američka vojska ispalila je 59 Tomahawk projektila na zračnu bazu sirijske vlade. Dva američka razarača u istočnom Mediteranu ispalila su ubojite projektile gađajući avione, skladišta, hangare, radare i bunkere municije. Vojska SAD-a u posljednja tri desetljeća često je koristila napade ovim raketama. Otkako je 17. siječnja 1991. projektil Tomahawk prvi put lansiran u operaciji Pustinjska oluja tijekom Zaljevskog rata, Irak je do danas ostao država na čije je tlo palo najviše ovih razarajućih projektila. U proteklih 26 godina Tomahawk je korišten u gotovo svakom većem američkom sukobu, uključujući intervencije u Afganistanu, srpske ciljeve u BiH, rušenje Gadafijeve vlasti u Libiji, ali i tijekom prvih udara na tzv. Islamsku državu u Raqqi.   Dok Irak drži uvjerljivo prvo mjesto po broju gađanja smrtonosnim raketama (njih 1 618), druga najviše gađana država je nekadašnja SR Jugoslavija (Srbija i Crna Gora). Na te dvije države od ožujka do lipnja 1999. zbog rata na Kosovu ispaljeno je čak 218 razarajućih Tomahawk raketa. Slijedi Libija sa 112 napada ovim raketama, u Afganistanu je ispaljeno njih 110, dok je na tlo Sirije palo 106 ovih projektila. Na BiH i Sudan ispaljeno je 13 smrtonosnih projektila, u Jemenu sedam, a dva na ciljeve u Somaliji. Projektil Tomahawk težak je nešto više od 400 kilograma, a zbog svog je velikog dometa i mogućnosti lansiranja s brodova i podmornica iznimno koristan u dalekometnim napadima. Postoji više tipova ovih raketa, a nove verzije opremljene su boljim GPS navigacijskim sustavom. >>Novinar Večernjeg u Siriji: 'Tek smo ujutro shvatili što se zapravo događalo' >>Pogledajte kako je Trump napao Siriju: 59 raketa Tomahawk ispaljeno iz Mediterana