Nadzorni odbor (NO) HRT-a počeo je sjednicu na kojoj se očekuje donošenje odluke kojom bi se za šezdesetak radnika na HRT-u, angažiranih preko tzv. agencijskog zapošljavanja, omogućilo produljivanje ugovora koji im ističu krajem tjedna, no u trenutačnoj upravi HRT-a ističu kako to nije moguće jer NO nije dao suglasnost na treći ovogodišnji rebalans proračuna u kojem je bio predviđeni novac za daljnji angažman tih radnika. Kako Hina neslužbeno doznaje na HRT-u, riječ je o čak 66 radnika u produkciji i programu kojima ugovori istječu 15. listopada, a među njima su kamermani, asistenti, snimatelji, scenografi, šminkerice i montažeri Dnevnika HTV-a, što bi moglo ubrzo prouzročiti velike probleme u realizaciji središnje informativne emisije javne radiotelevizije. Također se neslužbeno saznaje da NO u trenutačnoj krizi upravljanja HRT-om, koji nema zakonskog zastupnika nakon isteka mandata v. d. glavnog ravnatelja Siniše Kovačića, raspravlja o donošenju zaključka po kojem bi ravnatelji nadležnih poslovnih jedinica na HRT-u imali ovlasti sklapati tipske ugovore, kao i ugovore proizašle iz postupka javne nabave u redovnom poslovanju, a u skladu s financijskim planom, u maksimalnom iznosu od 1,5 milijuna kuna. Pritom se pozivaju na odluku iz kolovoza prošle godine, donesenu u mandatu bivšeg glavnog ravnatelja Gorana Radmana, o davanju ovlasti za potpisivanje dokumentacije i zastupanje. Očekuje se izglasavanje suglasnosti NO-a na tu odluku kojom bi se, kako smatraju, mogao produljiti angažman radnika kojima istječe ugovor. No, s druge strane, u trenutačnoj upravi HRT-a ističu da donošenjem te odluke NO izlazi iz svoje nadležnosti i zakonskih ovlasti. U novonastaloj situaciji nije sporno imaju li ravnatelji poslovnih jedinica pravo potpisivati ugovore, ali nikako ne mogu potpisivati odluke o daljnjem angažmanu tih radnika jer novac za to je predviđen u rebalansu financijskog plana HRT-a, za što NO još nije dao suglasnost. Kako poručuju s HRT-a, produljenje ugovora bez toga bilo bi nezakonito, na što su više puta upozoravali NO koji je, kako tvrde u trenutačnoj upravi HRT-a, više puta zadnjih mjeseci odbijao raspravljati o rebalansu financijskog plana HRT-a. Prema najavama, rezultati glasovanja NO-a o predloženoj odluci bit će poznati najranije u četvrtak navečer a, kako Hina saznaje, predloženi rebalans financijskog plana HRT-a mogao bi biti uvršten na iduću redovnu sjednicu NO-a zakazanu za 21. listopada. >>Etički kodeks posvađao sindikat i HND s Ravnateljstvom HRT-a 