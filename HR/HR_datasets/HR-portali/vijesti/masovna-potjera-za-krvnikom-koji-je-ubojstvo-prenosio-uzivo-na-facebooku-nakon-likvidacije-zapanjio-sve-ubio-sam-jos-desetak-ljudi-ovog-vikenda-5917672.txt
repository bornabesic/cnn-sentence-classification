Američka policija u Clevelandu u potrazi je za muškarcem osumnjičenim za umorstvo koje je snimao i emitirao putem Facebooka, a ustvrdio je da je ubio još desetak osoba tijekom uskrsnog vikenda. "Osumnjičeni je objavio snimku na Facebooku i ustvrdio da je počinio druga umorstva koja treba provjeriti", objavila je američka savezna policija na Twitteru. Osumnjičen je 37-godišnji Steve Stephens, koji je pobjegao bijelim automobilom marke Ford Fusion, objavila je policija u Ohiju. "To što se dogodilo je sumanuto", rekao je policijski zapovjednik Calvin Williams na konferenciji za novinare. Dodao je da se iz dosadašnje istrage čini "da je žrtvu odabrao nasumce". Policija je provjerila "vjerojatno stotine" tragova, no nije našla poveznice, rekao je Williams. Policija je objavila da se osumnjičeni koristio aplikacijom zvanom Facebook Live kako bi emitirao ubijanje čovjeka. Ta društvena mreža, koju koristi 1,2 milijarde ljudi svakog dana, osudila je postupak ubojice. "To je užasan zločin i ne dopuštamo takav sadržaj na Facebooku," rekla je osoba zadužena za odnose s javnošću.