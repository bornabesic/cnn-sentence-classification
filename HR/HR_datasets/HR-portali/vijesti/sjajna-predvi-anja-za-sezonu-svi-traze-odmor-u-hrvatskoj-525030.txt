Britanski Thomas Cook izvijestio je u četvrtak o snažnoj potražnji za ljetnim odmorom, izdvojivši među traženim destinacijama Hrvatsku, Grčku, Cipar i Bugarsku. Britanski turoperator zabilježio je u prvoj polovini poslovne godine, zaključno s ožujkom, sezonski temeljni operativni gubitak od 177 milijuna funti, što je i uobičajeno tijekom zimske sezone. Ujedno je gubitak 1,2 posto manji nego u istom razdoblju prethodne godine. Gubitak nakon oporezivanja iznosio je 272 milijuna funti i manji je za devet posto nego u istom razdoblju prethodne godine. Prihodi su porasli tri posto, na tri milijarde funti, u skladu s procjenama Thomson Reutersa, i zrcale snažnu zimsku potražnju za španjolskim i dalekim destinacijama. Iz kompanije ujedno naglašavaju da su zabilježili 12-postotni rast rezervacija na ljetni odmor, navodeći kao najtraženije destinacije Hrvatsku, Grčku, Cipar i Bugarsku. Ukazuju i na oporavak rezervacija za Tursku i Egipat, dok potražnja za popularnim španjolskim odmaralištima stagnira. Procjenjuju da će u Španjolskoj teško dosegnuti prošlogodišnji rast budući da konkurenti povećavaju kapacitete u toj zemlji, "Nemamo rast u Španjolskoj ali ... selimo kapacitete prema Grčkoj i Turskoj i slijedimo potražnju kupaca", objavio je britanski turoperator. Napominju da su prodali 61 posto ukupnog ljetnog programa. Turoperatori su se u prošloj godini natjecali u povećanju kapaciteta na zapadnom Mediteranu, nakon što je potražnju za Egiptom i Turskom prigušila zabrinutost za sigurnost. U Thomas Cooku danas vjeruju u oporavak potražnje za destinacijama u te dvije zemlje. 