Milorad Pupovac, predsjednik SNV-a, uputio je otvoreno pismo ministru unutarnjih poslova Vlahi Orepiću povodom njegove izjave da brisanjem prebivališta srpska manjina u Vukovaru "više neće imati uporište za korištenje ćirilice".  Njegovo pismo prenosimo u cijelosti:  Gospodine ministre, optužili ste, i to više puta, cijelu jednu manjinu da manipulira prijavom prebivališta pa nas takve optužbe ne samo zabrinjavaju, već i straše. Kada Vi, ministar unutarnjih poslova, ne znate ili namjerno previđate razliku između Zakona o prebivalištu, Zakona o popisu birača i Zakona o popisu stanovništva, onda postoje svi razlozi za pitanje – postoje li i elementarne pretpostavke za ostvarivanje manjinskih prava. Ministre, pravo na službenu upotrebu jezika i pisma manjine ne temelji se na popisu birača već na popisu stanovništva! Zato nemojte obmanjivati javnost da ćete time riješiti problem ćirilice. Kad ministar ne poznaje odredbe Kaznenog zakona kojima se sankcionira poticanje na nacionalnu i vjersku mržnju i nasilje te veličanje fašističkih ideja i pokreta, kao što je bio slučaj u Srbu; kada ministar ne dopušta mirne proteste, ali dopušta profašističko nasilje, onda to predstavlja dodatan razlog za bojazan za opću sigurnost u Hrvatskoj. Ukoliko ministar one koji svojim izjavama i radnjama (poput Keleminca, Skeje ili Thompsona) svrstava u kategoriju političkog djelovanja koje je možda štetno za proslavu Oluje, ali ne i za slobodu političkog djelovanja i za vrijednosti ustavnog poretka, onda on time teško kompromitira i tih nekoliko pozitivnih stvari koje je uradio za svog kratkotrajnog mandata. Gospodine ministre, marširanje u crnim vojnim uniformama sa ustaškim znakovima, uz povike 'Za dom spremni' nije političko djelovanje. Možda je to nekada bilo, no danas nije, i nadamo se da više neće biti, nikad i nigdje, unatoč Vašim nesnalaženjima, unatoč Vašim pitanjima što to znači i unatoč Vašem predizbornom podilaženju onome od čega bio se svako, a posebno ministar unutarnjih poslova, trebao ježiti. Milorad Pupovac, predsjednik SNV-a". > > 'Kad se izbrišu lažna prebivališta, u Vukovaru neće biti uporišta za ćirilicu' 