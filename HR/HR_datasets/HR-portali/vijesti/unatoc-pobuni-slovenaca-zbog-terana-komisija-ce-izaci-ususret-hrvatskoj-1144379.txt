Slovenski ministar poljoprivrede Dejan Židan pokušao je jučer na sastanku Vijeća EU za poljoprivredu i ribarstvo iznijeti razloge zbog kojih Slovenija misli da se hrvatskim vinarima u Istri nipošto ne smije dopustiti korištenje imena teran, no nakon kontraargumenata koje je iznio hrvatski ministar Tomislav Tolušić, Europska komisija, čini se, i dalje pokazuje spremnost da donese odluku, tzv. delegirani akt, kojim će izaći ususret Hrvatskoj i zanemariti slovenske argumente. Iako bi se prvi korak u donošenju takvog delegiranog akta Komisije trebao dogoditi već danas, na sastanku Stručnog odbora o vinu, izvori iz EU tvrde da se procedura donošenja te odluke o teranu ne očekuje prije roka od 12 do 15 tjedana. No, sve upućuje na to da će odluka Komisije biti takva da će dopustiti korištenje imena teran, koji je Slovenija zaštitila prije ulaska Hrvatske u EU, i na bocama vina proizvedenima u hrvatskom dijelu Istre. – Mi potpuno podržavamo delegirani akt Komisije, kakav god on bio. A, naravno, voljeli bismo da bude pozitivan za Hrvatsku. Postoji pedesetak takvih situacija na razini EU – rekao je ministar Tolušić. >> Slovenci se uzalud žale, EK donosi uredbu – teran je i hrvatski! >> Tomislav Tolušić: Hrvatska podržava delegirani akt Komisije o teranu