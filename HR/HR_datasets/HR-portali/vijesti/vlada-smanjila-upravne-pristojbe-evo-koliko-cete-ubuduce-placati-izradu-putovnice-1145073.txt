Vlada je na sjednici u četvrtak donijela uredbu kojom se upravne pristojbe koje se plaćaju tijelima državne uprave, a čine prihod državnog proračuna, smanjuju za 30 posto. Predsjednik Vlade Andrej Plenković istaknuo je da je to još jedan korak kojim se rasterećuju i građani i poduzetnici. Ta se uredba, primjerice, odnosi na pristojbe koje građani plaćaju za izradu putovnice, koja će se sada plaćati 50 kuna (200 kn u žurnom postupku), za izradu vozačke dozvole, što će sada stajati 15 kuna ili za osnivanje trgovačkog društva, za što će pristojba iznositi 250 kuna. Pristojbe se smanjuju i poduzetnicima, a potpredsjednica Vlade i ministrica gospodarstva Martina Dalić izjavila je da ta uredba pokazuje kako je glavni cilj ekonomske politike Vlade smanjiti teret gospodarstvu, što je zajednički zadatak svih resora. Donesena je i odluka kojom se Ministarstvo vanjskih i europskih poslova zadužuje za početak prodaje diplomatske i konzularne imovine bivše države. Odluka je temeljena na informacijama sadržanima u rezoluciji Zajedničkog odbora za sukcesiju diplomatske i konzularne imovine bivše SFRJ iz listopada prošle godine. Riječ je o nekretninama, umjetninama i drugoj imovini, a ovom odlukom Ministarstvo vanjskih poslova dobilo je suglasnost za početak prodaje nekretnina s najmanjom traženom cijenom. HRT će sjednice Vlade snimati bez naknade Donesen je i zaključak u vezi s potpisivanjem aneksa ugovora između Vlade i Hrvatske radiotelevizije, na osnovi kojeg će HRT od sada sjednice Vlade snimati bez naknade.  Vlada i HRT ugovor o pružanju usluga snimanja sjednica Vlade i drugih događaja potpisali su početkom 2014. godine, a početkom 2015. dopunjen je odredbom da će se za tu uslugu HRT-u plaćati naknada. Obveza Vlade da HRT-u plaća snimanja istječe 31. siječnja ove godine, a Vlada je odlučila da se naknada za sjednice Vlade neće plaćati, dok će se snimanje drugih događaja u dvorani u kojoj se inače održavaju sjednice mjesečno plaćati 15,9 tisuća kuna plus PDV. >> Vlada podržala Barišića: Predlažemo Saboru da ne donosi odluku o iskazivanju nepovjerenja 