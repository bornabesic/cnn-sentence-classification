Kako se dan bliži kraju i stižu obnovljene informacije DIP-a, sve su jasniji rezultati drugog kruga lokalnih izbora. Jedan od najvećih gubitnika je Željko Kerum, kojemu su izlazne ankete, kao i ankete prije izbora, predviđale pobjedu, ali je na kraju izgubio od Andre Krstulovića Opare. Nezadovoljni Kerum nakon objave rezultata tvrdio je da je pokraden. HNS ostao bez Dubrovnika, koji je ponovno "u rukama" HDZ-a nakon 2009. godine, kada je Dubravka Šuica izgubila od Andre Vlahušića. Sada je Mato Franković s 58,45 posto glasova nadmašio Valentina Dujmovića iz HNS-a. U županiji je HDZ također ostvario pobjedu. Župan ostaje Nikola Dobroslavić, kojeg nije uspio pobijediti Nikola Grmoja iz Mosta. Ni Mostov Miro Bulj nije uspio ugroziti HDZ u Splitsko-dalmatinskoj županiji, gdje je novi župan Blaženko Boban. Most je izgubio i Metković, gdje je Katarinu Ujdur tijesno pobijedio HDZ-ov Dalibor Milan. Most je poraz doživio i u Vukovarsko-srijemskoj županiji, gdje Tomislav Panenić nije uspio ugroziti aktualnog župana Božu Galića (HDZ). HDZ je međutim izgubio u Kninu, gdje je Josipu Rimac pobijedio Marko Jelić. HDZ je isto tako nakon dugo vremena izgubio Gospić, gdje je Petra Krmpotića (48,46 posto) pobijedio Karlo Starčević iz HSP-a s 50,14 posto glasova. Kao veliki povratnik označen je Ivan Čehok, koji je u utrci za gradonačelnika Varaždina nadmoćno pobijedio Alena Kišića. Novi varaždinski župan je Radimir Čačić, koji je pobijedio Predraga Štromara. U Karlovačkoj je županiji HDZ u drugome izbornom krugu osvojio izvršnu vlast u Karlovcu, Ozlju i Draganiću, ali ne u Dugoj Resi i Ogulinu. Izvršna vlast u Gradu Karlovcu ostala je u rukama HDZ-a jer je u nedjelju, u drugom krugu izbora pobijedio Damir Mandić (HDZ) sa 52,82 posto glasova, dok je nezavisni Davor Petračić, poduprt i SDP-om, osvojio 45,37 posto birača. Mandiću će vođenje gradom olakšati činjenica da u Gradskom vijeću, kako je rekao, imaju većinu kroz listu HDZ-HSLS, a na konstituirajućoj će sjednici većini prići i Dubravko Delić s liste Umirovljenici zajedno. U pobjedničkom govoru u stožeru HDZ-a Mandić je istaknuo da im predstoji rad za Karlovac i njegove građane i da je važno stvoriti klimu suradnje i optimizma. "Ono što nam predstoji, već od sutra, je rad, rad i samo rad. Ovaj rezultat daje nam obvezu da da nastupamo hrabro u interesu svih građana, ali da pri tom budemo politički ponizni i otvoreni prema svima. Bitno mi je, zaista, da stvorimo klimu suradljivosti i optimizma, te da u četiri godine svi mi i naši oponenti sve radimo za Karlovac i njegove građane", rekao je Mandić Gradonačelnikom Ogulina u drugom je izbornom krugu postao Dalibor Domitrović (SDP-HNS) jer je osvojio 49,75 posto glasova i pobijedio Sanju Marković (HDZ), iako za samo 1,44 posto glasova više. Neubačenih ili nevažećih je glasova bilo 1,94 posto. Marković je bila kandidatkinja koalicije HDZ-HSS-HSLS-HSU, koja je u prvom izbornom krugu osvojila 6,5 posto glasova više od Domitrovića. To je prvi put da gradonačelnik Ogulina nije iz HDZ-a, a građane će u Gradskom vijeću predstavljati 37,27 posto vijećnika s liste HDZ-HSS-HSLS-HSU, njih 24,30 posto s liste SDP-HNS, 14,15 posto s liste nezavisnog vijećnika Željka Stipetića i 6,53 posto iz Demokratskog savez Srba (DSS). Grad Ozalj će i u sljedeće četiri godine voditi Gordana Lipšinić (HDZ), jer je za nju glasalo 55,06 posto birača, dok je protukandidatkinja Irena Šimunić (SDP) osvojila 43,32 posto glasova. U sastavu Gradskog vijeća bit će 37,72 posto vijećnika iz HDZ-a, 33,84 posto s koalicijske liste SDP-HNS-HSU, te dviju nezavisnih lista, uz Damira Vergotas (9,53 posto) i Igora Kalčića (9,36) Grad Duga Resa i dalje će voditi HSS, nakon dugogodišnje vladavine HDZ-a , jer je Tomislav Boljar (HSS) osvojio 60,99 posto glasova, a protukandidatkinja iz HDZ-a Dijana Zadrović 37,27 posto. U Gradskom vijeću je 30,45 posto vijećnika iz HDZ-a, 28,39 posto iz HSS-a, 10 posto iz koalicije SDP-HSU, 7,98 posto Živog zida, 7,28 posto nezavisnog nezavisnog Zorana Vilovića, te 5,25 iz Akcije umirovljenici zajedno. U Općini Draganić pobijedio je Stjepan Bencetić (HDZ) sa 57,56 posto glasova, dok je protukandidat Anđelko Misir (SDP) osvojio 40,02 posto glasova. Sve o lokalnim izborima čitajte OVDJE