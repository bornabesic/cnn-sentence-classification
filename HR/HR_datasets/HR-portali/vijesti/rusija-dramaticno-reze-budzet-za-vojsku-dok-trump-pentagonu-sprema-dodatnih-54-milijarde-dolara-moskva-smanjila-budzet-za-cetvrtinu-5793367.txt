Vojni budžet Ruske federacije smanjen je za frapantnih 25,5 posto u 2017. u odnosu na prethodnu godinu, stoji u brojkama koje je objavila Ruska državna riznica. Prošle godine Moskva je za vojsku izdvojila 3,8 bilijuna rublji (65,4 milijarde američkih dolara), dok je za ovu godinu taj iznos smanjen na 2,8 bilijuna rublji (49,04 milijardi dolara), što su najveći rezovi u ruskom vojnom budžetu još od turbulentnih ranih 90-ih godina. Ovo smanjenje dolazi nakon niza godina u kojima je ruski vojni budžet konstantno rastao, po stopi od 19,8 % između 2011. i 2016. godine, piše portal za vojna pitanja IHS Janes. Usprkos ovom smanjenju budžet će u nominalnom iznosu i dalje biti za skoro 15 posto veći nego li je bio 2014. godine. Inače, ruska vlada je 2016. godine zacrtala plan prema kojem bi se budžet za obranu smanjivao ne samo ove godine, već i naredne dvije.   Alexander Zemlianichenko / REUTERS Ruska nuklearna podmornica Jurij Dolgorukij iz klase Borei Dok Rusi smanjuju izdatke za vojsku, što će se nesumnjivo osjetiti i na prestižnim projektima poput razvoja novog višenamjenskog lovca pete generacije Suhoj PAK FA (čiji je razvoj prije dva tjedna još malo odgođen zbog nespremnosti novih motora), njihovi prvi konkurenti troše više nego ikad. Naime, ovih dana je Donald Trump predložio povećanje vojnog budžeta SAD-a za frapantnih 54 milijarde dolara u 2018. godini, što je više nego će Rusija ove godine ukupno potrošiti za obranu. Nadalje, ne treba zaboraviti činjenicu da je američko ministarstvo brane prošle godine na raspolaganju imalo 598 milijardi dolara (3,3 posto budžeta SAD-a), što je više nego je sljedećih sedam država na listi najvećih vojnih budžeta zajedno potrošilo na obranu. Štoviše, od prvih 15 država svijeta koje troše najviše novaca na vojsku, na SAD otpada 47,3 posto, prema podacima koje je objavio Washington Post. Iza Amerikanaca najveći vojni budžet imaju Kinezi (215 milijardi dolara) i Saudijska Arabija koja je prošle godine na obranu, uglavnom na šoping stranog modernog oružja, potrošila gotovo 88 milijardi dolara. Rusi su sa ranije navedenih 65,4 milijarde dolara na četvrtom mjestu, dok su iza njih Britanci s 55 milijardi dolara, Indija s 54 milijarde dolara i Francuska s 50,9 milijardi dolara, prema podacima Stockholmskog instituta za mir. Matt Cardy / Getty Images Drastično povećanje američkog budžeta za vojsku izazvano je, između ostalog, planovima da se poveća vojna moć ratne mornarice (među njima i nova klasa nosača zrakoplova Gerald Ford, kao i nove narudžbe nuklearnih podmornica iz klase Virginia) i napravi veći broj višenamjenskih borbenih zrakoplova pete generacije F-35 Lightning, u koje je dosad već ulupano preko 400 milijardi dolara.  - Da bismo sačuvali sigurnost SAD-a moramo muškarce i žena u američkoj vojsci naoružati sredstvima za sprječavanje rata. Ako moraju, borit će se i tada samo moraju pobijediti. Šaljem Kongresu ovaj prijedlog s namjerom da obnovimo našu vojsku  - objasnio je Trump prijedlog budžeta koji predviđa gotovo 10 posto veću potrošnju na obranu.