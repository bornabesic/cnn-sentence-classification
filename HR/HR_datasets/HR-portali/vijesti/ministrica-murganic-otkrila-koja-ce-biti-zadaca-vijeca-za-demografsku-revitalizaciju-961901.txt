Foto: FAH MINISTRICA za demografiju, obitelj, mlade i socijalnu politiku Nada Murganić poručila je danas da je kroz Vijeće za demografsku revitalizaciju, kojeg je osnovala vlada, pridan značaj međuresorne suradnje koja je neophodna za provođenje i donošenje demografskih mjera.   Vlada je na današnjoj sjednici osnovala Vijeće za demografsku revitalizaciju Hrvatske radi praćenja i koordinacije provedbe mjera demografske politike iz programa vlade od 2016. do 2020. godine. Vijeće je stručno i koordinativno tijelo vlade kojim predsjeda premijer, a zadaća mu je davanje prijedloga i preporuka iz područja demografske politike i praćenje provedbe mjera demografske politike.  U vladi smo svjesni da se demografske mjere ne mogu donositi samo u jednom resoru, u jednom ministarstv, ma kako ono bilo organizirano, rekla je Murganić novinarima nakon dodjele ugovora za osobne asistente za osobe s invaliditetom. Naglasila je da su demografska revitalizacija i demografska politika države stvar opredjeljenja vlade. U kontaktu s demografima  Napomenula je da su u kontaktu s demografima, i, dodala je da sve što su u svojim znanstvenim radovima i istraživanjima ostavili, mi koristimo kao znanstvenu podlogu politike i strategije. "Sada je na vladi da mi to provedemo i da mi to ugrađujemo", poručila je Murganić.  Istaknula je da demografske mjere moraju biti prepoznate u zakonu, a vezano uz financije, i u državnom proračunu.  Murganić je rekla da u sklopu Ministarstva imaju Marina Strmotu koji je doktorirao na području demografije i koji je bio student profesora Anđelka Akrapa. "I profesor Akrap i dr. Stjepan Šterc i prof. akademkinja Alica Wertheimer Baletić su u vrlo čestim konzultantskim kontaktima s nama", napomenula je ministrica za demografiju, obitelj, mlade i socijalnu politiku. O rodiljnim naknadama  Na upit zašto rodiljama s manje od godinu dana staža neće biti povećane rodiljne naknade, te novinarsku konstataciju da će one imati manje rodiljne naknade od onih koje su nezaposlene, ministrica Murganić je rekla da to nije točno. Istaknule je da će rodiljne naknade svima biti povećane, ali ne svima u jednakom iznosu.   "Ne, nije istina. Mi smo svima odlučili dati pronatalitetnu, financijsku potporu, uključiti povećanje rodiljnih, roditeljskih naknada. I svima će one biti povećane, ali jasno, neće biti svima u jednakom iznosu", rekla je.  Na ponovljeno pitanje hoće li onda zaposlene žene s manje od godinu dana staža imati manje rodiljne naknade od nezaposlenih žena, Murganić je rekla da neće. "Ne, ne mogu imati manje, ali neće imati kao one koje su (duže) zaposlene. Uvjet staža će i dalje postojati", rekla je Murganić.  "Činjenica je da nikada ne bi imali dovoljno sredstava da budu svi u potpunosti zadovoljeni, ali kada smo razmišljali o tome je li bolje povećati ikome ili nikome, odlučili smo da ipak idemo 'korak po korak' s blagim povećanjem. Neke će dobiti znatnije, neke malo više. Zakon je u raspravi, u nacrtu je i još uvijek su moguće korekcije, ali uvijek u skladu s državnim proračunom", rekla je ministrica Murganić.