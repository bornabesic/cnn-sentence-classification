Ministar znanosti i obrazovanja Pavo Barišić poručio je u srijedu kako je obrazovanje javna djelatnost u kojoj škole pripadaju većinski javnom sektoru i za njih su zaduženi vlada i ministarstva, te ustanove od škola do agencija, a nositelj reformi je Ministarstvo znanosti i obrazovanja, pa bi zato provedba ovakve reforme bez utjecaja javnih ustanova bila nemoguća. Cjelovita reforma obrazovanja, odnosno izbor nove voditeljice Ekspertne radne skupine (ERS) za provedbu kurikularne reforme dr. Jasminke Buljan Culej i većine članova ERS-a (sedmero od 12 članova) okupili su brojne predstavnike medija na konferenciji za novinare, održanoj u srijedu u Ministarstvu znanosti i obrazovanja. Nakon uvodnih osvrta na aktualnu situaciju u provedbi cjelovite kurikularne reforme, predsjednica Posebnog stručnog povjerenstva (PSP) za provedbu Strategije obrazovanja, znanosti i tehnologije i koordinaciju strategija i djelovanja na području obrazovanja i znanosti prof. dr. Dijana Vican, ministar znanosti i obrazovanja Pavo Barišić i nova voditeljica ERS-a Buljan Culej odgovarali su na brojna novinarska pitanja koja su uglavnom bila usredotočena na pretežito polemičke odjeke spomenutog izbora. Jedno od novinarskih pitanja upućenih ministru Barišiću bilo je kako komentira činjenicu da izbor prvog voditelja ERS-a dr. Borisa Jokića nije "izazvao buru u javnosti", a izbor Buljan Culej jest. "Pozitivno bih tumačio interes javnosti", rekao je Barišić i dodao kako mu je drago što je "u protekle dvije godine upravo zahvaljujući radu i doista iznimnim postignućima dr. Jokića, toliko naraslo zanimanje javnosti za ova pitanja". Kako je posvjedočio, ministru je zato drago da se cijeli postupak postupak povezan s cjelovitom kurikularnom reformom transparentno provodi, za razliku od prethodnog razdoblja kada nije bio baš tako vidljiv, a u nekim elementima je i prekršio pravila propisana u Strategiji obrazovanja, znanosti i tehnologije.   Barišić je rekao kako će mjerodavno ministarstvo pružiti administrativno-stručnu potporu za rad ERS-a i PSP-a te ustvrdio da su svi njegovi suradnici, a najveći dio ih je bio i na konferenciji za novinare, zainteresirani za uspjeh reforme i učinit će sve da im pomognu. Nakon novinarske konstatacije da javnosti nije dostupan životopis nove voditeljice ERS-a i ministrove najave da će biti objavljen danas, na inzistiranje dijela novinara, dostavljena im je fotokopija životopisa Buljan Culej, koja je doktorirala biologiju na PMF-u u Zagrebu, a dodatno se i stručno usavršavala u području obrazovanja. Jedno od pitanja upućenih Buljan Culej bilo je ima li iskustva u radu s učenicima, a njezin odgovor bio je "da, nosila sam dnevnik nakon što sam diplomirala biologiju i bilo je to jedno od nasretnijih razdoblja u mom radnom vijeku a taj sam posao napustila jer nisam dobila stalno zaposlenje". Ustvrdila je i da je obrazovanje njezin poziv.  Ocijenila je kako hrvatski obrazovni sustav ima svoje prednosti, ali i nedostatke koji su izneseni i u relevantnim međunarodnim istraživanjima pa su tako, primjerice hrvatski učenici po čitalačkim kompetencijama u 4. razredu osnovne škole osmi na svijetu, ali loši su nam 15-godišnjaci u PISA istraživanju. Smatra kako su slabe matematičke kompetencije najveći nedostatak hrvatskoga obrazovanja, ali i da su istraživanja pokazala da su "naša djeca jedna od najsretnijih na svijetu". Uvjerena je kako zasluge za to pripadaju upravo hrvatskim učiteljima i nastavnicima. Nova voditeljica ERS-a ustvrdila je kako su "kolege koji su do sada radili na reformi napravili su velik posao, a sada je vrijeme da zajednički nastavimo reformu". Na inzistiranje novinara da ukaže na berem neke smjernice po kojima će voditi reformu obrazovanja, Buljan Culej rekla je da je to moderna škola temeljna na hrvatskim i europskim dokumentima koja je učiti djecu kreativnom razmišljanju i kreativnom suočavanju s društvom 21. stoljeća, a da pri tomu, svi u Hrvatskoj imaju jednake uvjete školovanja. Novinarsko pitanje bilo je i hoće li se poništiti natječaj jer se pokazalo da Mirko Ruščić, jedan od kandidata koji su izabrani u ERS u kategoriji stručnjak s nastavničkih studija, nema kvalifikacije koje su bile tražene u natječaju koji je raspisalo resorno ministarstvo. Predsjednica PSP-a odgovorila je kako je "potpuno proceduralno i da netko ima primjedaba te da se pronađu, ili ne pronađu, pogreške". Vican je izjavila kako je zatražila da se ta situacija razmotri, te da se natječaj neće poništiti, nego će se, raspisati ponovljeni natječaj za to mjesto ako se pokaže da je bilo pogrešaka. Zakljlučila je da se pogreške mogu dogoditi u svim natječajima.