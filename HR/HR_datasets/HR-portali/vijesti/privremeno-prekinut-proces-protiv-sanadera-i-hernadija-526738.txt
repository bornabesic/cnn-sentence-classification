Proces protiv bivšeg premijera Ive Sanadera i šefa Uprave MOL-a  Zsolta Hernadija zbog optužbi o 10 milijuna eura mita prilikom prodaje udjela Ine, privremeno je prekinut, potvrdio je u utorak navečer za Hrvatsku televiziju (HTV) sudac Županijskog suda u Zagrebu Ratko Šćekić. Proces protiv Sanadera i Hernadija, šefa MOL-a, spojen je na zagrebačkom Županijskom sudu u prosincu 2015. godine, nakon odluke Ustavnog suda RH kojom je prva presuda Sanaderu ukinuta. U međuvremenu, zbog nedoumice oko hrvatskog zahtjeva za uhićenje i izručenje Hernadija, Županijski sud u Zagrebu zatražio je očitovanje Suda Europske unije, a zahtjev je 18. svibnja ove godine i službeno zaprimljen na sudu u Luksemburgu. Taj sud trebao bi ocijeniti je li ignoriranje europskog uhidbenog naloga od dijela zemalja EU opravdano. Naime, Njemačka i Austrija odbile su pritvoriti šefa MOL-a jer su njihova nadležna tijela ocijenila da je protiv Hernadija proveden postupak na sudu u Mađarskoj, te da mu se ne može dva puta suditi zbog istog kaznenog djela, objavio je HTV.