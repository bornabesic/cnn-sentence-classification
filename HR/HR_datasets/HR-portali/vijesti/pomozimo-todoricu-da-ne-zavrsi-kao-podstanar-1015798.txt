U toj velikoj humanitarnoj akciji Kojićeva Severina slikala bi se s ojađenim osobljem Konzuma i zajedno s njima pjevala:' Jer još trava nije nikla, tamo gdje je stala moja štikla', a Todorićeva kći i Sevina prijateljica Iva Balent nastavila:'Dođi, dođi, dođi dođi op op op op, ajde pile moje' Nedjeljni Jutarnji list otkriva kako je Ivica Todorić proživio svojih najtežih sedam dana u životu te citiraju velikog Gazdu: ‘U užasnom sam stanju mogu ostati bez svega i završiti kao podstanar’! Pa valjda nećemo biti toliko nezahvalni i dozvoliti da gospodin Todorić nakon svega što je učinio za Hrvatsku, završi kao podstanar. Ako je itko toliko zadužio Lijepu našu onda je to naš Ivica. Podsjetimo, uspio je dobavljačima ostati dužan 16 milijardi kuna, bankama 19 milijardi eura kredita, zbog svega toga ugrožene su egzistencije na desetine tisuća ljudi, blokiran je gospodarski sustav, mali poljoprivrednici i dobavljači su pred propašću, dakle sve su to Todorićeve zasluge.Budimo zato humani i ne dozvolimo da naš Ivica završi kao podstanar ili ne dao Bog, u marici, o čemu bi se pak trebale pobrinuti nadležne institucije. Pokrenimo stoga veliku humanitarnu akciju pod nazivom ‘Spasimo Gazdu’, u kojoj bi se Kojićeva Severina slikala s ojađenim osobljem Konzuma i zajedno s njima pjevala:’ Jer još trava nije nikla, tamo gdje je stala moja štikla’, a Todorićeva kći i Sevina prijateljica Iva Balent nastavila: ‘Dođi, dođi, dođi dođi op op op op, ajde pile moje’, vabeći kupce da umjesto u Interspar, kamo je zalutao Sanader, nakon sudske presude u aferi Planinska, ostanu vjerni Konzumu. A iza zavjese, baš kao veliki Gazda, pojavljuje se On, i grleći Severinu pjeva:’Sojčice, divojčice, daj obuci čarapice, Jer još trava nije nikla’…. za njim, kao po naredbi, cijela Vlada potpomognuta Antoniom Alvarezom III, u ritmu muzike za ples nastavlja pjevati: ‘Znam ja dobro takve kao ti, đavoli su tvoji kumovi’! 