Bombaš samoubojica koji je u subotu u jugoistočnom turskom gradu Gaziantepu ubio najmanje 51 osobu bio je dijete između 12 i 14 godina, rekao je turski predsjednik Tayyip Erdogan u nedjelju, a osude napada na kurdske svatove stižu iz cijelog svijeta. Erdogan je za televiziju NTV potvrdio da je u eksploziji poginula 51 osoba, a 69 ih je ozlijeđeno, od kojih je 17 u teškom stanju, prenosi Reuters. Napad je izveden nakon što je velika skupina ljudi s kurdske svadbene proslave krenula slaviti na ulice grada, kazao je za Reuters neimenovani pripadnik snaga sigurnosti. "Za nas ne mijenja ništa odakle je ovaj terorizam došao", rekao je Erdogan tijekom konferencije za medije u Istanbulu. "Htio bih još jednom ponoviti da za našu državu i narod ne postoji razlika između organizacije (oporbenog imama Fethullaha) Gulena koja stoji iza puča 15. srpnja i 240 ljudi koji su tu noć izgubili živote, Kurdske radničke partije koja je samo prošlog mjeseca ubila sedamdesetero pripadnika naših snaga sigurnosti, te Daesha (Islamske države), mogućeg izvršitelja napada u Gaziantepu", dodao je Erdogan, prenosi agencija Anadolu. "Mi ćemo kao narod iskoristiti sve svoje snage, ujedinjeni, ruku pod ruku, da bismo se borili protiv terorizma kao što smo to učinili 15. srpnja", dodao je Erdogan, referirajući se na pokušaj puča kojeg je prošlog mjeseca izvršio dio turske vojske, piše agencija AFP. Merkel: Kukavičko nasilje Napad su osudili državnici iz cijelog svijeta, te su izrazili sućut turskoj vladi i narodu. "Pomolimo se za sve ubijene i ozlijeđene, te za dar života za sve", rekao je papa Franjo u nedjelju tijekom mise na Trgu Svetog Petra u Rimu, prenosi Anadolu. Njemačka kancelarka Angela Merkel rekla je kako su "ponovno nedužni muškarci, žene i djeca postali žrtve kukavičkog i zlog nasilja". U pismu sućuti turskom premijeru Bilaniju Yildirimu napisala je kako su "njihove misli sa žrtvama i njihovim obiteljima", te da ozlijeđenima želi brz oporavak. Sućut su izrazili i francuski predsjednik Francois Hollande, glavni tajnik NATO-a Anders Fogh Rasmussen, te američki veleposlanik u Turskoj John Bass, kao i mnoge druge države, od Grčke i Cipra do arapskih država poput Bahreina, Jordana, Saudijske Arabije i Katra. >> Eksplozija na vjenčanju u Turskoj! Broj poginulih porastao na 50! 