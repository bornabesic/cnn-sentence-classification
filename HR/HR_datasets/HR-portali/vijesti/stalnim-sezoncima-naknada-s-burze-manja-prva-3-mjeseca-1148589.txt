Vlada je danas Saboru u hitnom postupku uputila prijedlog izmjena Zakona o poticanju zapošljavanja, na temelju kojega bi se već od 1. ožujka počele provoditi mjere aktivne politike zapošljavanja za koje je u proračunu osigurano 1,5 milijardi kuna. Predviđeno je, među ostalim, povećanje naknade za stručno osposobljavanje za 220 kuna pa će ona ubuduće iznositi 2620 kuna, a moći će je koristiti i oni sa završenom srednjom školom, i to do navršenih 30 godina života. Stalnim sezoncima s višim primanjima zakon ne donosi dobre vijesti. Oni su do sada u prvih 90 dana nezaposlenosti s burze ostvarivali naknadu od 60 posto bruto plaće ostvarene u prethodnom tromjesečnom razdoblju. Budući da nije propisana gornja granica te naknade, oni su lani u prosjeku s burze primali 6382 kune, dok je prosječna naknada za ostale nezaposlene iznosila 1917 kuna. Kako bi ubuduće izbjegla takav nerazmjer, Vlada predlaže da se naknade za stalne sezonce ograniče onako kako su ograničene za ostale nezaposlene, na maksimalno 70 posto prosječne neto plaće u Hrvatskoj za prvih 90 dana i 35 posto za preostalo razdoblje nezaposlenosti. Oni kojima je zabranjena prijava u evidenciju nezaposlenih zbog neaktivnosti u traženju posla na burzu će se moći javiti već nakon tri, umjesto sadašnjih šest mjeseci zabrane. Agencije za zapošljavanje ubuduće za obavljanje djelatnosti neće morati ishoditi odobrenje Ministarstva, a ministar rada i mirovinskog sustava Tomislav Ćorić obrazložio je kako se radi o uklanjanju administrativnih barijera njihovu poslovanju. Vlada predlaže ukidanje Zakona o potporama za očuvanje radnih mjesta, a Tomislav Ćorić je obrazložio da je u mjeru skraćivanja radnog vremena bio uključen svega 321 radnik, dok potpore za obrazovanje nije koristio nijedan poslodavac.  >> Nećemo zbog Michelinove zvjezdice ‘napumpavati’ cijene 1. U stručno osposobljavanje bez zasnivanja radnog odnosa moći će se uključiti i mladi koji su završili srednju školu, ali samo do 30. godine života. 2. Naknada za stručno osposobljavanje iznosit će koliko i minimalna plaća umanjena za doprinose, odnosno oko 2620 kuna, 220 kuna više nego sada. 3. Stalni sezonci s burze ubuduće će primati naknadu kakvu primaju i ostali nezaposleni. Prosječna naknada koju su sezonci ostvarili prošle godine iznosila je 6382 kune, dok su ostali nezaposleni u prosjeku primali 1917 kuna. 4. Agencije za zapošljavanje više za svoj rad ubuduće neće trebati odobrenje Ministarstva rada i mirovinskog sustava, što bi im trebalo umanjiti administrativne troškove 5. Ukida se mjera skraćivanja punog radnog vremena, u koju je bio uključen ukupno 321 radnik kod 18 poslodavaca te potpora za obrazovanje, koju nije koristio nijedan poslodavac. 