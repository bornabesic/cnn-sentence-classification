Njemačka kancelarka Angela Merkel odbacila je kritike po kojima je Europska unija zbog sporazuma o izbjeglicama s Turskom laki cilj ucjena službene Ankare, prenosi dnevnik Koelner Stadt-Anzeiger u srijedu. „Ja se kao njemačka kancelarka ne ustručavam kritizirati sporne pojave u Turskoj i to ne samo javno, nego i u izravnom kontaktu s turskim dužnosnicima“, rekla je njemačka kancelarka u razgovoru za Koelner Stadt-Anzeiger. Ona je istodobno ukazala na to da sporazum s Turskom o povratnom prihvatu i sprječavanju izbjeglica na putu ka Europskoj uniji donosi mnogo prednosti i Turskoj, posebice na polju suzbijanja kriminala i krijumčarenja ljudima. Kancelarka je istodobno ukazala i na to da je „potpuno ispravno“ da Europska unija Turskoj, „koja je primila tri milijuna izbjeglica iz Sirije“, pruža financijsku pomoć. Ona se isto tako izjasnila i za „umjereni odnos“ prema Turskoj kada je u pitanje transformacija političkog sustava te zemlje iz parlamentarnog u predsjednički, o čemu je Turska nedavno glasala na referendumu. „Moramo biti jasni u svojoj kritici, to nije u pitanju. No isto tako moramo biti mudri je dobar odnos prema Turskoj je i u našem vlastitom interesu“, rekla je Merkel. Ona je istodobno zaključila kako bi uvođenje smrtne kazne u Turskoj „oduzelo svaki temelj“ daljnjim pregovorima o pristupanju Turske Europskoj uniji.   