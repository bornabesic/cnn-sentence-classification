Kandidat za predsjednika HDZ-a Andrej Plenković istaknuo je kako je HDZ njegov tim rekavši kako to poručuje svim kolegama te da želi da stranački kandidati na listama za Hrvatski sabor budu kvalitetni, stručni, pošteni i dosljedni ljudi s iskustvom, stručnjaci i mladi, te ustvrdio da će vratiti vjerodostojnost stranci, a time i povjerenje hrvatskih birača.   Plenković je, gostujući u Dnevniku HRT-a, ponovio kako je u izbornom programu za stranačkog čelnika istaknuo kako je HDZ najzaslužnija politička stranka u Hrvatskoj za demokratski poredak, neovisnost, međunarodno priznanje i obranu zemlje od agresije u Domovinskom ratu koji je bio pravedan. Također i za dva strateška cilja - prilagodbu Hrvatske za integraciju u Europsku uniju (EU) i NATO što, smatra, potvrđuju sva dosadašnja demokratska postignuća Hrvatske, politika prvoga hrvatskog predsjednika i prvoga predsjednika HDZ-a i našeg utemeljitelja dr. Franje Tuđmana.  Plenković: SDP je već viđeno, ja sam osvježenje ne samo u HDZ-u već i na hrvatskoj političkoj sceni   Na pitanje kako će HDZ izići na parlamentarne izbore s obzirom na podatke anketa da SDP ima, u odnosu na HDZ, deset postotnu prednost, Plenković je istaknuo kako su "Zoran Milanović i SDP već viđeno za hrvatske birače, a ja dolazim kao osvježenje ne samo u HDZ-u nego i na hrvatskoj političkoj sceni". Podsjetio je da dolazi nakon tri godine aktivnog rada u Europskom parlamentu, te da prati globalne trendove i dobro poznaje izazove koji su pred Hrvatskom i Europom i želi da HDZ bude stranka koja će građanima ponuditi konkretna rješenja - prije svega rast gospodarstva i životnoga standarda.        Kada je pak riječ o odluci HSS-a da uđe u predizbornu koaliciju sa SDP-om, Plenković je napomenuo kako je HSS ne samo važan politički partner HDZ i dio iste obitelji europske pučke stranke, već i važna hrvatska povijesna stranka,  Ponovio je kako poštuje odluku Glavnog odbora HSS-a, ali i da bi mu bilo draže da su kolege iz HSS-a pričekali još nekoliko dana za konsolidaciju HDZ-a i dovršetak unutarstranačkih izbora. Plenković je podsjetio na "izvanrednu suradnju s kolegicom Marijanom Petir koja je izabrana na istoj listi u Europski parlament i sjedi samo tri metra dalje od mene, dok je kolega Tonino Picula oko 70 metara udaljen od nas".  "Žao mi je da je odluka HSS-a donesena možda malo više pod pritiskom ponude SDP-a, a manje na temelju svjetonazorskih i programskih podudarnosti, te mi se čini da u ovome kontekstu, a to će prepoznati i birači HSS-a, da je HDZ jedini pravi narodnjački i demokršćanski izbor",  izjavio je Plenković. Plenković: otvoren sam za suradnju s aktualnim partnerima i drugim partnerima na političkoj sceni  Plenković je ustvrdio kako je otvoren za suradnju s aktualnim partnerima, ali i drugim partnerima na hrvatskoj političkoj sceni, napomenuvši kako je aktualno Predsjedništvo stranke formiralo skupinu koja razgovara s mogućim partnerima te da će se idući tjedan vidjeti do kuda su došli razgovori.  Na napomenu urednika kako se smatra da je koalicija s MOST-om "već gotova stvar", ali da MOST to demantira, i na pitanje  hoće li biti teško pregovarati s MOST-om, Plenković je odgovorio kako se "osobno uopće ne osjeća vezanim s onim što je bilo u preteklih nekoliko mjeseci". Ocijenio je kako postoji prostor za suradnju HDZ-a i MOST-a. Na upit kako će se financijski dugovi stranke odraziti na sudjelovanje na parlamentarnim izborima, Plenković je najavio kako će u subotu, dobiti od glavnoga tajnika kompletno izvješće na temelju kojega će steći detaljan uvid u stanje stranke te da će onda na to moći i osvrnuti.  Istaknuo je da će se, kada bude čelnik HDZ-a, zauzimati za to da financiranje stranke bude prije svega zakonito, transparentno i odgovorno. Opovrgnuo je da se u stranci provodi istraga o pozajmicama koje je stranka podigla, a novac nije vraćen. Na pitanje uživa li Milijan Brkić njegovo povjerenje, Plenković je podsjetio kako je Brkić nedavno legitimno izabran za zamjenika predsjednika stranke, rekao je da s njim surađuje i uvjeren je da će Brkić dati veliki doprinos i predstojećim izbornim izazovima.     Plenković: Dio našega programa bit će i osiguranje kvalitetne perspektive mladih, posebice u ruralnim sredinama   Odgovarajući na pitanje kako spriječiti iseljavanje mladih iz Hrvatske, posebice obrazovanih ljudi kao što je i sam, Plenković je podsjetio kako je nedavno boravio u Slavoniji  gdje je taj problem osobito izražen. Napomenuo je da članstvo u Europskoj uniji omogućava hrvatskim građanima slobodu kretanja i mobilnost mladih. To je dvosmjeran proces, ali smatra ključnim da hrvatska Vlada treba stvoriti političku stabilnost i pravnu sigurnost, te kvalitetan okvir za gospodarski razvoj koji će onda kreirati radna mjesta za mlade i kvalitetnu perspektivu, u ruralnim sredinama. Na tome ćemo raditi i to će biti dio našega programa, istaknuo je.     Plenković je ponovio kako je spreman na sučeljavanje s predsjednikom SDP-a Zoranom Milanovićem, kao i sa svim drugim političkim akterima jer smatra da je to demokratski standard i  kako bi birači znali kakvo vodstvo biraju. >>'HSS sa SDP-om zbog matematike i brojeva na izbornim listama, HDZ je sad jedina demokršćanska opcija' 