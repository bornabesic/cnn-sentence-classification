Foto: 034 Portal "NEPOSREDNO prije konferencije za medije, gradonačelnik me pozvao u ured, zatvorio vrata za sobom i pitao me tko je na našem portalu pisao neki tekst. Nisam ga pisao ja i to sam mu rekao, međutim, on me odmah iza toga uhvatio za prsa, nabio mi glavu u zid i krenuo udarati. Udarao me rukama, šutirao nogama i urlao: "Jebem ti mater, ubit ću i tebe i ostale". Nisam pružao otpor, nisam ni mogao, bitno je korpulentniji od mene, a i pokušao sam mu objasniti da me ostavi i da nema potrebe za ispadima. Krenuo sam van, a on me šutao cijelim putem do izlaza“, ukratko je iz bolnice za Index ispričao Mladen Mirković, novinar 034portala kojeg je jutros brutalno napao požeški gradonačelnik, HDZ-ovac Vedran Neferović. > HDZ-ov gradonačelnik Požege izudarao novinara i udario njegovom glavom o zid > Oglasio se HDZ-ovac optužen za brutalan napad na novinara: "Smećarski portal objavljuje laži" Novinara je potom odvezla Hitna pomoć, imao je abnormalno povišen tlak i bio u potpunom šoku te je potom primio infuziju, a trenutno ga čekaju CT, rentgen i ostale pretrage. Napad pred svjedocima Cijeli napad dogodio se pred brojnim svjedocima, a za njega, tvrdi novinar, gradonačelnik nije imao ama baš nikakvih razloga. "Nemam nikakvih prijašnjih problema s njim, nikakvih sukoba, ama baš ništa, uopće nemam pojma što mu je bilo. Ovo nije normalno. Stvari koje mi je izgovarao su van pameti, naravno da sam se prestrašio, imam ženu i dijete i ako je on to u stanju raditi sad, kad je na ovoj funkciji, strah me i pomisliti što je sve u stanju napraviti danas sutra, kad ne bude na javnoj funkciji. Naravno da ću prijetnje prijaviti policiji, pa nije mi svejedno", ispričao je još uvijek šokirani novinar koji dvije godine radi za portal 034.