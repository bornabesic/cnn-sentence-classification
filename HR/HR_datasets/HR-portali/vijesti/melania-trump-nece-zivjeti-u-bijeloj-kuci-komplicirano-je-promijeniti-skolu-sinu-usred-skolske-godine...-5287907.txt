Glasnogovornik Donalda Trumpa kazao je u nedjelju da su Donald i Melania Trump zabrinuti zbog mijenjanja škole za njihova sina Barrona, čime se, čini se, potvrđuje da će buduća prva dama ostati živjeti u New Yorku umjesto da pođe sa suprugom u Washington. "Naravno, komplicirano je promijeniti školu sinu od deset godina usred školske godine", kazao je Jason Miller, direktor za komunikacije prijelazne predsjedničke ekipe Donalda Trumpa u telefonskoj konferenciji s novinarima. "Naknadno će se objaviti službena izjava", dodao je on. Glasnogovornik je reagirao na članak u tabloidu New York Post u kojem se tvrdi da će Melania Trump (46) i Barron (10) nastaviti živjeti u Trump Toweru na Manhattanu kako bi dijete nastavilo odlaziti u privatnu školu na Upper West Sideau barem do kraja školske godine. I sam upitan u nedjelju o datumu useljenja u Bijelu kuću Melanie i Barrona Trumpa, izabrani predsjednik dao je kratak i dvosmislen odgovor: "Vrlo uskoro. Kad završi školu", ne navodeći radi li se o kraju školske godine ili nekom drugom roku. Par Trump danas živi u New Yorku, na vrhu čuvenog tornja na 5. aveniji na Manhattanu. Trump nije otkrio kako namjerava organizirati život između New Yorka i Washingtona nakon 20. siječnja kad preuzme predsjedničku funkciju.