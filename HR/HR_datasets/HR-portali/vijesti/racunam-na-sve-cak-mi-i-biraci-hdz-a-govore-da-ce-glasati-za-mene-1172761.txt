Vjerojatno najneizvjesnija bitka ovih lokalnih izbora vodi se u Zagrebu između Milana Bandića, dugogodišnjeg gradonačelnika, i HNS-ovke Anke Mrak-Taritaš koja ga ozbiljno ugrožava. S Ankom Mrak-Taritaš razgovarali smo o njezinim planovima za drugi krug, s kime bi koalirala u Skupštini, ako pobijedi, ali i o tome hoće li HNS podržati Vladu Andreja Plenkovića. Kakva je taktika za drugi krug? Vrlo jednostavna. Opet ću obići teren i ponuditi jedan drukčiji način upravljanja, otvoreni javni i transparentni grad u kojem postoji sustav i u kojem građani znaju što mogu očekivati. Pozvat ću sve građane da iziđu na izbore jer sad je moguće doći do promjena, one ovise o njima. Na čije sve glasove računate? Kad biraju gradonačelnika, dio ljudi bira i svjetonazorski, ali veći dio bira osobu za koju misle da može kvalitetno voditi grad. Još na početku kampanje susretala sam ljude koji su mi otvoreno govorili da su glasači HDZ-a, ali da će glasati za mene. Računam na te ljude, na sve birače koji žele promjene. Oni su svoj stav prema HDZ-u pokazali u prvom krugu kada su zaokruživali listu i sada imaju zastupnike u Skupštini koji mogu zastupati njihove ideje. U drugom krugu biraju osobu za koju vjeruju da može drukčije voditi grad. A u Skupštini, teško ćete do većine. Računate li i tu na sve? Vjerujem da ću biti gradonačelnica i imati mogućnosti razgovarati sa svim ljudima koji su u skupštini i dogovoriti podršku za ključne projekte u gradu Zagrebu. Na ruke nekih zastupnika sigurno neću moći računati, ali mislim da ću imati dovoljnu većinu u skupštini za sve projekte koji su potrebni gradu. Prvo ću svakako razgovarati s onima koji su mi idejno bliskiji. Trebaju vam svi, a pitanje je imaju li uopće i SDP-ovci motiva za „potegnuti“ u Zagrebu? Imaju oni itekakav motiv jer će se ukupni rezultat SDP-a na lokalnim izborima u dobroj mjeri vrednovati po konačnom rezultatu u Zagrebu. U tom smislu ja sam im prilika. Ne volim se hvaliti i nisam bahata, to nije moja karakteristika, ali u ovom trenutku, ja sam kohezijski faktor za ovaj grad, nešto što može okupiti i SDP. Ljude se plaši da s vama više neće biti besplatnih udžbenika, papučica u vrtićima, raznih pogodnosti… Ako pobijedite, što ćete sve ukinuti? Cilj tog zastrašivanja je demotivirati ljude za izlazak na izbore. Prvo plašenje bilo je u Kozari boku gdje je Bandić ljudima govorio da ću im ja rušiti kuće. A onda su sami ljudi shvatili da tu nešto ne štima i zaključili da je to glupost jer sam im ja omogućila da ih legaliziraju. Očekujem u kampanji svašta. Ali ono što mogu kazati je da neću ukinuti ništa, osim predizbornih ludosti Milana Bandića. Sve subvencije ostaju, ali će se uspostaviti sustav. Tako da građanin Zagreba zna da će mu dijete cijelo vrijeme školovanja imati besplatne udžbenike, a u osnovnoj školi besplatan prijevoz. Drugim riječima, da sustav bude kontinuiran, u kojem nitko ništa nikome ne daje, nego se zna na što tko ima pravo, a ne da se donose ishitrene odluke. Trenutačno 20 posto proračuna ide na razne subvencije, a da se to bolje rasporedi, potencijal bi bio veći nego danas i građani bi dobili još više. Koje promjene Zagrepčanima obećavate u prvoj godini mandata? Uspostavljanje sustava gospodarenja otpadom, bržu protočnost prometa pomoću pametnih semafora i bolje horizontalne signalizacije, tramvajske karte čija će se cijena formirati ovisno o broju stanica koliko se putnik vozi. U vrtićima će se djeca moći upisivati cijele godine i imati adekvatnu prehranu, vrtići će imati fleksibilnije radno vrijeme, a pokrenut ću i sustav dogradnje škola i dvorana kako bi se u trećoj godini mandata oko 50 posto škola u Zagrebu moglo prebaciti na rad u jednoj smjeni. Kampanja je dosta prljava. Prvo su vam izvlačili Gunju, a sad su se uhvatili i vaših sinova. Kako to doživljavate? Gledam na to kao na dio prljave kampanje. Priča o Gunji mi je emotivno teško sjela jer sam ondje bila jednom tjedno, uložila jako puno energije, emocija, iskustva, znanja. Bilo mi je važno da se ljudi ondje vrate, da im kuće budu pristojne, da im djeca krenu u školu. Znala sam sve te familije, ganjala građevinske firme, vikala na njih i prijetila kako bi sve bilo gotovo na vrijeme. Kad je riječ o mojoj familiji, o toj priči sa stanovima, moram reći da su to neistine i gluposti. Dovoljno je bilo izdvojiti deset minuta i provjeriti u mojoj imovinskoj kartici o čemu se radi. Sinu sam poklonila stan koji je bio moj od 1982. godine. Drugom sinu sam poklonila drugi stan i sve je jasno i vidljivo. Kuća u Malinskoj, za koju se piše da je moja, u vlasništvu je mog svekra i svekrve još od 70-ih godina. Osobno se nisam radi toga uzbuđivala, ali jesu moja djeca, moje tete, svekar i svekrva. Nemam problema kad idete na mene, ali imam kad idete na moju djecu, na moju obitelj. To mi je teško. Jeste li očekivali da će biti tako teško? Nisam. Teže je nego što sam očekivala. Jeste li primali konkretne prijetnje? Ništa konkretno, lagala bih da kažem da ih je bilo. Uvijek ima nekih insinuacija, ali okrenem se. Meni je to sve emotivno jer je u cijeli taj paket ušla moja obitelj. Suprug je navikao i ranije, ali sad su tu i moja djeca i to je teško. To nije bilo uobičajeno na političkoj sceni u Hrvatskoj. Djecu nikad nisu dirali. A u mojem slučaju diraju i djecu. Nitko ne spominje djecu nekih drugih kandidata, moju da. Sad malo emotivno reagiram, ali to mi je doista teško. Zbog njih. Oni su bili ti koji su me prvi pitali što mi sve to treba, a sad su odlična podrška. Baš je proradio inat. Kad imate grijeha, pokrijete se ušima, ali kad nemate onda proradi revolt. Je li bilo neugodnosti na terenu? Ništa neugodno nisam doživjela. Jednom mi je jedan gospodin doviknuo da bi mi bolje bilo da idem doma kuhati i peglati. Prešutjela sam, ali sam si mislila: „Ne znaš ti da ću ja i kuhati i peglati kad dođem doma“. Burno je i na nacionalnoj političkoj sceni. Premijer traži ruke, može li HNS dati podršku ovoj Vladi? Ne. Premijer može tražiti ruke, ali HNS ne može podržati ovu Vladu. Ja ne mogu u tome sudjelovati i neću. A neće ni HNS. Rekli ste da biste u tom slučaju izišli iz stranke? Rekla sam da HNS koji bi to napravio nisam ja i da u tome nema mjesta za mene. A vjerujete li da ćete još dugo biti članica HNS-a? Ja ću, vjerujte mi, biti članica HNS-a. Ja sam vrlo postojana osoba. Manjinska Vlada? Nećemo ni u tome sudjelovati. Onda novi izbori? Mislim da će se naći ruke koje će se presložiti, ali ne s HNS-om. Opcija novih izbora je tu kao mač za vratom. To je jedna nestabilnost u Hrvatskoj, koja je počela kada je premijer Plenković donio ishitrenu odluku. Morao je misliti korak unaprijed, a nije. Kad ste premijer, ne mislite od danas do sutra. Kad imaš odgovornost, moraš gledati tri koraka unaprijed što radiš. Premijer je ishitreno i neodgovorno donio odluku i ne treba sada optuživati druge za svoje krive odluke. I uvlačiti druge u tu svoju priču. Je li ishitrena odluka da HNS ide sam na izbore, ako ih bude? Mi još nismo donijeli odluku kako ćemo ići na izbore. U percepciji javnosti često nas se optužuje da kad idemo sa SDP-om da smo priljepak i da ne možemo sami, a sad se dovodi u pitanje i eventualna odluka da idemo sami. Moramo dobro promisliti. Prije 2011. godine HNS je išao sam na izbore i dobivao ozbiljan broj mandata. I sad smo imali sedam sigurnih, a dva smo dobili preferencijalno. Ne zato što smo lijepi i zgodni, nego zato što smo radili. Znači, definitivni kraj Kukuriku koalicije? Ne mislim da je kraj. Treba dobro promisliti i vidjeti što je dobro. Kad osvojite nešto sami, bolje se osjećate. Ja sam svoj mandat zaradila, bez obzira na to koliko mi je bilo teško. I nisam te glasove odnijela doma, stavila ih u frižider i zamrznula za drugi mandat. Kako gledate na uspjeh platforme Zagreb je naš? To su aktivisti koji su godinama ukazivali na gradske probleme, a sad su se prvi put organizirali i ujedinili pod zajedničkim kišobranom. Da je to prepoznalo i Pametno uspjeh bi bio i veći. Mislim da je to dobro, da je dobro da su u Skupštini i da preuzmu odgovornost. Apsolutno računam i na njih jer i oni su snaga promjene. Oni su dodatna vrijednost jer će unijeti u Skupštinu živost, novi način promišljanja, govoriti će o gradskim problemima, svakome će puhati za vratom i to je dobro. Imate li objašnjenje za činjenicu da i Mostu i HDZ-u rejting raste, a srušili su dvije svoje vlade u dvije godine? Problem je što je u to vrijeme SDP imao svoje izbore i bavio se unutarstranačkim odnosima. Oporba mora biti jača. Jedno je iz oporbe vikati i pozivati na nove izbore, ali moraš nešto i nuditi. Moraš kazati što ti želiš napraviti, pokazati koje su tvoje ideje i vizije, a ne cijelo vrijeme imati samo reakciju na nekakva događanja.