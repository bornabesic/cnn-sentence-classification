Obrana generala Ratka Mladića zatražila je u utorak pred sudskim vijećem Haškog suda (ICTY) oslobađajuću presudu za bivšeg zapovjednika Vojske Republike Srpske Ratka Mladića, optuženog za organizirane zločine i progon Bošnjaka i Hrvata tijekom rata u Bosni i Hercegovini od 1992. do 1995. Mladićev odvjetnik Dragan Ivetić rekao je u završnoj riječi obrane na suđenju Mladiću kako bi “jedino fer bila oslobađajuća presuda”, ustvrdivši da tužiteljstvo ICTY-ja nije ispunilo svoju obvezu i dokazalo Mladićevu krivnju, izvijestili su beogradski eketronički mediji iz Den Haaga. Tužiteljstvo je u završnoj riječi prošlog tjedna zahtijevalo za Mladića doživotni zatvor, uz obrazloženje da bi kraća kazna bila “uvreda za žrtve, žive i mrtve, kao uvreda za pravdu”. Mladićev odvjetnik za tužiteljstvo ICTY-ja rekao je kako radi “kao da prikriva zločine koje su snage muslimanskog ratnog lidera Alije Izetbegovića počinile nad stanovništvom Sarajeva”, a Izetbegovića okrivio za izbijanje rata u Sarajevu, podsjetivši na njegove riječi kako je “spreman žrtvovati mir za suverenu BiH”, prenose beogradski mediji. “Optužba da je VRS neselektivno granatirala i gađala snajperima civile u Sarajevu je mit”, ustvrdio je Mladićev odvjetnik. On je naglasio da je i jedinog preživjelog svjedoka kojeg je Tužiteljstvo ICTY-a izvelo tijekom suđenja - Fadilu Tarčin, koja je u vrijeme napada imala 16 godina, teško ranila granata koju su ispalile Izetbegovićeve snage, a ne vojska kojom je zapovjedao general Mladić. Mladić je, po riječima odvjetnika Ivetića, više puta zabranio Sarajevsko-romanijskom korpusu da puca ukoliko to nije apsolutno neophodno, poglavito tijekom brojnih primirja, kako bi političarima “dao šansu da pronađu mirovno rješenje”. Obrazlažući zašto tvrdi da je “mit o granatiranju i gađanju iz snajpera Sarajeva” bio toliko važan, Ivetić je ustvrdio da je muslimanska strana granatirala i snajperima gađala vlastiti narod. “To je posvjedočio i komandant UNPROFOR-a Michael Rouse koji je u izvješću napisao da na tramvaje u Sarajevu puca ‘tajna muslimanska policija”, rekao je Ivetić. On je u završnoj riječi kategorično ustvrdio kako nije bilo udruženog zločinačkog pothvata s ciljem teroriziranja stanovništva Sarajeva i ocijenio kao teoriju zavjere tvrdnju optužbe da je general Mladić civilima u Sarajevu uskraćivao humanitarnu pomoć, vodu, struju i plin. Odgovore na argumente suprotne strane tužitelji i obrana razmijenit će u srijedu, a prema okvirnom planu Tribunala, prvostupanja presuda generalu Ratku Mladiću trebala bi biti izrečena do studenog 2017. godine. Bivšeg zapovjednika VRS tužiteljstvo ICTY optužilo je za genocid u Srebrenici, progon Muslimana i Hrvata diljem BiH, dugotrajnu opsadu i teror nad građanima Sarajeva, te uzimanje pripadnika međunarodnih snaga UN-a (UNPROFOR) za taoce tijekom rata u BiH od 1992. do 1995. Tužitelji su u završnoj riječi tvrdili kako je tijekom suđenja dokazano sudjelovanje Mladića u udruženom zločinačkom pothvatu nasilnog stvaranja srpske države na terotoriju BiH, čiji je bio jedan od protagonista, a za zlodjela zatražili kaznu doživotnog zatvora. Suđenje Mladiću počelo je u svibnju 2012. godine, nakon što je godinu dana ranije uhićen u vojvođanskom selu Lazarevu, nakon bijega i skrivanja dugog 12 godina, poslije kojeg je izručen u Den Haag.Za iste zločine za koje ICTY tereti Mladića, Radovan Karadžić je pred ICTY-jem nepravomoćno osuđen na 40 godina zatvora.