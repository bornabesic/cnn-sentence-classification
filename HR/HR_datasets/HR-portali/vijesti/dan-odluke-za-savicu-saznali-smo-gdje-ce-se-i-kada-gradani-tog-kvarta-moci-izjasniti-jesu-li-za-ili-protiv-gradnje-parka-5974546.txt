Kako doznaje Jutarnji list, iz Gradskoga ureda za obrazovanje zatražili su da osnovna škola Jure Kaštelana na Savici sutra (subota) bude otvorena od 7 do 19 sati zbog potreba provođenja anketiranja građana o parku. No, iz Inicijative Čuvamo naš park odbili su sudjelovati u tom izjašnjavanju: - Iz Ureda gradonačelnika je na mail Inicijative u 13:56 poslana poruka: Poštovani, ovim putem bismo vas htjeli obavijestiti kako će u cilju rješenja prijepora vezanog za izgradnju parka na prostoru Trnjanske Savice bit organizirano provođenje ankete. Na ovaj način ćemo zajednički i u demokratskom ozračju posve razjasniti nedoumice vezane uz izgradnju parka. Za potrebe provođenja ankete, odnosno izjašnjavanja građana s područja MO Trnjanska Savica, osniva se Povjerenstvo za provođenje istog, a čija će zadaća biti provođenje ankete, namijenjene punoljetnim stanovnicima s područja MO Trnjanska Savica. Za potrebe osnivanja Povjerenstva, ljubazno Vas molimo da nam danas, 28. travnja 2017. godine do 18 sati dostavite prijedlog 4 člana radi imenovanja u ranije spomenuto povjerenstvo, a u svrhu provođenja ankete. - Inicijativa Čuvamo naš park strogo se ograđuje od bilo kakve komunikacije s Gradom u ovom trenutku, na ovu temu, kao i od sudjelovanja u sutrašnjim događajima. Već 4 godine pokušavamo uspostaviti komunikaciju s Gradom i gradonačelnikom i prve 4 rečenice dobivene od njih govore sve. Zapovjedni ton iz Grada koji ponovo odlučio o svemu i dao nam rok. Spremni smo o problemu parka razgovarati s Gradom i gradnačelnikom, dapače, smatramo to dijelom demokratskih procesa u društvu, ali u normalnim uvjetima i bez nametnutih pravila, rokova i ucjena.