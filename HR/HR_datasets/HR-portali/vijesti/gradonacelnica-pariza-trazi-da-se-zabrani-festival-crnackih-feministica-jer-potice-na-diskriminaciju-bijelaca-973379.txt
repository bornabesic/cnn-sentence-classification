Foto: Ker Robertson/Staff/Getty Images  GRADONAČELNICA Pariza, Anne Hidalgo, pozvala je da se zabrani održavanje festivala crnih feministica u tom gradu, objašnjavajući da je "zabranjen za bijelce".   Festival Nyansapo koji se treba(o) održati od 28. do 30. srpnja u kulturnom centru u Parizu, organizatori opisuju kao "događaj koji korijene vuče iz crnačkog feminizma i aktivizma". Četiri petine festivalskog programa namijenjeno je isključivo ženama crne boje kože. Jedan dio namijenjen je crncima, neovisno o spolu, a u jedan dio prostora u kojemu se festival održava "namijenjen je svima", piše Guardian.  Hidalgo je na Twitteru napisala kako se protivi organizaciji "ovog događaja koji je zabranjen bijelcima".   "Tražim da se festival zabrani", rekla je gradonačelnica francuskog glavnog grada. Dodala je i da će tražiti da se organizatore "tuži zbog diskriminacije". "Rosa Parks se okreće u grobu" Šef pariške policije, Michel Delpuech, u izjavi je kazao kako policija nije obaviještena o događaju sve do nedjelje. Također je rekao da će "policija osigurati rigorozno provođenje zakona, vrijednosti i principa republike".   Francuske antirasističke i antisemitističke grupe snažno su osudile festival. SOS Racisme opisao je događaj kao "pogrešku, čak i abominaciju, jer dopušta etničku separaciju, dok drugi pokreti teže premašivanju rasa".   Međunarodna liga protiv rasizma i antisemitistički pokreti kažu da se "Rosa Parks okreće u grobu".