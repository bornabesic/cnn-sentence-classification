Iz izbornog stožera HDZ-a u Zagrebu, čiji kandidati u najvećim gradovima ne stoje najbolje prema izlaznim anketama, javio se Drago Prgomet. On je od svih kandidata stranke u najvećim gradovima prošao najlošije prema izlaznim anketama, u kojima dobiva tek 5 posto glasova, naprema 10 posto neovisne Brune Esih koja kotira kao kandidatkinja desnice ili čak desnih dijelova HDZ-a. Drago Prgomet je za N1 televiziju rekao sljedeće: - Zahvaljujem se svima koji su glasali za nas i ne bih ništa mijenjao u nekoj sljedećoj kampanji. Nekad izgubite bitku, nekad dobijete bitku, mi nismo borci koji se lako predaju. Pričekat ćemo još konačne rezultate za koje se nadamo da će biti bolji od izlaznih anketa. Što se tiče protukandidata, oni su za mene svi jednaki, nisam se natjecao protiv nekoga nego za Zagreb - rekao je Prgomet. Na pitanje kako svoj rezultat uspoređuje s Brunom Esih, pogotovo jer ga se percipiralo kao ćovjeka Andreja Plenkovića, rekao je: - Očito je da je bilo stvari koje prije izbora nismo riješili u stranačkom vrhu. Preuzimam odgovornost, ali  Esih su podržavali i neki ljudi iz vrha HDZ-a, ne samo Hasanbegović - rekao je Prgomet i dodao:  - Ja sam bio čovjek gradskog odbora HDZ-a, nisam Plenkovićev čovjek, nisam bio ni njegov izbor da se razumijemo. Goran Mehkek / Hanza Media   Na pitanje je li bio zadovoljan potporom zagrebačkog HDZ-a, rekao je: - Zadovoljan sam kako je stranka odradila kampanju, naravno svaki rezultat ima svoje analize - rekao je Prgomet i dodao da ne bježi od odgovornosti. - Ja ću svoj dio odgovornosti uvijek preuzeti. Rezultati HDZ-a u Zagrebu objektivno nisu onakvi kakvi bih ja volio da jesu, ali su odlični u Osijeku i još nekim drugim gradovima, poput Rijeke gdje nikad nismo dobro stajali. Mislim da će konačni rezultati za HDZ biti vrlo dobri. Goran Mehkek / Hanza Media   Na pitanje da li rezultat Esih pobjeda desnice u HDZ-u, rekao je: - Ja mislim da ona definira desnicu na nacionalnoj razini. Ali mislim da nije loše da imate krajnje polove ljevice ili desnice - nije to ništa neuobičajeno. Za takve pokrete su rezultati ispod deset posto, ako ih usporedite s europskim državama, ipak zanemarivi - zaključio je Prgomet. Goran Mehkek / Hanza Media