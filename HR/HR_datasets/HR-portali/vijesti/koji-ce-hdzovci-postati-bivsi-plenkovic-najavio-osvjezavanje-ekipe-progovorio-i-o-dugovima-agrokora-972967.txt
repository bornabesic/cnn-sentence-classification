Foto: Hina NOVI ministri u Vladi bit će dio dogovora HDZ-a i ostalih parlamentarnih stranaka nakon razgovora koji će se odvijati "u tišini", rekao je premijer Andrej Plenković za Večernji list istaknuvši da on i vodstvo stranke, premda je HDZ spreman i za nove parlamentarne izbore, prednost daju razgovorima te ponudi stabilnosti i nastavka reformi.  "Rezultati (lokalnih) izbora pokazuju da HDZ stoji slično kao prije deset mjeseci. Stoje li drugi jednako kao prije - nisam baš siguran. Da idemo na nove parlamentarne izbore, rezultat HDZ-a bio bi još bolji. Međutim, ponovno bismo bili u situaciji da pregovaramo s partnerima o formiranju vlasti", kaže premijer.  Stoga je, dodaje, njegova logika, ali i vodstva HDZ-a, razgovor s parlamentarnim strankama, ponuda stabilnosti i nastavka reformi.  "Organizacija izbora košta, košta i sama kampanja. No, neovisno o tome, ako do njih dođe, HDZ je za njih spreman i ponovno će biti pobjednik. Dat ćemo šansu razgovorima, ali u tišini", istaknuo je.  Vrata HDZ-a i dalje su otvorena HSS-u, ali i razgovorima s HNS-om te IDS-om. "Što se tiče HDZ-a, ne vidim ništa sporno u razgovoru s parlamentarnim strankama. Naprotiv, mislim da je zrelo raspoloženje i na Nacionalnom vijeću i u Predsjedništvu za razgovore. Kada pogledate strukturu HDZ-ovih partnerstva na lokalnim izborima vidjet ćete razne kombinacije", rekao je Plenković.  Nova će ministarska imena, rekao je, "biti dio dogovora", a procedura njihova imenovanja počet će nakon drugoga kruga lokalnih izbora.  Suradnju s Mostom ne smatra realnom, a što se tiče velike koalicije HDZ-a i SDP-a, Plenković ističe da ona "nije opcija".  U Zagrebu slijedi konsolidacija stranke i osvježavanje  Budući da rezultati HDZ-a na lokalnim izborima u Zagrebu ne uspijevaju dostići rezultate koje je primjerice HDZ ostvario na zadnjim parlamentarnim izborima u četiri zagrebačke izborne jedinice, Plenković u Zagrebu najavljuje konsolidaciju stranke i osvježavanje.  "Predsjednik zagrebačkog HDZ-a (Andrija) Mikulić napravit će detaljno izvješće kao i kandidat (Drago) Prgomet i njegov stožer. Nakon tih analiza donijet ćemo odluke. No sigurno je da ćemo ići u osvježivanje ekipe jer moramo izgraditi tim za izbore 2021.", ističe Plenković.  Dužnik je Agrokor, a ne država  Premijer Plenković ne boji se mogućih tužbi vjerovnika koji bi potraživanja od Agrokora naplatili od države. "Našli smo put koji smo odabrali temeljem komparativne prakse drugih zemalja. Mogli smo ne učiniti ništa ili smo pak mogli nacionalizirati kompaniju i preuzeti dugove na teret državnog proračuna", kaže Plenković.  "Što se tiče pravnoga pitanja tko je dužnik, tu nema dilema, dužnik nije država, već Agrokor. Zato smo se odlučili na ovakvo zakonsko rješenje. Zato smo tražili konsenzus svih stranaka oko Agrokora, međutim oni koji kritiziraju nisu dali svoja rješenja", ističe premijer.  Kurikularna reforma ispolitizirana je preko svake mjere  Plenković smatra da se reforma školstva, čiji je nastavak jedna od preporuka Europske komisije, može provesti bez ideoloških sukoba.  "Čini mi se da je tema kurikularne reforme ispolitizirana preko svake mjere. Hrvatska 2017. mora moći postići konsenzus oko pitanja budućnosti vlastite djece, obrazovanja, njihove konkukrentnosti na tržištu rada. Njihova poznavanja ne samo opće kulture nego i našeg identiteta, jezika, povijesti, što je sve preduvjet za daljne specijalizacije, kritičko mišljenje, analitiku, sintezu. Vjerujem da će takva svijest na kraju prevladati", poručio je premijer.