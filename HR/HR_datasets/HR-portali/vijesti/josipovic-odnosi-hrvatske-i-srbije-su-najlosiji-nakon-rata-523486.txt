Bivši predsjednik Hrvatske Ivo Josipović ocijenio je u ponedjeljak, u intervjuu za televiziju N1, da su odnosi Hrvatske i Srbije najlošiji nakon rata, za što su podjednako odgovorne vlade obiju zemalja. Na vlasti su komplementarni režimi koji povremenim "gađanjima" hrane jedni druge i zato su za pogoršanje odnosa podjednako krive vlade obiju zemalja, ocijenio je. “Nacionalizmi su uvijek dobro pogonsko gorivo za neke koji žele vlast, ovim ili onim sredstvima”, rekao je bivši hrvatski predsjednik. Josipović je za N1 podsjetio da je situacija poslije rata dulje vrijeme bila u fazi hladnih odnosa, a zatopljenje su počeli on i tadašnji srbijanski predsjednik Boris Tadić, no nakon isteka njihovih mandata odnosi opet idu u negativnom smjeru. „Rekao bih da su danas odnosi Hrvatske i Srbije možda najlošiji nakon rata, što nije dobro ni za jednu ni za drugu državu", ocijenio je Josipović i ustvrdio da stanja tih država pomažu generiranju negativnih emocija i političkih stajališta. Zanimljivom smatra psihologiju političara u svim zemljama u kojima se ljubav prema domovini mjeri mržnjom prema drugima. „To je potpuno pogrešno jer su pomirenje i dobrosusjedski odnosi temelj sigurnosti svake zemlje. Interes i Srbije i Hrvatske je da ima dobre susjede, jer je za sigurnost  važniji dobar susjed nego najviši zid",  naglasio je Josipović. Uvjeren je da za političare „nema važnije stvari, kad je riječ o vanjskoj politici, od čuvanja dobrih odnosa sa susjedima". Drži netočnim da birači vole one političare koji "reže prema drugima",  ali konstatira da unatoč tome postoje oni koji stalnu konfrontaciju vide kao "modus vivendi". "Neke vlasti vjeruju da im koristi prikazivati se kao veliki Hrvati i veliki Srbi zato što ulaze u konfrontaciju. Mislim da je upravo obratno, da je politika pomirenja pomogla objema državama“, rekao je Josipović koji za sebe kaže da je uvijek optimist i nada se da će u regiji prevladati političke struje koje će razumjeti da je u interes svih mir i dobra suradnja. Gost na jubilarnom 10. beogradskom festivalu dokumentarnog filma Beldoks, bivši hrvatski predsjednik Josipović ističe da je kulturna suradnja u načelu uvijek pozitivna. Ocijenio je da u Hrvatskoj „postoji relativizacija ustaštva“ iako hrvatski premijer Andrej Plenković tvrdi suprotno. "Iako Hrvatska dominantno nikad nije bila - i nadam se nikad neće ni postati - ustaška zemlja, desne strane su ovog trenutka efikasnije u plasiranju neke svoje povijesti, što dovodi do podjela ne samo u hrvatskom društvu, već i do drukčijih odnosa sa susjedima", smatra Josipović i podsjeća da je "srpska stranka u vladi koja tolerira ustaštvo". 