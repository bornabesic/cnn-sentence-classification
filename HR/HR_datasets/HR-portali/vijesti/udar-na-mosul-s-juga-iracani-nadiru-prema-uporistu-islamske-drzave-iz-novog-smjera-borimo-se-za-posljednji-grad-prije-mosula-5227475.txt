Iračke trupe koje nadiru prema Mosulu u subotu vode borbe oko posljednjeg grada koji stoji između njih i uporišta Islamske države (IS) na putu prema sjeveru, a koji se već nalazi na udaru specijalnih snaga koje se bore unutar istočnih dijelova grada, javlja u subotu Reuters. Prema riječima general bojnika i zapovjednika operacija za Mosul, Najm al-Jabourija, borbe se vode za Hammam al-Alil, oko 15 kilometara južno od Mosula, a taj grad na obali Tigrisa brani najmanje 70 boraca IS-a. "Ta je bitka za nas vrlo važna. To je posljednji grad na putu za Mosul", kazao je Jabouri. Kopnene snage imaju potporu jurišnih helikoptera iračke vojske i borbenih zrakoplova koalicije predvođene SAD-om. Jabouri ne zna koliko je ljudi ostalo u tom gradu, ali prije zauzimanja Hammama al-Alila od strane IS-a u njemu i okolnim selima je živjelo 65.000 ljudi. Prema UN-u, islamisti su iz grada u utorak 1600 civila prebacili u grad Tal Afar, a sljedeći su dan odveli i 150 obitelji iz Mosula. Zauzimanjem Mosula porazila bi se iračka polovica kalifata koji je prije dvije godine baš u tom gradu proglasio vođa Islamske države Abu Bakr al-Bagdadi. Njegova sunitska džihadistička skupina i dalje kontrolira velike dijelove Sirije.