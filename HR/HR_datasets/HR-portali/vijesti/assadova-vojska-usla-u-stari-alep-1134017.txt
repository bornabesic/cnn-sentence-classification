Nema sumnje da je sirijski predsjednik Bashar Al-Assad pred velikom pobjedom nakon što su se pobunjenici i džihadisti povukli iz starog dijela Alepa pred napredovanjem sirijskih vladinih snaga i njihovih saveznika – Hezbollaha i iranske Revolucionarne garde – koji su preuzeli kontrolu nad cijelim starim dijelom Alepa, drugim gradom po veličini u Siriji i najnapučenijim sirijskim gradom. Džihadisti su se povukli iz posljednjih dijelova starog grada koje su imali pod svojom kontrolom, nakon što je sirijska vojska osvojila susjedna područja Bab al Hadid i Akjul, te sada drže samo jedan džepić teritorija koji bi mogao pasti svaki čas u Assadove ruke. Sirijska vojska smatra da su svi borci koji su ostali u tom dijelu teroristi za koje neće biti milosti. Na području Alepa poginuo je i ruski pukovnik Ruslan Galička. Ministarstvo obrane Ruske Federacije priopćilo je da je pukovnik Galička, ranjen prije nekoliko dana, podlegao ozljedama. To je treća ruska žrtva ovog tjedna u razorenom Alepu, gdje su dvije Ruskinje, bolničarke, poginule u raketnom napadu na improviziranu rusku vojnu bolnicu. Nakon ulaska u stari dio Alepa, sirijske vladine snage otkrile su skladište s bojnim otrovima. Naime, pobunjenici su pretvorili školu u istočnom području Hanan u laboratorij za proizvodnju toksičnih kemikalija, kojima su se koristili za napad na istočni i zapadni Alep. Projektili s kemikalijama ispaljeni su u studenom na četvrti Najrab i Minjana u Alepu. Deseci civila i vojnika tada su prebačeni u bolnicu zbog gušenja. Slična situacija se dogodila i 31. listopada kada su ispaljeni projektili s klorom na južni dio grada, kada je ozlijeđeno 48 osoba. Najmanje 80.000 ljudi pobjeglo je iz istočnog Alepa od početka operacija sirijske vojske polovicom studenoga. U međuvremenu, WikiLeaks je objavio dokument koji dokazuje da je ministar energetike i zet turskog predsjednika Erdoğana Berat Albayrak trgovao naftom s terorističkom Islamskom državom. U dokumentu se spominje i tvrtka Powertrans, tvrtka za uvoz, izvoz i prijenos nafte koja je, prema izvještaju obavještajnih službi, prevozila naftu koju je ukrao ISIL. Prema objavljenom dokumentu, Erdoğanov je zet razmijenio 57.934 maila s tom tvrtkom, što dokazuju da je tvrtka Powertrans naftu koju je krijumčario ISIL prevozila prema Turskoj. >> Pobunjenici zatražili hitno primirje i pregovore u budućnosti Alepa 