Zoran Zaev, predsjednik Socijaldemokratskog saveza Makedonije (SDSM) ekskluzivno za Večernji list pojasnio je makedonsku političku krizu koja prijeti da će uzdrmati cijeli Balkan. Koalicija s Albancima Podsjetimo, makedonski predsjednik Đorge Ivanov početkom je ožujka odbio dati mandat za sastavljanje vlade čelniku makedonskih socijaldemokrata Zaevu koji je skupio parlamentarnu većinu pridobivanjem potpore stranaka etničkih Albanaca. Ivanov je obrazložio kako „ne može dati mandat nekome tko prijeti suverenitetu Makedonije s obzirom na to da su stranke etničkih Albanaca uvjetovale potporu SDSM-u zahtjevom da se omogući šira upotreba albanskog jezika“. Zaev je krenuo u političku bitku kako bi dobio mandat za formiranje vlade. Naime, podnio je inicijativu s potpisom 67 zastupnika u parlamentu da se sazove konstituirajuća sjednica parlamenta na kojoj bi se trebao izabrati predsjednik parlamenta koji bi mogao igrati glavnu ulogu u dodjeli mandata Zoranu Zaevu. Sjednica parlamenta održat će se danas, kaže Zaev, te se nada brzom sastavljanju vlade. – Da bismo olakšali predsjedniku Ivanovu, kao parlamentarna većina 67 zastupnika podnijeli smo inicijativu za sazivanje nove konstituirajuće sjednice kako bismo izabrali predsjednika parlamenta Republike Makedonije. Očekujem da će predsjednik parlamenta biti brzo izabran kako bi uputio izvješće predsjedniku Ivanovu da je u skladu s Ustavom dužan odmah dodijeliti mandat – kazao je Zaev ističući kako je uvjeren da će nova Vlada biti sastavljena u puno kraćem roku nego što to predviđa Ustav. – Sve ovo donijet će olakšanje građanima Makedonije koji će poslije tromjesečne krize i zastoja dobiti novu vladu za koju su glasali na izborima – uvjeren je Zaev koji je na naše pitanje vjeruje li da će predsjednik Ivanov prihvatiti izvješće predsjednika parlamenta odgovorio kako “neće ni pomisliti da bi netko mogao drsko dopustiti sebi da i dalje ne poštuje volju 700.000 građana i time gurne Makedoniju u još dublju političku krizu“. Postupiti po Ustavu – Predsjednik Ivanov i parlament u ovom trenutku moraju biti odgovorni i postupiti prema zakonskoj i ustavnoj proceduri. Koraci koje poduzimamo u skladu su s makedonskim Ustavom i zakonima te ne samo ja nego i građani traže odgovornost svih političkih faktora. Makedonija mora ići naprijed. Građani, biznis, ekonomija, reformski procesi, sve je stalo i očekuje se da nova Vlada sve to pokrene. Mi smo spremni to učiniti, imamo tim koji će Makedoniju izvući iz krize – kaže Zaev.  >>Nikola Gruevski: Neće Makedoniju voditi vlada koju sastave u Albaniji