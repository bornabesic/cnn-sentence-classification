Trebamo li i dalje vjerovati da se ovaj stravični čin neće ponoviti i da je on tek jedan u nizu slučajnih, i to baš u trenucima kada su ekonomske granice golemog iranskog tržišta za europske tvrtke postale širom otvorene? Treba li Europa i nadalje šutjeti te biti talac velesila i krupnog nezdravog kapitala koji je želi destabilizirati? – zapitao se Đuro Božanović, međunarodni tajnik HSP AS i uspješan hrvatski poduzetnik u Münchenu nakon masakra počinjenog u ovom gradu. Prema njegovim riječima, očito je kako je netko postavio cijenu mira u Europi. Tu cijenu je, kaže, prva platila Velika Britanija, koja je pod utjecajem velikih igrača, plaćenih medija i sponzoriranja političkih protivnika EU isforsirano na referendumu izglasala izlazak i time kupila mir. - Postavlja se pitanje koja je sljedeća zemlja koja će pristati na kupovinu mira – ističe Božanović i dodaje kako europski čelnici više ne mogu skrivati pravu istinu o zbivanjima u posljednjih nekoliko godina te činjenicu kako je ekonomski rat koji se u Europi godinama vodio sada prerastao u pravi rat. Očito je, kaže, kako su oni koji su nisu uspjeli nametnuti ekonomskom snagom sada pribjegli ucjenjivačkim metodama i sve sile usmjerili u destabilizaciju i sijanje straha među građanima EU, želeći ih prisiliti na traženje zaštite od prekooceanskih zemalja. - Pozivam sve domoljubno orijentirane europske stranke da se pod svaku cijenu suoče s istinom i počnu otvoreno razgovarati o svom stvarnom neprijatelju i uzrocima ovih događaja. Ovim putem izražavam sućut svim obiteljima poginulih i ranjenih u Münchenu. Neka što prije zaliječe bolne rane i svojom vedrinom vrate život u ovaj mirni i do jučer izuzetno siguran grad, koliko je to moguće nakon svega što se dogodilo - zaključio je Božanović. >>Njemački dužnosnici za jaču kontrolu dostupnosti oružja 