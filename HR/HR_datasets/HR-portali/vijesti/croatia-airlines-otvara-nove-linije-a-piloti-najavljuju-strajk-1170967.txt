Croatia Airlines jučer je svečano u Zračnoj luci Franje Tuđmana obilježila uvođenje četiri nove sezonske linije za – Stockholm, Bukurešt, Oslo i Helsinki. Tako već drugu godinu zaredom hrvatski nacionalni avioprijevoznik širi mrežu svojih destinacija, prošle godine to su bile linije iz Zagreba za Lisabon, Prag, Milano i Sankt Peterburg koje su i u ovogodišnjem ljetnom redu letenja. Regionalni lider Kako je kazao izvršni direktor Croatia Airlinesa za operativne poslove Krešimir Vlašić, u toj aviokompaniji očekuju da će s novim linijama ostvariti ove godine rast broja putnika od sedam posto i da će prvi put u povijesti kompanije imati više od dva milijuna putnika godišnje čime će učvrstiti poziciju regionalnog lidera. No te bi planove mogao poremetiti mogući štrajk pilota, kabinskog osoblja i aviomehaničara Croatia Airlinesa. Sindikat Organizacija radnika Croatia Airlines – ORCA, koji okuplja većinom pilote, aviomehaničare, kabinsko osoblje i radnike skrbi o putnicima, jučer je najavio da su počeli poduzimati sve potrebne pripremne radnje za organizaciju štrajka. U ORCA-i su objasnili da je jučer u Croatia Airlinesu zaključeno neuspješno mirenje u kolektivnom radnom sporu, što otvara put za industrijske akcije. Prijašnji kolektivni ugovor koji je vrijedio do 31. prosinca 2016. godine predviđao je obvezu pokretanja novih kolektivnih pregovora 1. studenog 2016., a u ORCA-i navode da su od tog datuma reprezentativni sindikati provodili potrebne radnje za započinjanje kolektivnih pregovora. – Svi preduvjeti bili su ispunjeni početkom ožujka te je od tada, u iduća dva mjeseca, održan niz sastanaka koji nisu polučili bilo kakav rezultat koji bi zadovoljavao zahtjeve radnika pa smo zbog toga pokrenuli proces mirenja koji je, na žalost sindikata, završen neuspješno – kažu u ORCA-i. O tome hoće li i kad u štrajk, odlučit će skupština tog sindikata koja će se održati krajem ovog mjeseca ili početkom lipnja. Direktor Croatia Airlinesa Krešimir Kučko kaže da je prijedlog uprave bio da se kolektivni ugovor koji je vrijedio do 31. prosinca prošle godine nastavi primjenjivati do kraja ove godine i da se pregovori o novom ugovoru počnu nakon turističke sezone. Na to su kaže, pristala dva sindikata – Samostalni sindikat zaposlenih u zrakoplovstvu i Sindikat inženjera i tehničara u zrakoplovstvu. Posljednji štrajk 2013. Kučko kaže da su iz ORCA-e došli na pregovore sa 150 zahtjeva čije bi ispunjenje značilo dodatnih 50 milijuna kuna godišnje. – Svi su ti zahtjevi materijalne prirode. Ako im, primjerice, ispunimo zahtjev da manje rade, to opet znači trošak za kompaniju jer u tom slučaju moramo angažirati nove ljude. Mislim da je njihova namjera i bila da se što prije dođe do neuspješnog mirenja kako bi metodom pritisaka iskamčili nešto – smatra Kučko. Piloti i kabinsko osoblje Croatia Airlinesa štrajkali su posljednji put 2013. godine, a štrajk zbog kojeg je kompanija imala milijunske gubitke prekinut je nakon osam dana.        Croatia Airlines ove će godine letjeti u 39 odredišta u 24 europske države. Na vrhuncu ovogodišnje turističke sezone obavljat će čak 105 letova na dan. Flota aviokompanije trenutačno se sastoji od 14 zrakoplova, i to četiri Airbusa 319, dva Airbusa 320, šest Dasheva 8-Q400 te dva zrakoplova CRJ1000 koji su za ovu sezonu unajmljeni od aviokompanije Air Nostrum. Croatia Airlines pak čini više od 50 posto prometa u Zračnoj luci Franje Tuđmana pa povećanje broja linija hrvatske zrakoplovne kompanije značajno doprinosi i rastu broja putnika na najvećem hrvatskom aerodromu. Croatia Airlines očekuje da će ove godine prvi put u svojoj povijesti premašiti broj od dva milijuna putnika u jednoj godini, a na ZL “Franjo Tuđman” očekuju da će prvi put u svojoj povijesti ove godine opslužiti više od tri milijuna putnika.