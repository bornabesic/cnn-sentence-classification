Pobjedu na idućim izborima odnijet će SDP koji ima jasno definirane politike i stavove, a koji svojom strukturom i terenskim radom uspijeva uvjeriti birače da upravo socijaldemokratske politike nose boljitak državi i društvu. SDP se mora vratiti sadržaju koji je jasan, prepoznatljiv i vjerodostojan i koji će u vrijeme oporbe stalno nametati teme od interesa građana. Boljitak radnika Stoji to u programu kandidata za predsjednika SDP-a Orsata Miljenića koji će se članovima predstaviti idući tjedan. Prema programu, ključne teme SDP-ova djelovanja moraju biti rad i zapošljavanje, novi modeli gospodarske politike i socijalna pravednost, siguran život za sve, prava manjina, sloboda medija... – Dosadašnja ekonomija koja je u središte interesa stavila borbu za rast profita, mora biti zamijenjena ekonomijom koja u prvi plan stavlja boljitak radnika i povećanje radničkih plaća – stoji u programu. Miljenić se zalaže i za nastavak provođenja Strategije obrazovanja i Kurikularne reforme, ali i zaštitu građanskog društva i sekularne države. – Ne smijemo dopustiti da građanima bilo koja institucija zabranjuje pravo na vlastiti izbor, pogotovo u privatnim pitanjima, bilo to pravo na pobačaj ili život u izvanbračnoj zajednici – stoji u programu. S obzirom na migrantsku krizu, Miljenić drži da treba raditi i na izradi jedinstvenog sustava upravljanja krizama. Predlaže i promjene za demokratizaciju stranke. Dosadašnji princip glasanja jedan član – jedan glas proširio bi se i na izbor stranačkog predsjedništva i Glavnog odbora čiji se pak članovi biraju po teritorijalnom principu. U izradu novog statuta, predlaže, mora biti uključeno najšire članstvo, a napredovanje unutar SDP-a mora biti vezano uz ostvarenje zadanih ciljeva i rad pojedinaca. Jačanje stranačkih foruma Traži jaču odgovornost saborskih zastupnika SDP-a prema članovima u lokalnim organizacijama na njihovu području, više terenskog rada te smanjenje udvostručavanja funkcija. Ojačao bi i savjete unutar stranke koji trebaju biti osnovani za sve važne politike SDP-a i djelovati sektorski. A na čelu svakoga bile bi osobe koje u perspektivi predstavljaju ministra tog područja pa bismo mogli reći i da predlaže svojevrsnu vladu u sjeni. Program obećava i edukaciju članstva te promjene u organizacijskoj strukturi. Pa bi tako uz glavnog tajnika, koji bi trebao biti i politički tajnik, Miljenić želio da stranka ima i organizacijskog direktora. Jačao bi i rad sva tri SDP-ova foruma – mladih, žena i seniora, organizirao javne debate pa čak i otvorio prostorije SDP-a građanima.     >> Miljenić 'zbog djece' nije odgovorio na škakljivo pitanje: 'Vi shvatite kako hoćete'  >> Picula predao kandidaturu za predsjednika SDP-a 