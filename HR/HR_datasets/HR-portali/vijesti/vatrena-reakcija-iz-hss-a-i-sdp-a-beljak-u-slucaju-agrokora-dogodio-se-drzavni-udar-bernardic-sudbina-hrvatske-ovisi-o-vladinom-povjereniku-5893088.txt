Ministar Zdravko Marić koji u osjetljivoj situaciji za Hrvatsku ne može obnašati svoju dužnost ministra financija, ne smije više sjediti u toj ministarskoj fotelji. A što se tiče njegova izuzimanja oko Agrokora, moram reći kako se iz ove Vlade svaki dan netko izuzme i samo čekamo da se izuzme premijer Andrej Plenković. Inače, ova Vlada je kroz imenovanje povjerenika za Agrokor preuzela potpunu odgovornost i vezala sudbinu čitave Hrvatske za Agrokor. Sudbina Hrvatske ovisi o Vladinom povjereniku, a i sudbina ove hrvatske Vlade - kazao je u utorak u Šibeniku predsjednik SDP-a Davor Bernardić. On je s predsjednikom HSS-a Krešom Beljakom, potpredsjednikom HNS-a Srđanom Gjurkovićem i čelnikom HSU-a Silvanom Hreljom nazočio potpisivanju Platforme koalicije ove četiri stranke za predstojeće lokalne izbore u Šibensko-kninskoj županiji. Predsjednik SDP-a Davor Bernardić odbacio je medijske natpise da je njegova stranka u teškoj novčanoj situaciji i da joj banke ne daju kredite za predizbornu kampanju. - Financijska situacija u SDP-u je stabilna, puno bolja nego u HDZ-u i u hrvatskoj Vladi, umnogome stabilnija nego u državnom proračunu. A što se tiče novca za kampanju, želio bih da ova Vlada realizira jedno od svojih predizbornih obećanja i da na primjer – ukine pretplatu za HRT. Na taj način građanima bi ostalo nešto više novca u džepu - rekao je predsjednik SDP-a. Jedno od novinarskih pitanja Bernardiću bilo je - zašto SDP želi zatvorenu sjednicu Saborskog mandatnog-imunitetnog povjerenstva u slučaju Saucha? - Zato jer na sjednicu očekujemo dolazak glavnog državnog odvjetnika. I dok su milijarde kuna hrvatskih građana opljačkane za vrijeme krvavog rata tijekom pretvorbe i privatizacije, iznesene iz države, DORH se bavi prekovremenim satima. Da nije žalosno, to bi bilo smiješno – odgovorio je Bernardić. Kako komentira izjavu Drage Prgometa da se u Zagrebu SDP krije iza Anke Mrak Taritaš, pitali su novinari Bernardića. - A u kojoj je uopće Prgomet stranci? - odgovorio je protupitanjem predsjednik SDP-a. Novonastalu situaciju oko Agrokora komentirao je i Krešo Beljak, predsjednik HSS-a. - Ante Ramljak nije Vladin povjerenik, to je povjerenik HDZ-a za HDZ-ovog tajkuna (Ivice) Todorića. On spašava Todorića, spašava interese banaka, a u cijeloj toj priči na kraju će izvisiti svi oni mali dionici, izvisit će narod i naša država. Sve ovo što se dogodili oko Agrokora je presedan u Hrvatskoj i svojevrsni državni udar - kazao je Beljak, dodajući kako se premijer Plenković pod hitno mora riješiti Zdravka Marića iz Vlade. Koalicija: 'Zajedno možemo skinuti paučinu sa Šibensko-kninske županije'Ispred Gradske vijećnice u Šibeniku, čelnici SDP-a, HSS-a, HNS-a i HSU-a potpisali su koalicijsku Platformu pod nazivom 'Zajedno možemo skinuti paučinu sa Šibensko-županije, aludiraju tim sloganom na aktualnog HDZ-ovog župana Gorana Pauka koji tu funkciju neprekidno obnaša punih deset godina. Kandidat ove koalicije za župana na svibanjskim lokalnim izborima je Franko Vidović (SDP), dok su kandidati za zamjenika župana Marin Mikšić (HSS) i Petar Mišura (HNS.) - Okrenimo se ljudima, a ne građevinama. Previše je vremena izgubljeno na promašene projekte bez dodatne vrijednosti za ljude i županiju. Naši su planovi konkretni i razvojni, a cilj nam je stvoriti nova radna mjesta i zaustaviti odlazak mladih ljudi iz naše županije – kazao je Franko Vidović, kandidat za šibensko-kninskog župana.