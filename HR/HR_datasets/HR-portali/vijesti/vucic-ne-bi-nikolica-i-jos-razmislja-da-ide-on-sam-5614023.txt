Predsjednički izbori u Srbiji se neumitno približavaju. U nedjelju 9. travnja Srbi će izaći na birališta, a kandidat vladajućeg SNS-a, odnosno čovjek najmoćnijeg čovjeka Srbije Aleksandra Vučića, još nije poznat. Dramatičnost je dosegnula vrhunac. Rašomon traje, a sve beogradske novine donose ekskluzivne vijesti iz pouzdanih izvora koje se dijametralno razlikuju. Svi otvorenih usta gledaju ili nastoje odgonetnuti što će napraviti Vučić koji oteže, muti vodu i traži najbolje rješenje za sebe u kompliciranoj konstelaciji snaga u Europi jer njemu bi najdraže bilo da može odgoditi izbore nakon francuskih, nizozemskih, njemačkih i talijanskih zato što bi nakon tih rezultata mogao odlučno reći - EU ili Rusija. Ovako ga Europa malo zavlači, a Moskva stišće. Tako je trenutačno o predsjedničkim izborima jasno da nikome ništa nije jasno. No, 15. veljače mu je, čini se, zadnji dan za odluku. Usprkos tome, on je još u dvojbama hoće li ići sam na izbore (ankete mu predviđaju pobjedu u prvom krugu, a mediji u Srbiji već danima nabrajaju potencijalne nove premijere koji su spremni i sposobni biti Vučićeve marionete) i hoće li podržati sadašnjeg predsjednika Tomislava Nikolića, kojega mu sugerira i Vladimir Putin, a Vučić ga najradije ne bi, iako i njemu ankete pokazuju najvjerojatniju pobjedu, ali uz malo dodatnog nerviranja - 23. travnja u drugom krugu. Blic navodi da Vučiću rade dnevne ankete te da će podržati Nikolića ako mu podrška prijeđe 50 posto. Neki neovisni izvori, pak, navode da Vučić sam forsira “strah od Nikolićeva neuspjeha” kako bi ga primirio, ali i onemogućio mu, piše Danas, da odluči samostalno izaći na izbore. Nikolić ima određenu podršku u stranci za to, a najviše ga je na to ponukao kremaljski vjetar u leđa pa bi Vučić u tom slučaju riskirao raskol u stranci (i raspad vladajuće koalicije), što bi izazvalo krizu vlasti, a možda i početak njegova pada. Osim toga, Nikolić je - napisao je Blic, a potom Nikolić demantirao, no u zraku lebdi natruha sumnje u istinitost izrečenog - zaprijetio da želi biti predsjednik, a ako ne to, onda ambasador u Rusiji, a njegov sin predsjednik Skupštine. Iz suvlasničke Socijalističke stranke (SPS) nagovaraju Vučića kao kandidata vladajuće koalicije jer “je on siguran pobjednik”, a Dušan Bajtović, potpredsjednik Dačićeva SPS-a, u protivnom se pribojava krize, pa i nove “revolucije” u Srbiji. Vučić i sam u grču drži Srbiju u napetosti, a beogradski Blic, sada iz izvora bliskih premijeru, donosi vijest da je Vučić preventivno snimio tri predizborna spota. U jednom čvrsto stoji iza Tomislava Nikolića, u drugom reklamira sam sebe kao najbolji srpski odabir, a u trećem podržava nekog trećeg (!?), zasad neimenovanog kandidata. Osim toga, beogradski mediji navode da je Vučić odustao od parlamentarnih izbora istodobno s predsjedničkima, o čemu se nagađalo već mjesecima, a i sam je Vučić podgrijavao te priče. Doduše, neki sumnjaju da je Vučić to pitanje prelomio te da će tek kad to sam javno kaže (a možda ni onda) biti jasno da neće biti prijevremenih parlamentarnih izbora. Ostali kandidati užurbano, ali vjerojatno uzaludno, vode kampanju pri čemu na krajnjoj desnici vodi Vojislav Šešelj koji bi mogao u drugi krug. Bivši ministar protiv bivšeg  javnog tužitelja   Bivši ministar vanjskih poslova kojemu su krila snažno narasla kad je postao predsjednik Glavne skupštine UN-a. Tada se ozbiljno zamjerio SAD-u i drugim zapadnim zemljama nizom svojih odluka pa za njega, nakon što mu je istekao mandat, više nije bilo mjesta u UN-u. U Srbiji je pao u drugi plan i gaji neutemeljene ambicije za mjesto predsjednika.    Stvarno iznenađenje među kandidatima. Bivši pučki pravobranitelj odlučio se kandidirati jer opozicija nikako nije mogla pronaći zajedničkog kandidata pa se kanio, popularan u javnosti, nametnuti kao džoker. I uspio je, dobio je relativno snažnu podršku: iza njega su proeuropske stranke DS i Nova stranka Zorana Živkovića te sto utjecajnih srpskih intelektualaca, koji mu vjerojatno neće pomoći da ostvari neki zapaženiji rezultat, posebno ako se kandidira Nenad Čanak iz Lige socijademokrata Vojvodine koji će mu otvoreno uzimati glasove. Njegova je kandidatura izazvala oštre kritike SNS-a koji ga je optuživao da je svoj raniji položaj koristio za lansiranje u politički život.