' Imam dojam da su od bivšeg zaposlenika Agrokora dobili naputak kako se ponašati, tj. kako se ne opredjeljivati i igrati poznatu igru nezamjeranja, da i HDZ diže ruke od Todorića, ali ne i IDS', ističe Kajin. Političar Damir Kajin u petak se osvrnuo na trenutnu situaciju u Agrokoru i današnju aktivaciju lex Agrokora. Donosimo Kajinov komentar: Valjda jedini sam govorio kako država treba nacionalizirati Agrokor. Todorić nas je sve preduhitrio: sam je sebe ” nacionalizirao”, razvlastio i sve “predao” u ruke države. Jedino nije rekao koliko milijardi kuna iznose nepodmirene obveze. Otprilke 20% javnog duga RH-a. Tko to može platiti? Država zasigurno ne. Što će učiniti zemlje u susjedstvu? Vjerojatno će nacionalizirati sustav na svom teritoriju, ili će Hrvatska da izbjegne bankrot, kao Todorić, te pogone prepustiti tim državama? Imam dojam da i HDZ diže ruke od Todorića, ali ne i IDS. Jučer je bilo glasanje o Lex Agrokoru, a zastupnici IDS-a niti su sudjelovali u raspravi niti su glasali kao u slučaju Savudrijske vale. Da li zbog toga što je Jakovčić bio savjetnik Todoriću, a Ostojić zaposlenik? Što je savjetovao ne zna se, ali to nije urodilo plodom. Agrolaguna, tj. Agrokor, u Poreču ima 1200 ha. Dovoljno je 1 ha urbanizirat da se po sadašnjim cijenama kupi 1199 ha. Zašto se zalažu da se zemlja rasproda? Mali seljak ih ne zanima, sebe su davno zbrinuli, pa ostaju veliki tajkuni i veleposjednici. Zašto šute ovi iz IDS-a? Jer su ucijenjeni ljudi. Agrokor u Istri u svom posjedu drži Konzum, kioske Tiska i Agrolagunu. O njemu ovisi na stotine istarskih kooperanata. Agrokor samo Adrisu, navodno duguje 750 mil. kn. I u takvim okolnostima oni šute. Ne javljuju se za riječ. Ni to od ovog kukavičjeg kluba nije najgore. Gore je što su dvojica od ukupno trojice zastupnika IDS-a bila na glasanju, a nisu se željela opredjeliti. Imam dojam da su od bivšeg zaposlenika Agrokora dobili naputak kako se ponašati, tj. kako se ne opredjeljivati i igrati poznatu igru nezamjeranja, da i HDZ diže ruke od Todorića, ali ne i IDS Kako je moguće da se samo Sanaderu sudilo za ratno profiterstvo? Što bi tek učinili Mamiću čija istraga je dovela do Istre? Hoće li i u ovom slučaju ruka pravde proći tunel Učku? Znakovito je da uvijek gdje se ugrožava pravni poredak blizu je i Istra. Mamić sklanja novac na off shore, a u Buzetu preko off shore treba se gradit kompostana. Kod Agrokora, pak, imamo savjetnike i direktore iz Istre. 2000. iz Agrokora je u HR Vladu ušlo najmanje 20 ljudi, a sada se opravdano proziva samo Marića. Što je urušilo Agrokor? Ni kamata, ni “socijalna” osjetljivost Todorića, već hrvatska nepripremljenost za EU. U trenutku potpunog otvaranja HR ne da je samo TDR prodao duhanski biznis BAT-u, već se sada nosimo sa Agrokorom. Lex Agrokorom Agrokoru daje se predah od 15 mjeseci za pokretanje stečaja. Međutim, kako se zaigralo može nam se ponoviti Glembajevi o čemu je davno Krleža pisao. Temeljno je pitanje- “da li je vrijeme za reviziju pretvorbe i što bi ona danas donijela Hrvatskoj?”. Šta se mene tiče, može. No smatram da je 2011. bila zadnja šansa da se vrati opljačkani novac. Nikada nisam šutio. Govorio sam i kada mi se pucalo pod prozorima. Najviše minuta za saborskom govornicom proveo sam ja. Govorio i živio ono što sam govorio. Radnici i koperanti, probudite se! 