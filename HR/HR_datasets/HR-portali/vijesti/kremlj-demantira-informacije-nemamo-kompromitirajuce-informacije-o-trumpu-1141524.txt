Kremlj je u srijedu objavio kako su tvrdnje da ruski dužnosnici imaju kompromitirajuće informacije o novoizabranom američkom predsjedniku Donaldu Trumpu potpuna besmislica.  Američki dužnosnici u utorak navečer objavili su kako su četiri američke obavještajne agencije prošlog tjedna Donaldu Trumpu pokazale tajne dokumente koji su uključivali nepotvrđene tvrdnje da ruski obavještajci imaju kompromitirajuće informacije o njemu.  "Kremlj nema kompromitirajuće informacije o Trumpu", odbacio je u srijedu te informacije glasnogovornik Kremlja Dmitrij Peskov, nazvavši taj dokument prijevarom koja je smišljena kako bi se dodatno pogoršali odnosi između Sjedinjenih Država i Rusije.  Peskov je odbacio i tvrdnje da je on osobno bio uključen u rusku kampanju kojom se htjelo diskreditirati poraženu kandidatkinju demokrata Hillary Clinton.  "Na to morate reagirati s određenim humorom, no postoji i tužna strana. Stvara se histerija kako bi se održao politički lov na vještice", smatra ruski glasnogovornik.  Istaknuo je kako bi nove američke sankcije ruskom naftnom i plinskom sektoru štetile Rusiji, bilateralnim odnosima i svjetskom gospodarstvu. Ruski energetski sektor definitivno bi dobio odštetu ako bi se takve sankcije provele, smatra Peskov.  Osvrnuo se i na Trumpova kandidata za državnog tajnika Rexa Tillersona kojega će u srijedu saslušati američki parlament, nazvavši ga konstruktivnom osobom koja je spremna slušati, ali koja će biti i čvrst rukovoditelj.  Kremlj ne zabrinjavaju izvještaji da će Tillerson na saslušanju izjaviti da Rusiju smatra prijetnjom, tvrdi Peskov. >> Objavljeni kompromitirajući podaci o Trumpu, Rusi imaju tajnu snimku?