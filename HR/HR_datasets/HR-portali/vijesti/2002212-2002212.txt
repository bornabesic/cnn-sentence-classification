Predsjednik Hrvatskog sabora Željko Reiner sastao se u ponedjeljak s predsjednicom švicarskog parlamenta Christom Markwalder i kazao da je "prilično" uznapredovao proces koji će Hrvatima omogućiti da pod jednakim uvjetima kao i ostali građani EU-a rade u Švicarskoj, izrazivši nadu da će taj proces biti dovršen do ljeta. Predsjednica Nacionalnog vijeća (donji dom) švicarskog parlamenta Christa Markwalder je objasnila da Švicarska još uvijek nije ratificirala protokol kojim se ugovor s EU-om o slobodnom kretanju ljudi širi i na Hrvatsku jer je u veljači 2014. održan referendum o imigrantskoj politici koji je izazvao neizvjesnost, (...) ali je vlada u ožujku ove godine ipak potpisla sporazum, a nedavno ju je i vanjskopolitički odbor parlementa ovlastio i da ga ratificria. Sada se, dodala je, čeka zeleno svjetlo Senata, gornjeg parlamenta, koji bi to mogao učiniti u lipnju. "Pokušavamo to ubrzati, (...) ali želim naglasiti da taj protokol nikada nije bio zamišljen kao diskriminacijski prema hrvatskim građanima", poručila je Markwalder. "Razgovarali smo da je prilično uznapredovao proces koji će hrvatskim građanima omogućiti da pod jednakim uvjetima kao i građani ostalih zemalja EU-a rade u Švicarskoj i nadamo se da će do ljeta taj proces biti završen", kazao je Reiner u izjavi novinarima nakon sastanka. Reiner i Markwalder su razgovarali i o bilateralnim odnosima koji su, kako je rečeno, "uspješni", čemu doprinosi i "dobro integrirana hrvatska dijaspora". Prema službenim brojkama, u Švicarskoj živi oko 35.000 Hrvata, ali prema kulturnim i crkvenim udrugama taj se broj penje i do 80.000. Vrlo su dobro integrirani i pridonose švicarskom gospodarstvu i kulturi", rekao je Reiner. Podsjetio je da su tijekom posljednjih 14 godina odnosi sa tom alpskom zemljom "zamrli" te je stoga predložio potpisivanje memoranduma o parlamentarnoj suradnji, što je njegova gošća prihvatila. Predsjednici parlamenata složili su se da ima mnogo prostora za jačanje gospodarske suradnje. "Međusobna trgovinska razmjena iznosi oko 300 milijuna eura, što je premalo. Postoje puno veći potencijali", kazao je Reiner i dodao da nova vlada radi na stvaranju pogodne klime za investicije. "Očekujemo značajna ulaganja. U Hrvatskoj djeluje oko 50 švicarskih tvrtki, ali se taj broj može povećati", kazao je Reiner. Također je izrazio nadu da će u Hrvatsku ovo ljeto doći više od 210.000 švicarskih turista, koliko ih je zabilježeno protekle turističke sezone. Markwalder, koja se na čelu Nacionalnog vijeća nalazi od 30. studenoga 2015., kazala je da je Hrvatska važan partner, posebice nakon što je postala članica EU-a, i da dvije zemlje imaju zajedničke gospodarske interese. "Švicarska je tradicionalno veliki inozemni izravni investitor, a zbog trenutno snažnog franka tražimo nova mjesta za proizvodnju", rekla je Markwalder. Dodala je da je "vrlo sretna" što je Švicarska Hrvatskoj donirala 45 milijuna švicarskih franaka za smanjivanje društvenih i ekonomskih razlika, kao i za poboljšanje infrastrukture i obrazovanja te održive projekte koji će također pomoći razvoju Hrvatske. U njezinom izaslanstvu u posjetu Hrvatskoj su i predstavnici šest političkih stranaka. Markwalder je nešto kasnije primila i hrvatska predsjednica Kolinda Grabar-Kitarović. Kako je priopćeno s Pantovčaka, na sastanku je obostrano je izraženo zadovoljstvo stanjem političkih odnosa te mogućnostima za jačanje gospodarske suradnje, posebice na području švicarskih investicija u Hrvatsku te robne razmjene. Predsjednica Republike i predsjednica Nacionalnog vijeća složile su se kako naše dvije zemlje snažno povezuje hrvatska zajednica u Švicarskoj, koja je važan čimbenik bilateralnih odnosa. Grabar-Kitarović je izrazila zadovoljstvo potpisivanjem Protokola III, tj. proširenjem Sporazuma o slobodnom kretanju osoba između Švicarske i EU na Hrvatsku, te izrazila nadu kako će pozitivno mišljenje vanjskopolitičkog odbora švicarskog parlamenta pripomoći pozitivnoj raspravi o ratifikaciji Protokola. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!