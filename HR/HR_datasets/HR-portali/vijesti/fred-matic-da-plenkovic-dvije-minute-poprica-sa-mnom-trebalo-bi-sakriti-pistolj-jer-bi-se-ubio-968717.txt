Foto: Hina BIVŠI ministar branitelja Fred Matić gostujući u Novom danu na N1, govorio je o problematici mirovina za članove HVO-a, što je tema o kojoj se posljednjih dana uvelike priča.   Matić kaže da je i šator u Savskoj bio djelo bivših članova HVO-a.   "Jedna od stvari koja je bila problem i zbog čega je šator bio postavljen, uvijek je tamo bilo 90% pripadnika HVO-a. Njima je puno toga obećano i sada imate jedan "čudnovati kljunaš", zakon koji Medved najavljuje i uvijek govori "uskoro ću, uskoro ću".  Nas je tužilo 250 pripadnika HVO-a za neke tobože zaostatke invalidnina i mi smo temeljem odluke morali isplatiti 45 milijuna kuna, kad to sad pomnožite sa svim članovima HVO-a dolazimo do milijardu i tristo. Zato ovaj zakon ne ide. Sada ih je general Glasnović stisnuo zahtjevom koji je skandalozan", kaže Matić.  "Ovime se zakucava čavao u lijes bosanskim Hrvatima koji se brane u Haagu da Hrvatska nema nikakve veze s napadom na Bosnu", dodaje.   "Prije bi na red trebali doći hrvatski branitelji koji su se borili u Hrvatskoj, da iskoristim šovinističku izjavu gospodina Brkića. Svaka čast dečkima iz HVO-a, ali kako bi rekao Brkić - prednost Hrvatima iz Hrvatske.   Već se i Godot pojavio nekoliko puta, a taj zakon nije, a ja tvrdim da i neće. HVO-ovci će biti Agrokor za branitelje u Hrvatskoj. Kada Zakon o braniteljima stupi na snagu, ti dečki će samo podnijeti zahtjev, sada su nas morali tužiti", objašnjava Matić. "Tisuće ih ranjeno na istom mjestu u isto vrijeme"  "Kada sam došao u Ministarstvo, rečeno mi je da je to džentlmenski dogovor Tuđmana, Šuška i pojedinih generala s HVO-ovcima da im se isplate invalidnine. Štancale su se tada potvrde o invalidnosti, tisuće ih je ranjeno na istom mjestu u isto vrijeme. Sadašnjim zahtjevom generala Glasnovića i potpisom ministra i premijera otvoren je proračun. Imat ćete 500 tisuća oboljelih od PTSP-a", kaže bivši ministar branitelja.   Matić kaže da bi volio na dvije minute sjesti s Plenkovićem i sve mu objasniti.   "Volio bih sjesti i dvije minute razgovarati s njim, ali bi onda trebalo pištolj staviti malo dalje od njega, jer bi se čovjek ubio odmah. Oni ga lažu! Gospodinu Ćoriću bih poručio da sam četiri godine bio ministar. Ali to je HDZ. Ljudi se iz Irske vraćaju na izbore u Vukovar pa natrag u Irsku. To pokazuje koliko su oni u stanju ljudima isprati mozak", kaže.   "Mi u Hrvatskoj, ne znam kako, imamo 10.009 umirovljenih pripadnika HVO-a. Pitanje je gdje žive, ali ministar Ćorić im svaki mjesec isplaćuje mirovine, to je 15 posto ukupnih izlaganja za branitelje. Ja sam se našalio na jednom sastanku s njima, rekao sam da im neću dirati mirovine, nego da ću poslati u Mostar da verificiraju da su oni stvarno pripadnici HVO-a. Oni su me molili da to ne radim, neki od njih nisu bili ni u Hrvatskoj, kamoli u BiH. Bili su tamo po Njemačkoj. Ali imaju veze. Te su mirovine iste kao i one hrvatskih branitelja, nešto umanjene", zaključuje Matić.