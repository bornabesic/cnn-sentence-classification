BRUXELLES - Europska unija odobrila je u ponedjeljak mađarsku državnu pomoć za gradnju dva nova reaktora u nuklearnoj elektrani u Paksu nakon što je mađarska vlada preuzela opsežne obveze kako bi ublažila eventualni nepovoljan utjecaj tog projekta na tržišno natjecanje. Mađarska je početkom 2014. godine s Rusijom dogovorila gradnju reaktora snage 1.200 megawata i rekonstrukciju dva postojeća reaktora (Paks II). Pojedinosti ugovora proglašene su tajnom u sljedećih 30 godina, pri čemu je posao gradnje povjeren ruskom Rosatomu a projekt navodno financira Rusija kreditom u visini nekih 10 milijardi eura. Gradnja bi prema sporazumu trebala početi 2018. godine a prvi reaktor pušten u rad pet godina kasnije. U studenom 2015. godine Europska komisija pokrenula je postupak protiv Mađarske zbog izravnog sklapanja ugovora s Rosatomom. Iz Bruxellesa su danas objavili da su ipak odobrili mađarsku državnu pomoć gradnji dva nova nuklearna reaktora u Paksu. "Tijekom naše istrage mađarska vlada preuzela je opsežne obveze, zahvaljujući kojima je Komisija odobrila ulaganje u okviru propisa EU o državnim potporama", istaknula je u priopćenju povjerenica EU-a za tržišno natjecanje Margrethe Vestager. Budimpešta će tako prema priopćenju EK "pristati na niže prinose na ulaganja nego što bi bio slučaj s privatnim ulagačima", čime se izbjegava neprimjereno narušavanje ravnopravne tržišne utakmice, napominju u EK. Mađarska se složila da se dobit koju generiraju prošireni kapaciteti nuklearne elektrane u Paksu doznači državi na ime povrata ulaganja odnosno da se koristi za pokrivanje uobičajenih troškova poslovanja. "Dobit se neće moći koristiti za reinvestiranje u gradnju ili kupnju dodatnih kapaciteta za proizvodnju energije", ističe se u priopćenju. Kako bi se izbjegla tržišna koncentracija, Paks II bit će pravno i funkcionalno odvojen od energetske kompanije MVM Group, koja upravlja nuklearnom elektranom. Također će najmanje 30 posto ukupno proizvedene struje Paks II morati ponuditi na otvorenoj burzi električne energije. Ostatak će se prodavati na otvorenim aukcijama, navodi se u priopćenju.