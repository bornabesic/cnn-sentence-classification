SUBOTA, 11.2. Uvijek neka vika po HRT-u. Te visoka pretplata, te ne rade ništa, te visoke plaće, te ima ih previše. Čekajte malo! Pa naš javni servis ovih upravo ovih dana svima drži lekciju kako se treba beskompromisno uhvatiti u koštac s korupcijom i kriminalom političara. Njihovi reporteri poput gladnih pasa obijaju pragove pravosudnih institucija, tražeći novu informaciju o Tomislavu Sauchi i aferi “Disleksija”. Skoro svaki dan, Saucha je jedan od prvih vijesti. Ipak, tu je i “kvaka 22”. Takav pristup temi, tao je moguć samo ako je političar – oporbeni. NEDJELJA, 12.2. Groznica subotnje večeri u jednom zagrebačkom klubu završila plačom, panikom i ozljedama. “Nepoznati počinitelj” Bacio suzavac na LGBT partiju”. Kao u filmu “ko to tamo peva”, kada nestane novčanik, pa se svi okrenu prema Romima, jer, “znamo mi ko ovde voli da krade”, tako i sada svi “znaju” da počinitelj dolazi iz redova ekstremne desnice. Iskustvo nalaže oprez. Samo da ne bude ponovo kao u slučaju “svastika na Poljudu”, gdje su opet svi sve znali, ali službeno još nismo doznali ništa. PONEDJELJAK, 13.2. Svakoga dana u svakom pogledu, sve više i više napredujemo. Europska komisija nas hvali, hrvatsko gospodarstvo raste, a nama se grudi nadimaju od ponosa! Prošle godine naše je gospodarstvo ostvarili rast od gotovo 3%, a na listi rasta u EU, Hrvatska je šesta. Prva je Rumunjska, ispred nas su Poljaci i Mađari. Zanimljivo je da su spomenute zemlje, skupa s nama, vrlo visoko na listi po iseljavanju stanovništva na zapad. Tisućama visokoobrazovanih mladih djevojaka i mladića koji su prošle godine iselili iz Hrvatske, statistika očito nije dovoljna. UTORAK, 14.2. Ajme ovih dosadnih sindikata! Evo, opet pregovaraju o Kolektivnom ugovoru za 180 000 radnika zaposlenih u javnom sektoru, koje prvaci neoliberalne misli u Hrvata, najbolji sinovi naše Domovine, zovu skraćeno, “uhljebima”. Dosadni sindikalisti, nošeni retro idejama socijalne pravde i radničkih prava, rogobore protiv agencijskog zapošljavanja, jednog od najvećih uspjeha našeg tranzicijskog kapitalizma. A da upitamo što o tome misli sindikat radnika zaposlenih preko tih agencija? Što kažete? Nema takvog sindikata? Ma nije moguće... SRIJEDA, 15.2. Konačno reforme! Najavljuje se skora reforma u energetskom sektoru. Reformom će navodno biti obuhvaćene zaista niske cijene struje i plina, koji uskoro poskupljuju. Nebitna vijest za one koji zimi ne pale radijatore i one koji navečer vole provod uz petrolejsku lampu, međutim, oni ekscentrici koji vole upaljene žarulje i tople domove, e takvi će morati posegnuti dublje u džepove. Doduše, ministar Dobrović tvrdi da poskupljenje struje neće osjetiti građani. Ajde da i to vidimo. ČETVRTAK, 16.2. U moru oko Pelješca uočen je prirodni fenomen na koji znanost još nema odgovora. Posljednjih desetak godina, tamo svake godine nekoliko puta počinje gradnja Pelješkog mosta. Evo nam opet novog ministra, koji se zalijeće s najavom o skorom početku gradnje. Neka, drago nam je. Doduše, prije mjesec dana se tiho oglasila struka, koja tvrdi da se most ne može graditi na stupovima, koji bi zbog muljevitog dna trebali biti visoki 140 metara. Samo da na kraju, kao u slučaju Masleničkog, ne dobijemo dva Pelješka mosta. PETAK, 17.2. Mnogi čitatelji podižu obrve na vijesti iz komšiluka, možda i zbog ljubomore. Kako i ne bi kada se pogleda na festival demokracije, gdje je počela predizborna kampanja za izbor predsjednika države. Nije da je vojvoda Nikolić loš, nego mu istekao mandat i sada ima stvarno veliki izbor. Može birati između tri kapitalca – Vučića, Šešelja i Nikolića! Stvarno, čovjek ne zna kojeg bi radikala prije izabrao. Koga god izaberu, nastavak politike povjerenja i dobrosusjedskih odnosa s Hrvatskom je zajamčen. >> Umjesto prosvjeda, Hrvati radije odlaze. Izađi i bori se 