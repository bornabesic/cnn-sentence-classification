Turski predsjednik Recep Tayyip Erdoğan ispričao se svojem ruskom kolegi Vladimiru Putinu zbog rušenja ruskog bombardera u studenom prošle godine od strane turskih lovaca, tvrde u Kremlju, a prenosi Guardian. - Šef turske države u svojoj je poruci izrazio najdublju sućut obitelji mrtvog ruskog pilota te kazao da mu je žao - prenio je glasnogovornik Kremlja Dmitry Peskov koji je također dodao da je Erdogan rekao da će "učiniti sve što je moguće kako bi se obnovili tradicionalno prijateljski odnosi između Turske i Rusije".  Osim toga, Rusi su objavili i izjavu koja citira Erdogana "da Ankara nikada nije imala ni želje ni namjere srušiti ruski zrakoplov". Štoviše, prema Kremlju, turska vlada istražuje "pojedinca koji je odgovoran za rušenje aviona". Podsjećamo, turski F-16 lovci srušili su ruski Su-24 bombarder na granici Turske i Sirije u studenom prošle godine, što je izazvalo niz optužbi s obje strane i značajno zahladilo tursko-ruske odnose. Turci su cijelo vrijeme tvrdili da je ruski zrakoplov povrijedio njihov zračni prostor, dok su Rusi inzistirali da nijednom tijekom leta zrakoplov nije ušao u Tursku. Ruski avioni u to su vrijeme provodili intenzivne bombaške napade na protivnike režima sirijskog predsjednika Bašara al-Asada.