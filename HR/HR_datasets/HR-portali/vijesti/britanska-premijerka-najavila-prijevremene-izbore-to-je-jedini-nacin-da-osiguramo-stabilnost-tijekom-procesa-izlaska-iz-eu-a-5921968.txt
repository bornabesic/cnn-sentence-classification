Britanska premijerka Theresa May objavila je u utorak da njezina vlada planira raspisati prijevremene parlamentarne izbore za 8. lipnja ove godine, istaknuvši da je to jedini način da se zajamči politička stabilnost tijekom Brexita, javljaju svjetske novinske agencije. May je to otkrila u obraćanju pred svojom rezidencijom u Downing Streetu nakon sastanka njezinog kabineta. "Velika Britanija izlazi iz Europske unije i nema povratka nazad", upozorila je britanska premijerka, naglasivši kako je u tom ključnom trenutku za državu "u Westminsteru potrebno zajedništvo". Preostale političke stranke u britanskom parlamentu protive se planu njezine vlade o Brexitu, te su najavljivali da će ga blokirati na svakom koraku, što ugrožava britansku pregovaračku poziciju u Bruxellesu, istaknula je May.  "Naši politički protivnici misle da će zbog slabe većine naše vlade oslabiti i naša odlučnost i da će nas natjerati da promijenimo smjer. No u krivu su", rekla je premijerka, zaključivši kako je zbog toga potreban novi izlazak na birališta. "Izbori su jedini način da osiguramo stabilnost tijekom procesa izlaska iz EU-a", naglasila je May. Najavila je da će sutra pozvati donji dom britanskog parlamenta da odredi nove izbore, za što su potrebne dvije trećine zastupničkih glasova, zbog čega je vladi potrebna suglasnost i oporbe koju je May pozvala da podrži njezin prijedlog. "Ovo je vaša prilika da pokažete da se ne protivite vladi samo kako bi joj se protivili, i da vam politika nije igra", zaključila je britanska premijerka. May je premijerka postala nakon što je Velika Britanija prošlog lipnja glasala za izlazak iz Europske unije, te joj ankete trenutno daju veliku prednost pred oporbom. Oko 50 posto birača smatra da je ona najbolji izbor za vođenje države, piše Reuters. Jeremy Corbyn je kao čelnik laburista, glavne oporbene stranke, u istoj anketi dobio oko 14 posto podrške. Britanska funta je tijekom govora premijerke narasla za gotovo pola centa u odnosu na dolar. Prijevremeni izbori prilika za škotsku neovisnost, smatra Sturgeon Škotska premijerka Nicola Sturgeon u utorak je rekla kako je odluka britanske premijerke Therese May da zakaže prijevremene izbore za 8. lipnja prilika da Škotska ojača svoj demokratski mandat za održavanje referenduma o neovisnosti. May je u utorak neočekivano najavila održavanje prijevremenih izbora u obraćanju ispred svog ureda u Downing Streetu u Londonu. "Što se tiče Škotske, ovaj potez je golema pogrešna procjena premijerke", priopćila je Sturgeon, čija je Škotska nacionalna stranka (SNP) zatražila ponovni referendum o izlasku Škotske iz Ujedinjenog Kraljevstva. "To će ljudima dati još jednu priliku da odbace usku politiku (konzervativaca) koja unosi razdor, te da ojačaju demokratski mandat koji već postoji za davanje izbora škotskom narodu oko njihove budućnosti", dodala je škotska premijerka. Škoti su 2014. s razlikom od 10 postotnih bodova glasali za ostanak u Ujedinjenom Kraljevstvu, no SNP želi ponovljeni referendum unutar naredne dvije godine, tvrdeći kako je britanska odluka o izlasku iz Europske unije znatno promijenila situaciju. Škotska je na prošlogodišnjem glasanju o Brexitu odlučila ostati o EU-u, no prevagnuli su glasovi Britanije kao cjeline. Sturgeon je u utorak istaknula i kako smatra da May raspisivanjem izbora pokušava nametnuti "tvrdi Brexit". "Konzervativci vide priliku da pomaknu UK prema desno, na silu provedu tvrdi Brexit i uvedu veće rezove javne potrošnje. Ustanimo za Škotsku", napisala je škotska čelnica na Twitteru.