Satnik Igor Trošelj i natporučnik Marijan Kudlik nepravomoćno su oslobođeni danas krivnje za sudar dvaju MIG-gova tijekom vojne vježbe, te ozljeđivanje Marije Klipe, piše u utorak net.hr. Podsjetimo, 23. rujna 2010. godine su se piloti sudarili nad Slunjem, a nakon sudara su se uspjeli katapultirati te su lakše ozlijeđeni. Prilikom sudara došlo je do lansiranja rakete. Dijelovi te rakete ranili su Mariju Klipu koja je u polju vadila krumpir. Odvezli su ju u bolnicu u Ogulinu s prijelomom lijeve nadlaktice. Vještaci su tijekom suđenja potvrdili da je komunikacijska veza među zrakoplovima bila jako loša, da nisu bili ispunjeni ni meteorološki uvjeti za ovu vrstu letenja te da Trošelj nije bio obučen za let u skupini od četiri aviona, niti je mogao biti vođa grupe. Utvrdili su i da Kudlik nije bio obučen za let u grupi u sastavu para, niti je imao zadovoljene uvjete da bude planiran u grupi od četiri aviona. 