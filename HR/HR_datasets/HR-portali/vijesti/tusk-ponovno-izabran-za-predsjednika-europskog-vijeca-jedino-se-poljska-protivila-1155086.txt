Čelnici EU-a ponovno su izabrali bivšeg poljskog premijera Donalda Tuska za predsjednika Europskog vijeća unatoč protivljenju njegove matične zemlje. Prvi se o tome porukom na Twitteru oglasio luksemburški premijer Xavier Bettel. "Habemus Presidentum. Sretno Donalde", napisao je Bettel. "Hvala vam na potpori", rekao je Tusk. Tuskov prvi mandat počeo je 1. prosinca 2014. i traje do 31. svibnja ove godine. Novi mandat je od 1. lipnja do 30. studenoga 2019. Tusk je rođen 22. travnja 1957. godine u Gdanjsku gdje je na tamošnjem sveučilištu studirao povijest. Godine 1980. pridružio se sindikatu Solidarnost, koji je ponajviše pridonio padu komunističkog režima u Poljskoj. Nakon pada komunizma, Tusk je utemeljio prvi liberalni pokret u Poljskoj, Liberalni demokratski kongres, s kojim je 1991. ušao u parlament. Godine 2011. bio je jedan od osnivača Građanske platforme, stranke desnog centra, kojoj je kasnije postao predsjednik. Svojom Građanskom platformom 2007., je na izvanrednim izborima pobijedio braću Kaczynsky, a 2011. je ponovno izabran, kao prvi premijer koji je dobio drugi mandat nakon pada komunizma u Poljskoj. Tusk ima iskustvo najdugovječnijeg premijera u postkomunističkoj Poljskoj. Na toj dužnosti bio je sedam godina, dok je do njega poljska vlada prosječno trajala oko 13 mjeseci. Kao premijer Tusk je bio jedan od najglasnijih kritičara ruske politike. Poljska najavila da će blokirati usvajanje zaključaka Europskog vijeća zbog reizbora Tuska Poljska premijerka Beata Szydlo izjavila je u četvrtak da neće prihvatiti zaključke Europskog vijeća, zbog ponovnog izbora Donalda Tuska za predsjednika Europskog vijeća, bez čega summit "nije relevantan". U znak prosvjeda što su čelnici 27 država članica unatoč protivljenju Poljske ponovno izabrali Donalda Tuska za predsjednika Europskog vijeća, Szydlo je najavila da neće podržati zaključke, kojima se završava svako Europsko vijeće i koji se moraju prihvatiti konsenzusom. "Oni pokušavaju naći način da prihvate dokument, ne znam kako i na koji način. Jasno je zapisano da se summiti završavaju zaključcima. Ako ih jedna zemlja ne prihvaća, to znači da summit nije relevantan. Ako postoji način za drugo rješenje, onda to pokazuje da nema pravila i Poljska se s tim ne slaže", rekla je Szydlo na konferenciji za novinare. Ako nema konsenzusa o zaključcima, uvijek je moguće te zaključke preformulirati u izjavu predsjednika Europskog vijeća, koja praktički ima istu težinu.  Szydlo je najavila da će ostati u petak, drugi dan summita, koji onda postaje neformalni sastanak EU27 nakon odlaska britanske premijerke Therese May. >> Ovog mjeseca u Rimu se rađa nova Europska unija s 27 članica >> Tusk citirao himnu na odličnom hrvatskom