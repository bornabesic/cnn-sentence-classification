U Banskim dvorima danas je održana još jedna sjednica Vlade.   Na početku sjednice premijer Andrej Plenković osvrnuo se na preporuke Europske komisije te je istaknuo kako su one pokazatelj izlaska Hrvatske iz prekomjernog deficita te potvrda politike koju Vlada vodi. – Ovo je kvalitetan iskorak, sada smo pokazali da zemlja, kada se mudro ponaša, može ostvariti dobre rezultate – rekao je premijer. – Radimo na svim pitanjima odgovorno, prvi krug lokalnih izbora je iza nas, čestitam svima koji su ostvarili uspjehe, očekujemo završetak tog procesa 4. lipnja – dodao je Plenković. U prvoj točki dnevnog reda usvojen je Nacrt konačnog prijedloga zakona o koncesijama koji je usklađen sa zakonskom regulativom Europske unije.  Usvojen je i prijedlog uredbe o gospodarenju komunalnim otpadom. – Donošenje uredbe jedan je od uvjeta za korištenje sredstava iz Europske unije od kojih je 475 milijuna eura predviđeno za financiranje gospodarenja otpadom. Neki gradovi su to već uveli, a sada će se za sve jedinice lokalne samouprave uvesti naplatu po količini otpada. Zasad je omogućeno da građani odvajaju otpad na javnim površinama, a sada će se omogućiti da otpad odvajaju na kućnom pragu. Do 2020. godine moramo odvajati do 50 posto otpada, a trenutačno odvajamo oko 24 posto – pojasnio je Mario Šiljeg, državni tajnik u Ministarstvu zaštite okoliša i energetike. – Drugim riječima, manje trijaže – veća naknada, više trijaže – manja naknada – komentirao je premijer Plenković. Vlada je usvojila i prijedlog odluke o implementaciji Plana gospodarenja otpadom Republike Hrvatske za razdoblje 2017. – 2022. godine. – Više od 80 posto otpada odlažemo na odlagališta i gubimo vrijedne sirovine, ta statistika nije se mijenjala od 2010. Moramo reciklirati korisne sirovine, razvijanjem takvih sustava stvaraju se u Hrvatskoj radna mjesta. Republika Hrvatska u siječnju 2017. donijela je plan gospodarenja otpadom, imamo malo vremena za postizanje ciljeva koji su ispred nas – rekao je Šiljeg te dodao kako će se odlukom o implementaciji osigurati lakša i brža provedba plana za gospodarenje otpadom te će se omogućiti bolja iskorištenost europskih sredstava od 475 milijuna eura.  Usvojen je i prijedlog odluke o visini, načinu i rokovima uplate sredstava trgovačkih društava od strateškog i posebnog interesa za Republiku Hrvatsku u Državni proračun Republike Hrvatske za 2017. godinu.     – Postoji nekoliko trgovačkih društava, među kojima su Hrvatske ceste, Hrvatske autoceste, HŽ infrastruktura, a ovom odlukom je predviđena uplata od 60 posto sredstava iz dobiti u državni proračun – objasnio je ministar financija Zdravko Marić.