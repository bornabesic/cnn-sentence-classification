Foto: GOOD inicijativa GOOD inicijativa očitovala se danas o jučerašnjem prosvjedu protiv zaustavljanja kurikularne reforme. Priopćenje inicijative u nastavku prenosimo u cijelosti. >> FOTO Na prosvjedu za obrazovanje 20.000 ljudi: "Hrast je u školi dobar samo za parkete!" "Tražimo razrješenje ministra Pave Barišića, predsjednice Posebnog stručnog povjerenstva Dijane Vican te ponavljanje natječaja za voditelja i članove Ekspertne radne skupine", poručilo je više od 30 000 građana diljem Hrvatske u osam hrvatskih gradova – Zagrebu, Splitu, Rijeci, Zadru, Poreču,  Karlovcu, Osijeku i Slavonskom Brodu.  Na Trgu bana Jelačića u Zagrebu oko 25 000 ljudi postavljanjem spomen ploče podsjetilo je aktualnu političku garnituru da nisu ispunili zahtjeve građana izrečene na prošlogodišnjem prosvjedu. Prošlo je 365 dana u kojima je cijeloj jednoj generaciji djece oteto pravo na bolje obrazovanje! Kolona od 1500 ljudi u Rijeci  Katarina Peović Vuković, docentica na FFRI, Renato Stanković, asistent na FFRI, Barbara Maras, učiteljica, Iva Davorija, aktivistkinja, Zoran Grozdanov, profesor protestantske teologije u Zagrebu i buduća prvašica Tara su održali govore na Kontu, nakon čega se kolona od oko 1500 ljudi uputila prema Jadranskom trgu.   Maršom od Konta do Jadranskog trga okupljeni su željeli ukazati na simboličnost tog puta: naime, Jadranski trg se nalazi u neposrednoj blizini Žabice, koja je prvi korak na putu koji vodi u bolji život van Hrvatske.   Građani su ponovno izrazili nezadovoljstvo političkim elitama koje sustavno potkopavaju sve reforme nužne za napredak društva i zatražili ostavke ključnih aktera u obrazovanju.  Jer Hrvatska mora postati zemlja u kojoj će obrazovanje i znanje postati cijenjeno! Hrvatska zna i mora bolje!", navode iz inicijative.