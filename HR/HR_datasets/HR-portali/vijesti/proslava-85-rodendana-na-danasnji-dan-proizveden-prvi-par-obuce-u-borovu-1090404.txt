Proizvodnjom prvoga para cipela na današnji dan, prije točno 85 godina, s radom je započeo pogon tvornice Borovo u Vukovaru koji je izgradio češki industrijalac Bata. Od tada pa sve do početka Domovinskoga rata Borovo je iz godine u godinu raslo tako da je početak rata i ratnih razaranja dočekao kao jedna od najjačih tvrtki uopće na području bivše države. Borovo je tada zapošljavalo oko 22.000 radnika, godišnje proizvodilo 20 milijuna pari obuće, 30.000 tona pneumatika... Radilo se u četiri smjene u nekim pogonima. Potrebe tvrtke bile su tolike da su proizvodili i električnu energiju za svoje potrebe. Obuća se prodavala u preko 900 maloprodajnih objekata u bivšoj državi, a bilježili su i izvoz od čak 200 milijuna dolara. – U razvoju Borova dva su važna razdoblja. Prvi je početak izgradnje industrijskih objekata u Vukovaru, a drugi širenje na području Kudeljare što je omogućilo i dalje širenje tvrtke. Sve do doprinijelo je da Borovo, u okviru kojega je poslovalo 60 manjih poduzeća, postane to što je postao, rekao je jedan od ranijih direktora Borova i član Uprave Ivan Hubalek. Povodom obljetnice proizvodnje prvoga para cipela Borovo je danas u Vukovaru organiziralo svečanu akademiju kojom je obilježen 85 rođendan tvrtke. Prema riječima predsjednika Uprave Borova Gordana Kolundžića tvrtka danas zapošljava 705 djelatnika od kojih njih 500-ak radi u vukovarskim pogonima. Godišnja proizvodnja iznosi oko 400.000 pari obuće koja se prodaje u 90 prodajnih objekata. – Borovo je i danas gospodarski subjekt koji zapošljava najveći broj radnika u Vukovaru i županiji. Tvrtka svakako ima budućnost ali očekujemo i konkretnu pomoć od strane države. Želja nam je da od rezultata svoga rada osiguramo svoj opstanak. Danas u Hrvatskoj od 10 milijuna prodanih cipela svega je 5 posto onih koje je proizvelo Borovo. Trenutno 10-12 posto ukupnih prihoda ostvarujemo kroz izvoz, rekao je Kolundžić koji je na akademiji najavio i da se stari i prepoznatljivi logo Borova ponovno vraća. Podsjetio je i kako je Borovo tijekom rata pretpjelo ratnu štetu od 306 milijuna eura ali i da danas izvoze ponovno u SAD, Kanadu, Francusku te da su proizvodi tvrtke prepoznati u cijelom svijetu pa i od strane nekih prestižnih modnih časopisa. Na akademiji, organiziranoj u Gradskom muzeju Vukovaru, nazočili su i brojni suradnici i poslovni partneri Borova koji su imali prilike i razgledati izložbu koja prikazuje razvoj tvrtke kroz povijest. – Borovo ima izniman značaj za razvoj Vukovara i njegovo gospodarstvo. Neophodno je kroz sinergiju svih omogućiti napredak tvrtke, a neka Uprava odluči hoće li zapošljavati 500 ili 5000 radnika. Međutim, teško mi je govoriti o Borovu jer Grad Vukovar nije upoznat s planovima tvrtke, planovima ali niti problemima. To je nešto što se ponavlja i što treba promijeniti, rekao je gradonačelnik Vukovara Ivan Penava.  >> Panenić: Privatizacija Borova još nije realna, u problemima je i Luka Vukovar 