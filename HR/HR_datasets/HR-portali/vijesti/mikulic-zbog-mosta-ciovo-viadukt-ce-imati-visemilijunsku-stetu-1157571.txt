– Na gradnji mosta Čiovo imat ćemo štete mjerene u desecima milijuna kuna – ustvrdio je jučer predsjednik uprave Viadukta Joško Mikulić. Viadukt je dva puta probio rokove za gradnju tog mosta koji je trebao biti dovršen potkraj prošle godine. Kad taj rok nije bio poštovan, u Viaduktu su Hrvatskim cestama bili obećali da će most biti pušten u promet 15. lipnja, no prošli tjedan je investitorima stigla obavijest da će radovi na mostu potrajati sve do veljače 2018. godine. Mikulić kaže da je Viadukt sa svojim betonskim radovima na mostu i pristupnim cestama bio gotov potkraj 2016. godine, no do kašnjenja je došlo zbog čelične konstrukcije na koju se odnosi polovina svih radova na mostu. Izgubljena četiri mjeseca Prema njegovim riječima, makedonska tvrtka Iskra nije mogla ispuniti dogovorenu isporuku čeličnih konstrukcija pa je Viadukt o svom trošku osigurao jednu trećinu čelika od ukupnih potreba za konstrukciju mosta. Druge dvije trećine dogovorio je, kaže, s hrvatskim tvrtkama Đuro Đaković Industrijska rješenja i ZM Vikom. Pri tome, Mikulić tvrdi da Hrvatske ceste nisu htjele financirati proizvodnju te čelične konstrukcije pa se Viadukt zadužio za 26 milijuna kuna kako bi financirao tu proizvodnju. Na rješenje tog problema izgubljeno je, ističe, oko četiri mjeseca. A nekoliko je mjeseci Viadukt potrošio, kako tvrdi Mikulić, i na temeljenje mosta zbog pogreške u projektu. Zbog toga je, kaže Mikulić, Viadukt morao provesti o svom trošku geomehaničko istraživanje tla. Zbog svega toga je Viadukt na gradilištu mosta morao udvostručiti kapacitete, a to je razlog što se sad tvrtka našla u teškoćama s likvidnošću, koje će, najavio je Mikulić, uskoro riješiti. Mikulić je kazao da je na jučer održanom sastanku u Hrvatskim cestama dogovoreno da im do srijede dostavi novi plan završetka radova te je ustvrdio da do raskida ugovora sigurno neće doći. Most će, najavio je, biti gotov do zime ove godine. No, u Hrvatskim cestama kažu da su još sve opcije što se tiče mosta Čiovo otvorene pa i raskid ugovora. O tome će donijeti odluku do kraja tjedna, nakon što im u srijedu Viadukt pošalje novi plan. Ugovorne obveze Na prozivanja iz Viadukta na njihov račun, u HC-u odgovaraju da s tom tvrtkom imaju poslovnu suradnju temeljenu na ugovoru i da plaćanja ne izvršavaju po običajima u graditeljstvu, već po ugovornoj obvezi i u skladu s ugovornim stavkama. A u tim stavkama je, navode u HC-u, propisan način na koji se izvršava isplata podizvođačima koje je odabrao izvođač te je isto tako propisano da izvođač izrađuje izvedbeni projekt. – Izvedebeni projekt platile su Hrvatske ceste kao i sve radove koji su izvršeni na temelju njega. Izvedbeni projekt je dio ugovornog troškovnika na koji se izvođač obvezao potpisivanjem ugovora i prijavom na sam natječaj – kažu u HAC-u. Dodaju da su se maksimalno angažirali u rješavanju nabave čelika i da su platili podizvođačima svu čeličnu konstrukciju dopremljenu na gradilište za koju je Viadukt ispostavio situaciju.      >> Most kopno – Čiovo neće biti otvoren do ljeta >> Hrvatske ceste raskidaju ugovor sa tvrtkom Viadukt oko izgradnje mosta Čiovo?