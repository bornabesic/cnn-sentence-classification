Screenshot: Russia Today  MUŠKARAC osumnjičen za sudjelovanje u organizaciji bombaškog napada na metro u Sankt Peterburgu uhićen je kod Moskve, tvrde ruski sigurnosni dužnosnici, a prenosi BBC.  Kako su ruskim medijima rekli dužnosnici FSB-a, ruske Federalne službe sigurnosti, jedan od osumnjičenih za organizaciju napada na metro u Sankt Peterburgu uhićen je u ponedjeljak u gradu Odintsovu kod Moskve. Uhićeni muškarac identificiran je kao Abror Azimov, rođen je 1990. godine, a porijeklom je iz središnje Azije, navodi se u izjavi FSB-a.  Prilikom uhićenja kod Azimova je pronađen pištolj, a Russia Today objavila je snimku uhićenja. Podsjetimo, u bombaškom napadu na metro u Sankt Peterburgu smrtno je stradalo 14 osoba, ranjeno ih je više od 50, a odgovornost za napad preuzela je Islamska država.    Rusija vodi vojne operacije u Siriji na strani režima predsjednika Bašara al-Asada, a napadi na Sankt Peterburg najteži su nakon eksplozije bombe na letu 31. listopada 2015. iznad Sinaja, u zrakoplovu koji je iz egipatskog ljetovališta putovao u Sankt Peterburg, pri čemu su poginule 224 osobe.