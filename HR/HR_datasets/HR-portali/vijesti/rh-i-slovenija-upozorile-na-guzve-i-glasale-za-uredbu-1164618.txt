U pismu čelnicima triju najvažnijih institucija Europske unije, koje je prilično oštro intonirano kada govori o ponašanju Slovenije, predsjednica Kolinda Grabar-Kitarović upozorila je da je apsurdno da su hrvatski državljani lakše ulazili u Sloveniju i u EU dok još Hrvatska nije bila članica Unije nego sada, kada je nova europska uredba od 7. travnja uvela obvezne sustavne kontrole državljana EU na graničnim prijelazima. Istodobno, interni dokumenti iz Vijeća EU koje je pronašao Večernji list u Bruxellesu pokazuju da su i Slovenija i Hrvatska imale primjedbe na uredbu u završnoj fazi njezina usvajanja pa je tako Slovenija u svojoj posebnoj izjavi upozorila da će provedba uredbe “štetno utjecati na protok putnika” te da se “Sloveniju ne može smatrati u konačnici odgovornom za takav ishod”. Hrvatska pak u svojoj izjavi u Vijeću EU 28. veljače 2017. “izražava žaljenje što će se ove mjere, osim na vanjskim, provoditi i na unutarnjim granicama EU” između država članica koje jesu i koje nisu u schengenskoj zoni. Tjedan dana nakon tih dviju pisanih izjava, 7. ožujka, i Slovenija i Hrvatska glasale su za novu uredbu sa svim drugim članicama. Mjesec dana nakon glasanja pojavile su se nesnosne gužve na granicama. Predsjednica sada u svojem pismu sugerira da se sustavne kontrole, propisane novom uredbom, ne bi trebale primjenjivati na vanjskim granicama schengenske zone, kakva je granica između Hrvatske i Slovenije, nego samo na vanjskim granicama EU, kakva je primjerice granica Hrvatske sa Srbijom, BiH i Crnom Gorom. Oštro na Slovence – Dopustite mi napomenuti da istodobno, tijekom proteklih uskrsnih blagdana, na granici Republike Hrvatske s drugom članicom Europske unije, Mađarskom, nije bilo većih problema unatoč također pojačanom obujmu prometa – piše Kolinda Grabar-Kitarović u pismu upućenom predsjednicima Europske komisije Jean-Claudeu Junckeru, Europskog vijeća Donaldu Tusku i Europskog parlamenta Antoniju Tajaniju. U dijelu pisma u kojem se žali Bruxellesu na ponašanje Slovenije predsjednica upozorava: – Moram istaknuti i kako je takvo postupanje Republike Slovenije u hrvatskoj javnosti stvorilo dojam ostvarenja neodgovornih najava nekih slovenskih političara kako Republika Slovenija može prema Republici Hrvatskoj poduzeti određene mjere i onemogućiti dolazak turista kao odgovor, svojevrsno sredstvo prisile ili retorzije, na stajalište Republike Hrvatske u vezi s arbitražnim postupkom koji Republika Hrvatska smatra nepovratno kompromitiranim i iza nas – zaključuje i naglašava da RH želi imati sa Slovenijom “što bolje odnose”. Glasnogovornica Europske komisije Mina Andreeva izjavila je jučer da je pismo zaprimljeno te da će Juncker na njega odgovoriti u primjerenom roku. – Za sada nemamo posebnog komentara na pismo – rekla je Andreeva. Zastupnik IDS-a u Europskom parlamentu Ivan Jakovčić, koji je već 8. travnja pisao Junckeru i premijeru Andreju Plenkoviću tražeći da se riješi problem nastao “neodrživim” uvođenjem sustavnih kontrola, jučer je predsjedničino pismo komentirao kao “potpuno neprimjereno”. – Prvo, trenutak je apsurdan: predsjednica je nakon 15 dana primijetila da su gužve. Drugo, ona kao predsjednica države može u svakom trenutku doći do tih ljudi kojima je uputila pismo, a i u Europskom vijeću sjedi premijer Andrej Plenković pa se čini da postoji problem u komunikaciji premijera i predsjednice. Treće, prozivanje Slovenije potpuno je kontraproduktivno. Slovenija izvršava uredbu koja je na snazi. Umjesto da se postigne dogovor sa Slovencima, predsjednica ide u sukob sa Slovenijom – komentira Jakovčić. Diplomacija radi Premijer Andrej Plenković rekao je jučer da je za Hrvatsku “ovakva provedba uredbe neodrživa”. – Pokrenuli smo široku diplomatsku aktivnost. Mađarska je promijenila režim. Slovenija, nažalost, nije. Nastavit ćemo dijalog sa slovenskim partnerima, da i oni promijene režim – rekao je premijer. Ministar unutarnjih poslova Vlaho Orepić ponovio je sličnu poruku i pozvao na strpljivost. – Uredba je donesena, a unutar nje postoje mehanizmi kako se može prijeći sa sustavnih na ciljane kontrole. Finaliziramo dogovor s Mađarima. Nadam se da ćemo naći dogovor i sa slovenskom stranom – rekao je Orepić. U reakcijama iz Ljubljane slovenski ministar vanjskih poslova Karl Erjavec izrazio je “iznenađenje i žaljenje” zbog pisma predsjednice Grabar-Kitarović koje, kako Erjavca citira STA, “nije primjereno i sadrži mnoge neistine”. Erjavec – koji je u siječnju ove godine sugerirao da će, ako Hrvatska ne prizna očekivanu presudu arbitražnog suda o granici, turisti iz Austrije i Njemačke imati teškoća pri tranzitu kroz Sloveniju na putu za Hrvatsku – jučer tvrdi da nikad nije prijetio, tj. da je ta njegova izjava pogrešno protumačena. Slovenski predsjednik Borut Pahor priopćio je da podržava slovensku vladu u primjeni nove uredbe. I Erjavec i Pahor jučer su ponavljali da primjena nove europske uredbe o sustavnim kontrolama svih državljana EU na graničnim prijelazima nema veze s arbitražom o granici. >> Pahor reagirao na pismo predsjednice Grabar-Kitarović europskim čelnicima >> EK o pismu predsjednice Grabar-Kitarović: Nemamo posebni komentar “Sam naziv uredbe podrazumijeva primjenu na vanjskim granicama EU, a ne na schengenskim granicama. Upravo iz tog su razloga sve države članice trebale biti jednako tretirane. Ovakav režim (...) može imati negativne implikacije na hrvatsko gospodarstvo te na učinkovit protok putnika i robe”, piše u izjavi RH koja je u Vijeću EU predana 28. veljače. “RH drži kako ovakav režim na unutarnjim granicama ni na simboličkoj razini ne ide u prilog zajedništvu u ostvarenju ciljeva ove Uredbe. Unatoč tome, RH ostaje posve predana dosljednom poštovanju i provedbi Uredbe i pozdravlja namjeru Europske komisije da redovito prati njezinu provedbu te predlaže relevantne izmjene i dopune čim to ocijeni mogućim”, dodaje se u izjavi. Slovenija, s druge strane, u svojoj izjavi predanoj u Vijeću EU istog dana navodi da će uredba izazvati gužve na granici i upozorava da “primjena sustavnih kontrola na sve osobe koje prelaze vanjske granice, među ostalima i na one koje imaju pravo na slobodno kretanje, (...) nerazmjerna je mjera u odnosu na cilj koji se nastoji postići”. Dubravka Šuica, HDZ-ova europarlamentarka, komentirala je pismo predsjednice šefovima institucija EU: – Vlada s premijerom Plenkovićem i mi, zastupnici u EP-u, koristimo sva sredstva kako bismo ubrzali rješavanje problema. Vjerujem u dijalog sa slovenskom vladom, stoga nije potrebno dodatno dramatizirati situaciju. Uvjerena sam da ćemo doći do pozitivnog rješenja za naš turizam, naravno vodeći računa o sigurnosti građana. 