Screenshot: Youtube/Alstom NJEMAČKA će uskoro uvesti revolucionarni novi vlak na vodik s ravno nula ispušnih planova, jer pri vožnji ispušta samo paru. Coradia iLint, kojeg proizvodi francuska tvrtka Alstom, prvo bi se trebao pojaviti na prugama u njemačkoj pokrajini Donja Saska, koja je naručila 14 primjeraka od Alstoma, javlja Die Welt. Testiranje bi trebalo biti završeno do kraja ove godine, a puštanje u javni promet očekuje se do kraja 2017. Ovaj "hidro-vlak" odnosno vlak na vodik, prvi koji bi trebao prevoziti putnike na duge pruge, prvi je put  predstavljen na sajmu InnoTrans u Berlinu. Nizozemska, Danska i Norveška također su pokazale interes za vlak. Coradiu iLint pokreće golema litijska baterija, koja dobiva energiju od rezervoara na krovu vlaka s vodikom, koji služi kao gorivo. Ovaj "zeleni" vlak može postići brzinu od 140 km na sat i prijeći 800 km po danu, a jedini zvuk koji proizvodi je onaj koji dolazi od kotača i otpora zraka. "Alstom je ponosan što može lansirati novi proboj u inovacijama na polju čistog transporta. Ovo pokazuje našu sposobnost da blisko surađujemo s našim mušterijama i razvijemo vlak u samo dvije godine", naveo je Henri Poupart-Lafarge, izvršni direktor Alstoma, u priopćenju za javnost. Gorivo na vodik, inače, funkcionira tako da izgara s kisikom, pri čemu proizvodi goleme količine energije, a jedini nusprodukt je voda, koja se onda ispušta u obliku vodene pare. Iako se često spominjalo kao gorivo budućnosti, nije našlo svoj put u masovni promet - do danas.