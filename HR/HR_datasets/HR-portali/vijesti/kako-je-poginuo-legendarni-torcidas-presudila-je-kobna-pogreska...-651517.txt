U subotu oko 12.10 sati na sportskom aerodromu u Sinju prilikom izvođenja padobranskog skoka smrtno je stradao Žan Ojdanić, iskusni padobranac i instruktor-nastavnik padobranstva iz padobranskog kluba "Graviton" iz Splita, u široj javnosti poznatiji kao legendarni vođa Torcide. Ojdanić je do subote nanizao 530 padobranskih skokova, a nedavno je u Njemačkoj pred jako rigoroznim ispitivačima položio ispit za nastavnika padobranstva. Žan je s još 9 padobranaca iskočio iz aviona na visini od 4.000 metara. Uredno je plovio prema travnatom terenu sinjske sportske zračne luke gdje je u subotu po lijepom proljetnom vremenu od padobranaca i pristiglih znatiželjnika bila gužva kao u mravinjaku. Prema priči više očevidaca sve se odvijalo normalno, posve uobičajeno, do nekih 70-ak metara iznad tla. Tada je Žan krenuo u obavljanje u pravilu uobičajenog manevra prije prizemljenja. Krenuo je u okret, kojega je uspješno izveo, ali nije uspio ispraviti kupolu i kočiti te lagano prizemljiti već je svom silinom tijelom udario u tlo i doživio teške tjelesne ozljede od kojih je poslije nekih 45 minuta preminuo. Pomoć su mu pokušali pružiti najprije kolege i prijatelji, uskoro je stigao tim hitne medicinske pomoći, a pri samom kraju u pokušaju reanimacije sudjelovali su i članovi pristiglog helikopterskom medicinskog tima. Sve je bilo uzaludno, najvjerojatnije unutarnje ozljede bile su tako teške da je Žan podlegao. Među očevicima nesreće i stradanja Žana Ojdanića bili su njegovi kolege i prijatelji iz kluba "Graviton". Jedan od njih je i Jakov Vlastelica koji je sličnu sportsku nesreću, ali na sreću ne s fatalnim ishodom, imao prošle godine prizemljujući na Žnjan. Vidno potresen i pun emocija koje nije mogao niti ih se trudio prikriti, Vlastelica nam je kazao: - Žan mi je bio otac, brat, sin, prijatelj, sve mi je bio. Zajedno smo cijeli život. Ja sam u padobranstvu pet godina. Žan je bio nešto duže. Iskusan je padobranac i jako iskusan čovjek koji je uvijek pazio na sve druge i na sebe. Pitate me što se dogodilo. Ne mogu vam reći. Vidio sam kad je udario u zemlju. Bio sam udaljen oko 50 metara. Pratio sam njegovo prizemljenje. Nisam primijetio da nešto nije bilo u redu. Što se dogodilo pokazat će istraga. Jedan drugi očevidac, koji je zamolio da mu ne navodimo ime, također je sve promatrao s kojih 50-ak metara. Zapravo, skočio je zajedno sa Žanom iz istog aviona, ali je prije njega prizemljio. Evo njegove priče: - Vidio sam da, poslije okreta, Žan nije na vrijeme ispravio padobran za sigurno slijetanje. Napravio je malo duži zaokret poslije čega nije uspio padobran staviti u horizontalu već je jako okomito udario u travnatu podlogu. U okret je krenuo na uobičajenoj visini za okret, kojih 70-ak metara, ali nije izišao iz okreta na 20-ak metara od zemlje već je nastavio. Očito se dogodila pogreška. O čemu je riječ pokazat će istraga. Ne treba isključiti ni moguću tehničku pogrešku na padobranu, da je eventualno pukao neki konopac. Padobran kojega je koristio ima izvanredne sportske performanse, ali takva vrsta padobrana ne oprašta ni najmanju pogrešku. Čuo sam da ima nekoliko snimaka cijelog događaja, s mini-kamerama padobranaca, a jednom je snimao i Žan. Najviše je snimao svoga sina koji je skakao u tandemu s jednim instruktorom. Što se, dakle, dogodilo u tih nekoliko sekundi posljednjeg Žanova leta još uvijek se ne može ustvrditi s punom pouzdanošću. Sve odgovore dat će istraga koju vodi DORH uz pomoć policije. Osim toga najvjerojatnije u utorak na sinjski sportski aerodrom stići će i istražni tim Hrvatske agencije za civilno zrakoplovstvo.