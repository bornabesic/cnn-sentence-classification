Zbog sumnje da je počinio kazneno djelo ubojstva u pokušaju, u četvrtak je uhićen 46-godišnjak iz Duge Rese, koji je predan pritvorskom nadzorniku te će uz kaznenu prijavu biti doveden na ispitivanje u Županijsko državno odvjetništvo u Karlovcu, priopćila je u četvrtak karlovačka Policijska uprava. Prema policijskom priopćenju, progon zbog pokušaja ubojstva počeo je na temelju bolničke prijave od ponedjeljka u kojoj stoji da 42-godišnja pacijentica ima teške ozljede. Policija je provela kriminalističko istraživanje i utvrdila osnovanu sumnju da je 46-godišnjak 29. siječnja navečer u stanu u Dugoj Resi fizički napao, a zatim hladnim oružjem, s namjerom da je usmrti, teško ranio 42-godišnjakinju. Prema informaciji zamjenika karlovačke županijske državne odvjetnice Željka Brkljačića, "u konkretnom slučaju neki izvidi još traju, nije gotova ni kaznena prijava", a osumnjičenika će najvjerojatnije ispitati sutra. Predsjednica karlovačke Ženske grupe "Korak" te članica Županijskog tima za prevenciju i suzbijanje nasilja nad ženama i djecom Mirjana Duduković rekla je za Hinu da je policijski inspektori o nasilju izvještavaju u skladu s Protokolom o postupanju u slučaju nasilja u obitelji. Zato joj je poznat identitet žrtve i da u tom slučaju nije riječ o obiteljskom nasilju. Bez obzira na to o kakvom je nasilju riječ, pozvala je sve institucije da svako nasilje sankcioniraju, pogotovo pokušaj ubojstva ili ubojstvo. 