Sastanak velikih dobavljača Agrokora i vodstva tog koncerna završio je nakon 45 minuta. Nakon sastanka nije bilo izjava za medije. Iz Agrokora je potom stiglo priopćenje u kojem stoji da je glavni cilj sastanka bio informirati dobavljače o trenutačnim aktivnostima kompanije kao i o daljnjim planovima Koncerna u procesu stabilizacije, vezano uz međusobno poslovanje. Dobavljači Agrokora pak očekuju u kratkom roku jasan i transparentni plan servisiranja dugova prema njima te jasan stav financijskih vjerovnika kakav prioritet daju dobavljačima u naplati, doznaje se neslužbeno od jednog od dobavljača koji je bio na sastanku, javlja Hina. Kako je kazao, dobavljači očekuju u kratkom roku, maksimalno tri do pet dana, jasan i transparentan plan servisiranja duga prema dobavljačima, kao i jasan stav financijskih vjerovnika kakav prioritet daju dobavljačima i kako planiraju financijski stabilizirati koncern. Todorić upoznao dobavljače sa situacijom U priopćenju Agrokora navodi se kako je u prostorijama Konzuma u Zagrebu održan sastanak Agrokora i tridesetak njegovih dobavljača, na kojem su bili predsjednik HGK Luka Burilović kao predstavnik srednjih i malih dobavljača s jedne strane te Ivica Todorić, predsjednik Agrokor koncerna, Slavko Ledić, predsjednik Uprave Konzuma, Ljerka Puljić, članica NO Agrokora i njihovi suradnici s druge strane, kažu u priopćenju. – Cilj sastanka bio je informirati dobavljače o trenutačnim aktivnostima Agrokora, kao i o daljnjim planovima koncerna u procesu stabilizacije, vezano uz međusobno poslovanje. Predsjednik koncerna upoznao je sudionike sa stanjem u koncernu i planovima za nastavak poslovanja. Tom prigodom zahvalio je prisutnima i svim ostalim dobavljačima, a njih je oko 6000, koji su u proteklom razdoblju davali snažnu podršku Agrokor koncernu. Na sastanku je izražen stav da je najveći teret stabilizacije Agrokora podnijela sama kompanija, a odmah nakon nje upravo njezini dobavljači. Potvrđeno je i da će se menadžment kompanije potpuno založiti da rokovi plaćanja budu u skladu s onim ugovorenima. U vezi s procesom restrukturiranja Agrokor koncerna, a kojem su dobavljači dali znatan doprinos, učinit će se sve na zaštiti njihove izloženosti prema koncernu. Potvrđen je obostrani interes za nastavak poslovne suradnje s ciljem zajedničkog rasta – stoji u priopćenju iz Agrokora. Dobavljači su, kako kažu iz Agrokora, danas istaknuli da je Agrokor jedan od njihovih najvažnijih partnera te su spremni i dalje dati snažnu podršku u restrukturiranju kompanije, ali isto tako očekuju da će se u tom procesu maksimalno štititi njihovi interesi. Dogovoreno je da će Agrokor i njegovi dobavljači nastaviti održavati redovitu komunikaciju. U Rijeci je pak jedan građanin prosvjedovao protiv spašavanja Agrokora. Na ulici je nosio transparent kojim negoduje zbog najave da Vlada donese zakon koji pomaže važnim kompanijama koje ne mogu uredno otplaćivati svoje dugove. Podsjetimo, procjenjuje se da potraživanja dobavljača prema Agrokoru iznose oko 16 milijardi kuna. Potpredsjednica Dalić u prošli je utorak, nakon sastanka s dvadesetak dobavljača Agrokora, kazala da Vlada podržava dobavljače Agrokora u želji za otvorenijom i jasnijom komunikacijom s kompanijom i bankama, kao i u očekivanjima da budu upoznati i sudjeluju u procesima, planu restrukturiranja i planu bilo kojih drugih poslovnih promjena u koncernu. U petak je na konferenciji za novinare kazala da Vlada priprema zakonodavni i institucionalni okvir radi pomaganja važnim kompanijama koje ne mogu uredno otplaćivati svoje dugove, a s ciljem očuvanja stabilnosti domaćeg gospodarstva te poručila da ta pomoć ne podrazumijeva ulazak države u vlasništvo. Pritom je ponovila da je odgovornost za pronalaženje načina, modela i metoda rješavanja poslovnih poteškoća u koncernu Agrokor prije svega na upravi i vlasniku kompanije zbog 40.000 zaposlenika Agrokora u Hrvatskoj i oko 5000 kompanija – dobavljača koji posluju s Agrokorom i koji o njemu ovise. Prijedlog zakona koji se priprema, navela je Dalić, mogao bi se potencijalno primijeniti na bilo koju kompaniju u Hrvatskoj koja ima više od 8000 zaposlenika, bilo samostalno ili kao grupa, te koja ima više od milijardu eura duga koji više ne može samostalno i uredno otplaćivati. Prema njezinim riječima, tim zakonskim prijedlogom stvara se u suštini procedura koja u ograničenom razdoblju osigurava uvjete za transformaciju kompanije uz pravedan i fer tretman svih postojećih vjerovnika. Pritom se u toj proceduri stvaraju pravni uvjeti da se u najkraćem mogućem roku od pokretanja postupka koji bi se predvidio zakonskim prijedlogom stvore uvjeti za isplatu dobavljača za isporučenu robu i usluge i stvore pravni uvjeti za normalno poslovanje kompanije dok traje njezino poslovno, vlasničko, financijsko i drugo restrukturiranje. > > Todorić neće tražiti otpis duga? > > Moju ruku za vraćanje Gazdinih dugova neće imati > > Lex Todorić – ili dogovor s vjerovnicima ili Vlada šalje upravitelja 