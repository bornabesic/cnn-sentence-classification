Na suđenju za ubojstvo Ivana Jagodića (22) u stanu u Crikvenici 2014., okrivljenik Dino Kulišek (24) iz Dramlja rekao je da mu se u snu pojavljivao vrag s rogovima, a kasnije se taj vrag preobrazio u lik Jagodića.  - Mislio sam da ću ubiti zlo ako ubijem vraga. Ako nastupi smrt Sotone, onda prestaje zlo. Imao sam glasove u glavi, oni su me nagovarali na to. Govorili su mi da imam misiju, da moram ubiti vraga, nožem u srce. Pukao mi je film. Na kraju sam mu pokucao na vrata, napravio to što sam napravio i otišao, rekao je Kulišek u svojoj obrani pred sudom u Rijeci. Kulišek dodaje kako nije mogao kontrolirati svoj mozak i nije znao što se događa. - Trajalo je to dva mjeseca, počeo sam osjećati veliki smrad, a imao sam i vizije. to sam sve pripisivao Jagodiću. Imao sam osjećaj da mi se Bog ubacio u glavu. Oko Jagodića se stvorila nekakva magija, sanjao sam demone, a pročitao sam da se Sotona može pojavljivati u obliku takvih smradova. Ubojica je opisao i trenutak svog zločina: - Otvorio mi je vrata stana i onda sam ga izbo. Detalja se više ne sjećam, bio sam u bunilu. Podsjetimo, Dini Kulišeku (24) iz Dramlja sudi se za ubojstvo Ivana Jagodića (22) i pokušaj ubojstva njegove djevojke, tada 19-godišnje Meriem Demo. On je 13. srpnja 2014. godine  došao do vrata stana na drugom katu zgrade u crikveničkoj Ulici Kralja Tomislava 118B s velikim nožem, razvalio ulazna vrata te, gotovo bez riječi, Jagodiću zadao 30 uboda nožem koji su ga usmrtili, iako ga je žrtva u strašnim bolovima molila da prestane. Kada je vidio da je u stanu Jagodićeva djevojka, potencijalna svjedokinja ubojstva, krenuo je na nju, uhvatio je te joj je također zadao dvadesetak uboda nožem.  I Meriem ga je molila da stane, ali Kulišek je nije poslušao.  Nastavio ju je ubadati i kad je pala na pod, ostala ležati u lokvi krvi i pravila se mrtva. Kada je Kulišek napokon stao i otišao, Meriem je još bila pri svijesti i slabašnim je glasom zazivala pomoć, a život joj je spašen hitnom medicinskom intervencijom.