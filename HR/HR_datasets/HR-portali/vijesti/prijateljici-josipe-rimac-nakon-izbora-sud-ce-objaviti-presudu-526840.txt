Glavna rasprava u postupku protiv Anne Marie Radić danas je dovršena. Presuda će na Županijskom sudu u Zagrebu biti objavljena u ponedjeljak, dan nakon što završi drugi krug izbora za gradonačelnika Knina u kojem je i Josipa Rimac. Podsjećamo, bivšu ravnateljicu Uprave za područja posebne državne skrbi ministarstva regionalnog razvoja terete da je Josipi Rimac na štetu državnog proračuna pribavila nekretninu vrijednu više od 548.000 kuna.Istragom je bila obuhvaćena i Josipa Rimac i njezin suprug Danijel. Sumnjičili su ih za poticanje na zloporabu položaja, no Uskok je u siječnju 2016. obustavio istragu protiv bračnog para Rimac, jer “nije utvrđeno postojanje relevantnog stupnja sumnje”. - Htio bih da smo već danas s tim završili - rekao je branitelj Radićeve odvjetnik Željko Gulišija, koji ne zna zašto će presudu objaviti tek u ponedjeljak. Ann Marie Radić, koja tvrdi da nije kriva, Uskok tereti da je da je od sredine 2008. do kraja 2009. poduzela niz protuzakonitih radnji kojima je obitelji Josipe Rimac osim stambenog prostora površine 126,28 metara četvornih omogućila neosnovano stjecanje vlasništva nad još dvije etažirane stambene jedinice u istoj zgradi u Meštrovićevoj 10 u Kninu površine 128,68 metara četvornih.