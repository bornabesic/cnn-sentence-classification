Za razliku od tvrtki koje su zaustavile pad zaposlenosti, obrt i poljoprivreda i dalje se osipaju. Hrvatska je 2008. godine imala 81.000 obrtnika i 166.000 radnika koje su oni zapošljavali. Danas se broj obrtnika spustio na 62.000, sa 129.000 zaposlenih. Broj poljoprivrednika koji sami sebi uplaćuju mirovinsko osiguranje prepolovio se u osam godina i pao ispod 20 tisuća. Došlo je do sloma modela koji je uvela SFRJ 70-ih godina prošlog stoljeća kad je seljacima omogućila da steknu mirovinu. Hrvatska je tako 1990. godinu dočekala s nešto više od 200.000 seljaka koji su uplaćivali mirovinske doprinose, no rat, migracije i ekonomska kriza doveli su do toga da sada tek deseti dio tog broja ima status poljoprivrednog osiguranika sa svim pripadajućim pravima i obvezama. – Nama su obavezna osiguranja preskupa. Moj sin svaki mjesec za doprinose izdvaja više od 3 tisuće kuna. Da bi to platio, mjesečno mora prodati više od 1300 litara mlijeka. Visoki su troškovi proizvodnje, cijene otkupa male i nema novca. Zato ne čudi što ljudi napuštaju poljoprivredu – kaže Antun Laslo, poznati poljoprivrednik iz Đakovštine i vođa seljaka. – Nekidan sam prolazio kroz četiri velika sela sa 1500 kuća i znate što? U njima sam našao samo jednu kravu. Velika su to sela, počevši od Trnjana, preko Selne, Garčina do Sapaca! Ako nema stoke, nema ni života – zaključuje Laslo koji predviđa da će se i postojećih 19 tisuća poljoprivrednih osiguranika nastaviti osipati. – Svatko bi rado plaćao socijalno i zdravstveno jer bi sebe zaštitio, ali nema čime. Ja sam plaćao 28 godina, a od ove sam godine u mirovini i primam 1590 kuna – kaže Laslo. Predsjednik obrtničke komore Dragutin Ranogajec ističe da obrtništvu treba poticajan zakonodavni okvir kako bi se oporavilo, porezni zakoni koji se neće mijenjati barem pet godina, otpis nenaplativih potraživanja bez dugih sporova za koje obrtnici nemaju ni vremena ni kapitala. No, sve to neće biti dovoljno ako država ne osigura obrazovan kadar.  >> Rodna godina: nikad više soje, grožđa, repice, pšenice... 