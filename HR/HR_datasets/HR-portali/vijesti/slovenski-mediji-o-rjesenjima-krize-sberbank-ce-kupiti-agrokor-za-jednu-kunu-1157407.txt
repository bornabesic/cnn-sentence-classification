Teškoće koncerna Agrokor koji je od 2014. vlasnik trgovačkog lanca Mercator i u ponedjeljak su u središtu zanimanja slovenskih medija koji se bave mogućim scenarijima raspleta događaja. Pozivajući se na neslužbene informacije, mediji u Sloveniji poput poslovnog lista Finance i Slovenske televizije, navode da uprava Agrokora mora do utorka iznijeti svoj plan rješavanja financijskih teškoća vezanih uz kreditne obveze, što su od njega tražile ruske banke. Među brojnim nagađanjima i scenarijima za rasplet krize u Agrokoru spominje se mogućnost da Sberbank kupi Agrokor za simboličku jednu kunu te isplati vjerovnike uključujući vlasnike PIK obveznica, većinom zapadnih rizičnih i mirovinskih fondova izdanih kako bi Agrokor 2014. godine financirao kupnju Mercatora, ali uz visoke 9-postotne kamate, navodi ljubljansko Delo. Ako se to dogodi, onda bi prema tim nagađanjima 80 posto koncerna preuzele ruske banke, a 20 posto bi ostalo u vlasništvu Ivice Todorića, piše Delo. Mariborska Večer i Delo donose da ruske banke koje su u vlasništvu države, Agrokor zanima zbog njegove moćne poziciji u proizvodnji i prodaji hrane koja je strateška sirovina, pa to vide kao polugu jačanja utjecaja u regiji, ali da im je primarni interes energetski sektor pri čemu se spominju HEP i Ina. Iako Agrokorovi dugovi ruskim bankama dospijevaju tek za nekoliko godina, problem je za Agrokor u tome da oni postaju naplativi ako Todorić sredinom iduće godine ne bi bio u stanju podmiriti obveze prema vlasnicima skupih PIK obveznica, navodi Večer. U zanimljivom geostrateškom odmjeravanju na jugoistoku Europe čiji je dio i Agrokor, Rusi su trenutačno u prednosti jer zapadni vlasnici PIK obveznica "nemaju jasnu političku pozadinu" dok su ruske banke u državnom vlasništvu pa su reagirale planski i vrlo odlučno, navodi Večer. To što je Todorićeva nizozemska tvrtka Agrokor Investments BV krajem prošlog tjedna prodala Koncernu Agrokor desetinu dionica Mercatora u vrijednosti 40 milijuna eura, zapravo znači da je pod pritiskom ruskih banaka on dao u zalog slovenski trgovački lanac za dobivanje tranši kredita za tekuću likvidnost, prenose svoje ocjene slovenski mediji, špekulirajući da bi zbog stanja u Agrokoru i Mercator mogao dobiti novog vlasnika. Predstavnici slovenske vlade stvari oko Mercatora i razvoj događaja u Agrokoru ne žele komentirati. Na pitanje je li zbog Mercatora već stupio u kontakt s kolegama u hrvatskoj vladi, slovenski ministar gospodarstva Zdravko Počivalšek izjavio je da za to za sada nije bilo potrebe. Slovenski mediji i Mercatorova uprava zadnjih su desetak dana izdali više priopćenja i izjava s naglaskom da je Mercator zadržao velik stupanj financijske neovisnosti, smanjio kreditnu zaduženost i postigao reprogram s bankama, te da teškoće Agrokora na slovenski lanac nemaju izravnih negativnih učinaka. >> Započeo sastanak o budućnosti Agrokora >> Agrokor: Naša pozicija i opstojnost nisu upitni, imamo snažnu podršku ključnih dionika 