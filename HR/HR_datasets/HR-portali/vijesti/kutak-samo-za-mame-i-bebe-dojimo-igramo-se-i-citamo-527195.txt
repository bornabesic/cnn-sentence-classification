Sad se ne trebamo bojati lošeg vremena dok šetamo bebe ako smo u blizini knjižnice. Uvijek možemo doći, previti ili podojiti dijete, pričati s drugim mamama. Ispričala nam je to Mihaela Matekov, koja sa sinčićem Davidom redovito dolazi u bjelovarsku Gradsku knjižnicu “Petar Preradović”. Knjižnica je nedavno otvorila kutak za mame i bebe i postali su prva knjižnica u Hrvatskoj s oznakom Prijatelja dojenja. Uz druženje majki i male djece tu, uz ostalo, stječu prve kontakte s knjigom, odnosno slikovnicama koje su djeci uz igračke na raspolaganju. - Omogućili smo našim majkama da mogu svoju djecu dojiti na što više mjesta i da im to bude što ugodnije, jer je dojenje nezamjenjivo u razvoju djeteta. Stoga smo u dogovoru s knjižnicom omogućili da se majke na jednom tako posebno ugodnome mjestu mogu družiti i dojiti svoju djecu kada dijete za to osjeti potrebu. Uz to dijete je devet mjeseci bilo s majkom jedna duša i jedno tijelo i stoga je taj kontakt nezamjenjiv – kazala nam je dr. Marija Čatipović, pedijatar i koordinatorica akcije Prijatelji dojenja za Bjelovarsko-bilogorsku županiju. Voditeljica igraonice, Snježana Berek, kazala je kako su donacijama uredili prostor i ambijent u kojemu se djeca od najranije dobi osjećaju s majkama ugodno. Postoji kutak sa stolom za presvlačenje i dojenje. Imaju i rezervne pelene i sve što je potrebno da bi se dijete osjećalo ugodno. Ujedno se već četvrtu godinu promovira kampanja čitanje slikovnica djeci naglas. - U sklopu te kampanje odvijaju se brojni programi prilagođeni najmanjima i njihovim roditeljima. Educiramo ih na koji način čitati djeci. Za čitanje nikad nije rano i stoga mu treba pristupiti u najranijoj dobi – kazala nam je Snježana Berak. Dok smo razgovarali s majkama, Tamara Turković je sa svojim jednomjesečnim djetetom iskoristila mogućnost da presvuče dijete koje je prije toga bilo malo “cendravo”. Ona dolazi gotovo od rođenja djeteta i kaže kako je to sjajna zamisao jer se dijete bez obzira na dob sjajno osjeća u okruženju. - Sretna sam što nisam vani morala presvlačiti dijete, a sad ću ga uskoro i nahraniti. Na početku smo imali problema s dojenjem, ali sam čula puno korisnih savjeta, tako da sad nemamo nikakvih problema – kazala nam je Turković, dok je istovremeno vještim rukama promijenila pelenu. Rekla je kako je generacija njezinog djeteta sretna jer postoji ovakva igraonica, u kojoj se djeca mogu kreativno izražavati. Iako se David Matekov rodio prije gotovo godinu i pol, on je još na majčinim prsima. Dok se on hranio, mi smo razgovarali s njegovom majkom Mihaelom, a stariji brat je sve to pratio. - Još ga dojim jer smatram da je to nezamjenjivo. On se navikao na dojenje i lijepo napreduje. Ostajemo se družiti ovisno o tome kako je Mihael raspoložen. Između 40 minuta i sat vremena, gdje su mu na raspolaganju igračke i slikovnice za koje pokazuje interes – kazala nam je gospođa Matekov. Koliko smo mogli vidjeti dok smo boravili na dječjem odjelu, svi su uživali. Od mama pa do djece bez obzira na dob. Na odlasku djeca su bila vesela jer su dobila sve što mogu. Od majčina mlijeka do suhe pelene i igračaka. I svi su nam rekli da će doći opet. Otvaranje dječjega kutka podržala je i pedijatrica Marija Čatipović. - Premda istinski zagovornici dojenja uvijek napominju kako je svako mjesto zapravo mjesto za dojenje, mi ovom akcijom pojedinim mjestima želimo dati poseban značaj. Time još jednom želimo naglasiti važnost dojenja, prije svega za dijete na samom početku njegova života, a potom i za njegovu majku - objašnjava pedijatrica Marija Čatipović.