Subotnji perfomans članova Foruma mladih SDP-a Grada Vukovara izazvao je lavinu reakcija u Vukovaru. U okviru perfomansa članovi Foruma su na vrata Hrvatskog radio Vukovara lijepili plakate na kojima je pisalo „Dosta je bilo vaše cenzure“. Kako je rekao predsjednik Foruma Dejan Gemeri oni su na ovaj način željeli ukazati na način rada Hrvatskog radio Vukovara i Vukovarskih novina te njihovu uređivačku politiku koja, kako oni navode, ne omogućava članovima oporbenih stranaka medijski prostor. Istoga dana uslijedila je i reakcija uredništva Hrvatskog radija Vukovar koji su poručili kako je „udar na HRV udar na Hrvatsku“. - Sve informacije iz domene političkog života objavljuju se kroz sedam dnevnih izdanja Vijesti HRV-a te kroz Dnevnik 1 i Dnevnik 2 HRV-a. Netočna je činjenica da vam HRV ne pruža pristup u medijski prostor, tim više jer se svi novinari i urednici naše medijske kuće vode novinarskim profesionalnim i etičkim kodeksom. Međutim, uz sve dužno poštovanje, dopustit ćete nam da mi - novinari i urednici samostalno odlučimo koje su nam vijesti zanimljive, a koje ne. Dopustit ćete nam i odluku o tome što ćemo objaviti i u kojem obliku, kao i to preko koje ćemo platforme neku vijest objaviti. (Putem radija, portala hrv.hr ili Vukovarskih novina). Dopustit ćete nam i to da samostalno odlučujemo o tome koga ćemo ugostiti, u programu i kojim povodom, jer sve ostalo bio bi udar na slobodno novinarstvo, slobodu govora, a potom i na demokraciju o kojoj govorite, stoji u reagiranju uredništva. Na istu temu reagirala je i vukovarska podružnica HDSSB-a koji su „osudili napad Foruma mladih SDP-a na Hrvatski radio Vukovar“ navodeći kako je na postojanje cenzure i autocenzure pokušalo se upozoriti na jedan sasvim neprimjeren način - Njihov postupak osuđujemo jer smatramo da postoje drugi načini ukazivanja da je novinarstvo javni interes i da je sloboda medija ideal prema kojemu trebamo svi težiti. I HDSSB je u svom političkom djelovanju često bio medijski ignoriran i blokiran pa nismo preljepljivali natpisne ploče medijskih kuća i izvodili kojekakve performanse koji podsjećaju na nepoštivanje hrvatskih simbola iz Domovinskog rata što je Hrvatski radio Vukovar zasigurno, navode iz HDSSB-a. Na reagiranje uredništva HRV-a na svome facebook profilu oglasio se i predsjednik Foruma mladih SDP-a Grada Vukovara Dejan Gemeri koji je naveo kako su sve ono što su željeli dobiti s svojom akcijom i dobili. -Cijela reakcija Hrvatskog radija Vukovar pretvorena je u prizivanje prošlosti, počevši od samog naslova. Međutim, to mene osobno ni najmanje ne čudi, jer je to valjda jedino što znaju u nedostacima argumenata. Sve je to u domeni izjave koju sam već prokomentirao u bližoj prošlosti. "Napad na Thompsona je napad na Domovinski rat", "Napad na HRV udar je na Hrvatsku!".., navodi Gemeri. U svojoj objavi Gemeri je prebrojao i broj objava u Vukovarskim novinama na kojima se od 9. srpnja 2014. godine, kada je vlast u gradu preuzeo HDZ, spominju političke stranke. Prema njegovim podacima od toga dana pa sve do zadnjeg broja Vukovarskih novina HDZ se pojavljuje na 400 stranica. U istom tom razdoblju  SDP se pojavljuje na 84 stranice, SDSS na 29, HDSSB 37, HNS 22, HKS 48, SNS 15, stranka Milana Bandića 16…  