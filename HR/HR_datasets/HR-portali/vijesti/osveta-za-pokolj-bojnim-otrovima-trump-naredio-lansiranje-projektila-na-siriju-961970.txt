Screenshot: CBS/Pentagon  AMERIČKA vojska je, po zapovijedi predsjednika Donalda Trumpa, ispalila desetke krstarećih projektila na zračnu luku u Siriji.   >> Američki napad na Siriju: Petero mrtvih, nema ruskih žrtava  >> Putin se ne slaže s Trumpom: "SAD je izveo agresiju na suverenu državu"  >> MOSKVA TRAŽI HITNU SJEDNICU UN-A "Napad na Siriju je akt agresije SAD-a na članicu UN-a"  Ispaljeno je 59 projektila tipa Tomahawk, a cilj je bila zračna luka Shayrat u provinciji Homs,  s koje je prije nekoliko dana krenuo sirijski napad na pobunjenički grad zabranjenim kemijskim oružjem, u kojem je poginulo više od 70 osoba, među kojima su i žene i djeca.  Suočavajući se s najvećom vanjskopolitičkom krizom od preuzimanja dužnosti u siječnju, Trump je poduzeo najjaču izravnu američku vojnu akciju u šestogodišnjem građanskom ratu u Siriji, povisujući rizik od sukoba s Rusijom i Iranom, dva najveća Asadova saveznika.     Iz Pentagona su poručili kako je meta napada vojna infrastruktura, a ne ljudstvo. Američki dužnosnici potvrdili su NBC Newsu kako su pogođeni zrakoplovi i aerodromska infrastruktura, uključujući uzletno-sletnu pistu i pumpe za gorivo.  Prema "prvim pokazateljima", u zračnim napadima teško su oštećeni ili uništeni sirijski zrakoplovi, infrastruktura i oprema te smanjena sirijska sposobnost napada kemijskim oružjem, rekao je glasnogovornik Pentagona Jeff Davis.    Napad krstarećim projektilima bio je "jednokratan", rekao je obrambeni dužnosnik za Reuters, što znači da se ne planira širenje zračne akcije.  Ubijena četvorica sirijskih vojnika, baza gotovo posve uništena  Sirijski opservatorij za ljudska prava objavio je da su ubijena najmanje četvorica sirijskih vojnika, uključujući visokog časnika i da je baza gotovo posve uništena. Sirijski službeni izvori navode da je u napadu poginulo pet osoba.  U opservatoriju kažu da su iz baze polijetali borbeni zrakoplovi Suhoj22, Suhoj24 i Mig23. Guverner pokrajine Homs rekao je da su u napadu poginuli i civili u selu pored baze.  Projektili su ispaljeni s američkih razarača lociranih u istočnom Mediteranu, a Trump se obratio javnosti rekavši kako je meta napada sirijska zračna luka s koje je lansiran napad kemijskim oružjem. Sirijskog čelnika Bašara al-Asada nazvao je "diktatorom" koji je "lansirao strašan napad kemijskim oružjem na nevine civile".    Trump je u televizijskom obraćanju pozvao sve "civilizirane nacije" da pomognu okončati rat u Siriji.  Rusi unaprijed informirani o napadu  Trump je u obraćanju javnosti dodao kako postupa u "američkom nacionalnom interesu" te kako je cilj napada spriječiti daljnje korištenje zabranjenog kemijskog oružja.  Vlada Velike Britanije pozdravila je američku vojnu akciju protiv Asadova režima, a iz Pentagona su poručili kako je ruska vojska, koja podržava Asada, "unaprijed informirana" o američkom napadu.   Izraelski premijer Netanyahu pozdravio je napad na sirijsku vojnu zračnu luku, ustvrdivši da se radi o "snažnoj i jasnoj" poruci Asadovu režimu.  Deseci civila, uključujući djecu, poginulo je u utorak napadu bojnim otrovom na grad Khan Sheikhoun u pokrajini Idlib. Sirijska vlada zanijekala je odgovornost za te napade.