Foto: Hina  U POSLOVNOM sustavu Vindije provode se izvidi i kriminalističko istraživanje radi utvrđivanja relevantnih činjenica, nakon čega će Državno odvjetništvo u Varaždinu donijeti daljnje odluke, potvrdio je Hini zamjenik županijske državne odvjetnice i glasnogovornik ŽDO-a u Varaždinu Darko Galić.  >> Bivši radnik Vindije otkrio: "Odnio sam kuvertu s 20,000 maraka šefu Fonda za privatizaciju"  >> Odgovor Vindije na teške optužbe bivšeg radnika: Imamo dokaze da nas je ucjenjivao  Nakon stupanja na snagu Zakona o nezastarijevanju kaznenih djela ratnog profiterstva i kaznenih djela iz procesa pretvorbe privatizacije te DORH-ove upute da se ponovno razmotre predmeti pretvorbe i privatizacije, varaždinski ŽDO od 2014. godine postupa u predmetu u kojem su se provodili i u kojem se provode izvidi i kriminalističko istraživanje varaždinske Policijske uprave, Službe kriminalističke policije, na temelju naloga mjerodavnoga državnog odvjetništva, odgovorio je Darko Galić na upit Hine je li ŽDO naložio izvide u Vindiji.  Formiran novi predmet  Dodao je da je uz izvješće Policijske uprave od 3. veljače 2016., koje je dostavljeno varaždinskome Državnom odvjetništvu, priložena i kaznena prijava koju je Rajko Dondur 12. travnja 2016. podnio Uskoku, a on ju je nakon zaprimanja u travnju 2016. dostavio na postupanje varaždinskome Državnom odvjetništvu, nakon čega je, istaknuo je Galić, "formiran novi predmet".  Kako navodi glasnogovornik ŽDO-a, poduzimaju se potrebne radnje u skladu sa zakonskim propisima te su naloženi izvidi mjerodavnim tijelima. Nakon toga, bit će donesena državnoodvjetnička odluka, zaključio je u izjavi za Hinu glasnogovornik varaždinskoga ŽDO-a Darko Galić.  Problem plava kuverta iz 1994.  Poslovni sustav Vindija u interesu je javnosti nakon što je bivši zaposlenik Vindije Rajko Dondur u emisiji "Nedjeljom u dva" rekao da je još 1994. godine osobno odnio plavu kuvertu s 20.000 njemačkih maraka tadašnjem predsjedniku Fonda za privatizaciju Milanu Kovaču, nakon čega je Vindija pobijedila na natječaju za kupnju Koke 1994. godine.   Rekao je kako je to učinio po nalogu direktora Dragutina Drka, za kojega je rekao da je naložio i da se umanji porezni obračun 1997. i 1998. godine nakon što se navodno ispostavilo da je pravi obračun pretežak udarac na likvidnost kompanije.  Iz Vindije opovrgnuli izjavu  Iz Poslovnog sustava Vindije isti su dan priopćenjem opovrgnuli sve Dondurove navode i izjave, navodeći da je riječ o izjavama čovjeka za kojeg imaju čvrste materijalne dokaze da je iznošenjem raznih neutemeljenih tvrdnji ucjenjivao i iznuđivao taj poslovni sustav.   Najavili su i podnošenje kaznene prijave protiv njega. Milan Kovač je HTV-u rekao kako 1994. nije bio predsjednik Fonda za privatizaciju, da je u lipnju 1995. došao na čelo tog fonda te da Dondura nikad nije vidio.