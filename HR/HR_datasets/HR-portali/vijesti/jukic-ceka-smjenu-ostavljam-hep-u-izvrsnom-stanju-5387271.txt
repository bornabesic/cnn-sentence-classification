Perica Jukić, predsjednik Uprave Hrvatske elektroprivrede (HEP), pomirio se sa smjenom s čela ove javne tvrtke. “Novoj Upravi HEP-a ostavljamo odlične poslovne rezultate i želimo da nastave raditi u interesu kompanije, a mi smo tu da im pomognemo”, rekao je jučer na Jukić na predbožićnom druženju s novinarima. Iako je tvrtka u prvih šest mjeseci ove godine ostvarila odlične rezultate i dobit od 1,7 milijardi kuna, Jukić je svjestan da mora otići. “Pravo je vlasnika, dakle Vlade, da postavi Upravu koju želi”, rekao nam je Jukić. Njemu je mandat na čelu Uprave HEP-a istekao u rujnu i produljen mu je do opoziva s dužnosti. Vlada je nedavno donijela uredbu kojom će Ministarstvo za upravljanje državnom imovinom na čela javnih tvrtki čijim je upravama istekao mandat privremeno, do izbora preko javnog natječaja, imenovati predsjednike i članove uprava. Taj instrument privremenog postavljanja čelnih ljudi tumači zaobilaznim manevrom HDZ-a i Mosta da na čelo tvrtki postave svoje ljude koji bi se onda prijavili na natječaje i bili izabrani na puni mandat. A na koji način koalicija HDZ-a i Mosta namjerava upravljati javnim tvrtkama demonstrirao je državni tajnik za energetiku Ante Čikotić. “Održao sam telefonsku sjednicu s predsjednikom Uprave HEP-a Pericom Jukićem i kao budući predsjednik Skupštine društva naložio da se Ivici Martineku, direktoru HEP Toplinarstva hitno da otkaz”, rekao je Čikotić u emisiji HTV-a i priznao da je prekršio Zakon o o trgovačkim društvima. Naime, ne može predsjednik Skupštine društva davati naloge Upravi društva. O vođenju poslova društva Skupština može odlučivati samo onda ako to od nje zatraži Uprava, stoji u Zakonu. Osim toga, predsjednik Skupštine HEP-a i dalje je Tomislav Panenić i Čikotić nema nikakve ovlasti davati naloge Upravi bilo koje tvrtke, a kamoli u funkciji “budućeg predsjednika Skupštine”. Bivši ministar gospodarstva Ivan Vrdoljak naglašava kako to nije prvi put da članovi Mosta ne razumiju kako funkcionira Zakon o trgovačkim društvima. “Tomislav Panenić je kao predsjednik Skupštine HEP-a prije šest mjeseci naložio Upravi HEP-a da u ime države Agenciji za nuklearnu energiju uplati 20 milijuna kuna za članarinu. To je kazneno djelo. HEP je dioničko društvo i predsjednik Skupštine društva ne može u ime drugoga tražiti od Uprave uplatu nekih sredstava nekoj trećoj strani”, naglašava Vrdoljak.