Predsjednik Republike Srpske Milorad Dodik ponovo je u petak uvrijedio banjolučkog biskupa Franju Komaricu optuživši ga za "nedostojno ponašanje" te nazvavši "špekulacijama" biskupovo nedavno podsjećanje na progone i stradanja Hrvata u Banjoj Luci tijekom posljednjeg rata. Nakon što je biskup Komarica ranije tijekom dana odgovorio na napade koji su na njega bili usmjerni proteklih dana, pojašnjavajući kako je metaforičkom usporedbom Bleiburga i Banja Luke samo podsjetio na činjenice kao i na to da se u BiH svjesno izbjegava govoriti o svim žrtvama s podjednakim pijetetom, Dodik je novinarima kazao kako to nije dostatno te kako bi biskup, po njegovu sudu morao "povući" svoju usporedbu. Dodik drži kako se Bleiburg ni na koji način ne može uspoređivati s Banja Lukom.  - Ta izjava ostaje zvoniti u javnosti, u našoj svijesti, kao jedno nedolično ponašanje jednog biskupa - ustvrdio je Dodik u Banja Luci. Biskupa Komaricu ponovo je povezao sa zločinima koje su tijekom Drugog svjetskog rata počinile ustaše na banjolučkom području pozvavši ga da "konačno izrazi željenje" zbog masovne likvidacije Srba u mjestu Drakulić. To naselje u okolici Banja Luke zajedno sa Šargovcem i Motikama bilo je poprište masakra u veljači 1942. u kojemu su ustaše pobile više od dvije tisuće Srba. Biskup Komarica je pak u svojoj izjavi od petka istaknuo kako ničim nije kanio umanjiti bilo koje nedužne žrtve te kako je samo kanio podsjetiti da se one iz nedavne prošlosti prešutkuju i zaboravljaju. Dodik je kazao kako i on susosjeća zbog stradanja Hrvata u proteklom ratu no i dalje drži kako je usporedba s onim što se zbivalo tijekom Drugog svjetskog rata neprimjerena. "Nama treba povlačenje njegove izjave, da se kaže da je to greška. Ja suosjećam s njim za stradalim Hrvatima, kao i za svima koji su ovdje stradali, ali ovakve špekulacije koje je biskup iznio su nedolične", kazao je Dodik. >> Nisam htio povrijediti srpski narod. Za stradanje Hrvata krivi su pojedinci 