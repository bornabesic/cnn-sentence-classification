Zamjenik predsjednika HNS-a i varaždinski župan Predrag Štromar na konferenciji za novinare u petak u Varaždinu izjavio je da se o koaliciji s HDZ-om uopće ne razmišlja, već je fokus u potpunosti na drugom krugu lokalnih izbora. Štromar je tako odgovorio na potez svog protukandidata za varaždinskog župana, predsjednika Narodne stranke – reformista Radimira Čačića, koji je prije toga na svojoj konferenciji za novinare zapalio svijeću za HNS, zbog, kako je rekao, "izdaje časnih članova HNS-a i birača" potaknut pisanjem medija da će HNS podržati premijera Plenkovića i HDZ nakon lokalnih izbora. "Mi smo kao HNS, i ja osobno, na zadnjim dvama izborima za parlament pokazali našu snagu i vrijednost i nismo izdali HNS-ovce i građane naše županije. Gospodin Čačić je podržavao i onu vladu gospodina Orešković, a i ovu gospodina Plenkovića. O koaliciji s HDZ-om uopće ne razgovaramo, ne razmišljamo. Fokusirani smo na izbore koji će biti u nedjelju, ne samo za župana nego i za sve kandidate koji su ušli u drugi krug, a koje mi podržavamo", odgovorio je Štromar. Štromar je dodao da komunikacija s građanima mora biti "pristojna, tolerantna, iskrena i otvorena, jer upravo takve karakteristike krase građane sjevera i Varaždinske županije". "Ovdje na sjeveru i u našoj županiji ljudi su uglavnom tolerantni, živimo bolje nego u drugim dijelovima Hrvatske i potpuno smo otvoreno društvo. Zato moramo zaštiti taj duh sjevera, duh svih onih vrijednosti s kojima smo odrastali i kojima su nas učili naši roditelji“, kazao je Štromar ocijenivši kampanju turbulentnom i burnom jer je nisu uvijek krasile spomenute karakteristike. HNS-ov Štromar, kandidat koalicije s SDP-om, HSS-om, HSU-om i Hrvatskim laburistima, očekuje pobjedu u drugom krugu i nastavak posla od ponedjeljka. "Cilj je ne samo da sjever zadrži poziciju kotača razvoja Hrvatske, već je cilj da se taj kotač u Varaždinskoj županiji i na sjeveru Hrvatske zavrti još brže i još efikasnije“, rekao je Štromar i pozvao građane na izbore.