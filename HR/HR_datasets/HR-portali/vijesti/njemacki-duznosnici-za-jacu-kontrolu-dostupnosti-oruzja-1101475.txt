Visoki njemački dužnosnici u nedjelju su pozvali na jačanje kontrole prodaje i dostupnosti oružja, nakon pucnjave u Münchenu u petak, u kojoj je ubijeno devet osoba te 18-godišnji napadač. "Moramo nastaviti činiti sve što možemo kako bismo ograničili i strogo kontrolirali pristup smrtonosnom oružju", rekao je njemački vicekancelar i vođa socijaldemokrata Sigmar Gabriel za Funke Mediengruppe, vlasnika niza njemačkih novina. Gabriel je rekao da njemačke vlasti istražuju kako je ubojica imao pristup oružju, unatoč znakovima značajnih psihičkih problema. "Kontrola oružja je važno pitanje", rekao je Gabriel. Njemački ministar unutarnjih poslova Thomas de Maiziere, član konzervativne Kršćansko-demokratske unije, izjavio je za Bild am Sonntag kako nakon minhenskog napada treba razmotriti zakone o oružju i tragati za poboljšanjima, tamo gdje su potrebna. On ocjenjuje da su ti zakoni u Njemačkoj već sada vrlo strogi što je i primjereno te da je ključno razumjeti kako je ubojica imao pristup oružju. Potom moramo vrlo pozorno procijeniti jesu li i gdje potrebne zakonske promjene, rekao je de Maiziere u intervjuu objavljenom u nedjelju. 