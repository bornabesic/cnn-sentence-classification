Jedan je od njih osam u svijetu. Bombardierov novi model CS100 ubraja se među najmodernije zrakoplove današnjice, a u petak je prvi put predstavljen u Hrvatskoj sletivši u novu zagrebačku Zračnu luku Franjo Tuđman. Manja potrošnja Swissov zrakoplov stigao je iz Züricha, a impresionirao je već svojom modernom vanjštinom. Dugačak je gotovo 35 metara, isto koliko mu iznosi i raspon krila. Njime upravljaju dva pilota, a posadu čine još tri stjuardese. Može prevesti ukupno 125 putnika, a ni njegova unutrašnjost ne zaostaje za vanjskim izgledom. Za sjedala je odabrana smeđa boja kako bi asocirala na švicarsku čokoladu, a nešto su šira nego inače i imaju više prostora za noge. Prozori su jedni od najvećih na zrakoplovima, a povećan je i prostor za prtljagu iznad sjedala. Ipak, ono čime se ovaj zrakoplov najviše ističe jesu tehnološka dostignuća. Među ostalim, može su pohvaliti 25 posto manjom potrošnjom goriva od svih ostalih aviona u istom rangu. – Smatram da je ovo najsuvremeniji avion današnjice po tehnologiji, materijalu, aerodinamici… Kokpit izgleda i funkcionira nevjerojatno, ima pet velikih monitora, najmoderniji sistem i odličan novi sustav za navigaciju – rekao je kapetan aviona Igor Budić, inače Hrvat sa švicarskom adresom. Kao pilot u Swiss Air Linesu radi već 20 godina. – Moji su roditelji Zagrepčani, no ja sam rođen u Švicarskoj. Na Prometni fakultet sam pak išao ovdje u Zagreb i onda se zaposlio u Swissu. Ipak, uvijek mi je drago sletjeti u Hrvatsku, posebno s ovako modernim novim avionom – napomenuo je Budić, koji je jedan od prvih instruktora u svijetu za novi CS100. Cilj je obučiti ukupno 300 pilota da mogu upravljati novom Bombardierovom C serijom u koju spada još avion CS300. Prvi bi trebao poletjeti uskoro, a riječ je o nešto duljem modelu s većim dometom te 145 sjedala za putnike. Swiss Air Lines do 2018. godine planira cijelu svoju flotu zamijeniti s ova dva modela zrakoplova, a imat će ukupno 10 manjih i 20 većih aviona. I putnici zadovoljni – Swiss je jako ponosan na ovu seriju zrakoplova jer su naši stručnjaci surađivali s kanadskom tvrtkom Bombardier pri njihovoj izradi. Sugerirali smo im što je nama pilotima potrebno u kokpitu, što putnici žele… – istaknuo je pilot te dodao da je Swiss stoga prva kompanija u čijoj floti lete zrakoplovi Bombardierove C serije, ali prve su narudžbe već napravili i neke druge kompanije, primjerice Air Canada i Air Baltic. Kako kažu iz Swissa, i mnoge druge kompanije čekaju njihove prve reakcije. – Mi smo izrazito zadovoljni. Prvi dojmovi naših stručnjaka, pilota, ali i putnika su odlični i mislimo da je ovo avion koji može konkurirati Airbusovim i Boeingovim zrakoplovima u istoj kategoriji – poručio je pak Bernhard Wodl, regionalni voditelj Lufthanse čija je Swiss Air Lines podružnica.