Život Marion Anne Perrine (skraćeno Marine) Le Pen od najranijeg djetinjstva bio je vezan uz politiku i Nacionalnu frontu koju je vodio njen otac Jean-Marie. Imala je samo osam godina kada je sa svoje dvije starije sestre preživjela napad bombom na njihov stan. Bomba je bila namijenjena njezinu ocu, a raznijela je veći dio zgrade. Marine je kasnije kazala da je nakon tog napada postala “politički svjesna” i još jače vezana uz oca. S njime se još čvršće povezala kada ih je 1984. napustila majka Pierrine i pobjegla s ljubavnikom. Kako bi napakostila suprugu, Pierrine je pozirala golišava za Playboy, što joj Marine nikada nije oprostila. Razvod je trajao tri godine i odigravao se pred očima javnosti, što je Marine udaljilo od majke koju nije vidjela 15 godina. U stranku se učlanila u trenutku kada je napunila 18 godina, a od samoga početka bila je izrazito angažirana, no mnogi kažu da se sve do 2002. godine nije uspjela izvući iz sjene svoga oca. Dvojica njenih bivših supruga bila su tijesno vezana za Nacionalnu frontu, kao i njen sadašnji partner Louis Alliot koji je trenutačno potpredsjednik stranke. Studirala je pravo u Parizu, a prijatelji iz mladosti pamte je kao žestoku partijanericu. Prvi posao kao odvjetnica dobila je kod očeva prijatelja, a bavila se isključivo obranama optuženih koji su bili pripadnici ekstremno desnih pokreta. U jednom periodu bila je vrlo uspješna pro bono odvjetnica, no 1998. napušta posao i postaje profesionalna političarka. Te godine rodila je kćer Jehanne, a godinu potom blizance Mathilde i Louisa. Djecu i svoj privatni život nastojala je držati što skrivenijim od javnosti. Francuska i svjetska javnost pobliže su je upoznali 2002. godine nakon što je njen otac na predsjedničkim izborima na iznenađenje svih uspio ući u drugi krug. Marine je tada imala 33 godine, dugu plavu kosu i bila je strastvena pušačica. Usprkos atmosferi linča koja je vladala ulicama francuskih gradova, ona je izašla pred kamere i na televiziji branila oca koji ni tada nije prezao od rasističkih i antisemitskih ispada. Njeni biografi kažu da je upravo tada odlučila potpuno promijeniti stranku čije je vodstvo preuzela 2011. godine uz očev blagoslov. No pokazalo se da on ne odustaje od svoje nezgodne retorike. Nakon njegova televizijskog nastupa u travnju 2015. kada je kazao da je holokaust samo činjenica vezana za Drugi svjetski rat, ona je pokrenula proces kojim ga je izbacila iz stranke koju je osnovao i izgradio. Poslije je kazala da joj je to bio jedan od najtežih i najbolnijih trenutaka u životu. No upravo taj potez omogućio joj je da reformira stranku i učini je umjerenijom i prihvatljivijom.  Mnogi tvrde da golemog uspjeha Marine Le Pen uopće ne bi bilo da nije upoznala Floriana Philippota. Upoznao ih je zajednički prijatelj 2009. godine, a oboje taj susret opisuju kao “političku ljubav na prvi pogled”. Philippot je tada imao 27 godina, vrhunsko političko obrazovanje i golemu političku kreativnost. Postao je njen glavni savjetnik i čovjek koji joj je pomogao da polako mijenja imidž Nacionalne fronte. Njegova glavna zamisao bila je da otkloni rasistički imidž koji je stranka imala i da je učini desnom strankom koja nije nacionalistička, već patriotska koja suverenost stavlja na prvo mjesto. I samoj Marine Le Pen, koju su mnogi smatrali intelektualno nesigurnom, on je dao sigurnost i pomogao joj da u prvi plan gurne svoju osobnost, a ne politički program stranke. Samoj stranci dao je čvrstu strukturu koju nije imala.      