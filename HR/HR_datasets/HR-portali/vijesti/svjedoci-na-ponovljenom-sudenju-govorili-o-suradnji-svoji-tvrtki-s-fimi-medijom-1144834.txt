Ispitivanjem troje svjedoka na zagrebačkom Županijskom sudu nastavljeno je ponovljeno suđenje u slučaju Fimi media, najvećoj korupcijskoj aferi hrvatske politike u kojoj se uz bivšeg premijera Ive Sanadera na optuženičkoj klupi zbog izvlačenja novca iz državnih institucija i tvrtki našla i njegova bivša stranka HDZ. O suradnji svojih tvrtki s marketinčkom agencijom po kojoj je afera dobila ime svjedočili su Anita Papeš Lončar, Ante Bebić i Ante Todorić. Papeš Lončar je još u ožujku 2012. tijekom istrage u kojoj je bila okrivljena priznala da je sudjelovala u izvlačenju novca preko Fimi medije, zbog čega je osuđena na 11 mjeseci zatvora i vraćanje državi dva milijuna kuna koliko je "zaradila" u aferi. U srijedu je kazala da je za Fimi mediju, sa svojom tvrtkom Anilon, radila kao podizvođač za razne klijente koje bi nalazila vlasnica Fimi medije Nevenka Jurak. U nizu javnih institucija i tvrtki s kojima su surađivali bila je i carina, na čijem je čelu bio optuženi Mladen Barišić, tada i rziničar HDZ-a. Bivšeg premijera Sanadera, dodala je, nikada nije upoznala. Ante Bebić, inače sin bivšeg predsjednika Sabora i Sanaderovog bliskog suradnika Luke Bebića, ispričao je kako je njegova tvrtka B1 plakati s Fimi medijom radila na kampanjama za Hrvatske autoceste i Fond za energetsku učinkovitost. Posao s HAC-om navodno je dobio zbog poznantsva s tadašnjim čelnikom te tvrtke Juricom Prskalom, dok je Nevenku Jurak, kaže, upoznao tek na sastanku sa šefom Fonda za energetsku učinkovitost Vinkom Mladineom. Direktor tvrrtke STSI Ante Todorić posvjedočio je da je posao s Fimi medijom sklopio na Barišićevu preporuku. U tome, kaže, nije vidio ništa neobično, tim više što je prmidžbene materijale Fimi medije vidio u Janafu ili "nekoj od naftnih tvrtki" s kojima je surađivao. Svjedok nije mogao potvrditi je li Barišić u kontekstu suradnje s Fimi medijom spominjao i HDZ, a nejsno je odgovaro i na pitanja o osnosu Barišića sa Sanaderom. Suđenje se nastavlja 1. veljače kada bi trebali svjedočiti bivši direktor ACI-ja Ante Violić i Sanaderov ministar obrane pa unutarnjih poslova Berislav Rončević. Uz Sanadera, Barišića, HDZ i Nevenku Jurak na optuženičkoj klupi u ovom slučaju su i bivša HDZ-ova blagajnica Branka Pavošević te bivši glasnogovornik Sanaderove Vlade i HDZ-a Ratko Maček. Svi su na početku ponovljenog suđenja, za razliku od prvog postupka, odbacili optužbe za izvlačenje novca i punjenje "crnog stranačkog fonda" preko marketinške agencije Fimi media po kojoj je slučaj postao poznat u javnosti. Suđenje je lani u lipnju krenulo iznova pred izmijenjenim vijećem zagrebačkog Županijskog suda nakon što je Vrhovni sud 2015. srušio nepravomoćnu presudu kojom je Sanader bio osuđen na devet godina zatvora i povrat nezakonito stečenih 15,27 milijuna kuna. HDZ je u prvostupanjskom postupku bio kažnjen s pet milijuna kuna i oduzimanjem nezakonite koristi od 24,2 milijuna kuna. Unatoč priznanjima u prvom potsupku Barišić je kažnjen s tri godine zatvora, Branka Pavošević s godinu i pol, a Nevenka Jurak s dvije godine zatvora i oduzimanjem 2,5 milijuna kuna koristi. Uvjetnu kaznu dobio je jedino Maček koji se nije žalio na presudu. >> Ivo Sanader progovorio o izgubljenoj arbitraži protiv MOL-a: 'Tko kaže da je to gubitak? Tko je izgubio?' 