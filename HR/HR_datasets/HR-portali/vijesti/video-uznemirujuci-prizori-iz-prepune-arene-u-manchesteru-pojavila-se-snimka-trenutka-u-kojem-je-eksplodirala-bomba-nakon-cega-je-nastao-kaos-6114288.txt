Strah, panika i potpuni kaos zavladali su u ponedjeljak navečer u Manchester Areni kada je na samom kraju koncerta američke pop pjevačice Ariane Grande odjeknula snažna eksplozija za koju se sumnja da je djelo bombaša samoubojice. Društvene su mreže prepune zastrašujućih svjedočanstava mnogobrojnih posjetitelja koncerta koji su došli uživati u nastupu omiljene pjevačice da bi na kraju bili prisiljeni bježati glavom bez obzira nakon tragedije u kojoj je, u trenutku objave ovog članka, najmanje 19 ljudi poginulo, a gotovo 60 ih je ozlijeđeno. Nekoliko sati nakon incidenta, počele su se pojavljivati i snimke iz same dvorane, a Ellie Cheetham je na svojem profilu na Twitteru objavila snimku trenutka u kojem je odjeknula detonacija. Neposredno nakon eksplozije, čuje se ženski glas kako u par navrata kaže: 'O, bože!', a sekundu ili dvije kasnije nastaje totalna panika i počinje bijeg iz dvorane. Svjedoci su kazali kako je koncertu nazočio velik broj djece. Manchester Arena, čiji je kapacitet 21 tisuću mjesta, otvorena je 1995. godine i popularno je mjesto na kojem su se održavali brojni sportski i zabavni događaji.