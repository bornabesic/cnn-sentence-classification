Hrvatska predsjednica Kolinda Grabar-Kitarović i predsjednik Europskog parlamenta Antonio Tajani danas su u Zagrebu razgovarali o izazovima koje pred Europsku uniju stavljaju Brexit, migrantska kriza i prijetnja terorizma i istaknuli važnost solidarnosti i jedinstva dvadeset i sedam država članica Europske unije, priopćeno je s Pantovčaka. Hrvatska je predsjednica u razgovoru naglasila važnost izgradnje budućnosti Europe u jednoj brzini, kaže se u priopćenju.  Tajani je još jednom, kao i na ranijem sastanku s predsjednikom Sabora Gordanom Jandrokovićem, naglasio da podržava što skoriji ulazak Hrvatske u Schengen. Predsjednica Republike i predsjednik Europskog parlamenta razgovarali su o trenutačnim sigurnosnim izazovima, s posebnim naglaskom na sigurnost i stabilnost jugoistočne Europe. Tajani boravi u jednodnevnom službenom boravku u Hrvatskoj. Osim s predsjednicom države, sastao se i s predsjednicima Sabora i vlade, te održao predavanje u HAZU-u.