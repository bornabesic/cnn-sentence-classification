Premijer Andrej Plenković izjavio je kako niti u jednom trenutku razgovora s predstavnicima ruske Sberbanke nije bilo riječi o tome da bi država preuzela teret dugova Agrokora, te je naglasio kako je interes Sberbanke u vezi Agrokora bio isključivo poslovnog, odnosno komercijalnog karaktera te "nema nikakvog dodatnog elementa koji bi trebao stvarati ozračje širih geopolitičkih i geostrateških interesa". - Niti u jednom trenutku nije bilo riječi o tome da bi država preuzimala dugove kompanije. Prije svega, Zakon o izvanrednoj upravi je sasvim jasan. Naša je osnovna misao bila sve vrijeme da moramo stabilizirati hrvatsku ekonomiju i naš financijski sustav. Ono što radi izvanredna uprava je da se dogovori s kreditorima nova, svježa likvidnost koja bi na jedan duži rok osigurala normalno poslovanje kompanije, a da u procesu restrukturiranja sve kompanije u sustavu Agrokora generiraju nove prihode i na taj način se prione cjelovitom postupku restrukturiranja - rekao je premijer Plenković novinarima na svečanosti Oružanih snaga i Kopnene vojske u KD Vatroslava Lisinskog. "Sberbanka kao i drugi kreditori razgovara o daljnjem sudjelovanju u restrukturiranju Agrokora" Inače, predstavnici ruske Sberbanke ranije su danas razgovarali s premijerom i predstavnicima hrvatske Vlade o problemu daljnjeg financiranja Agrokora. - Ovo je bio moj prvi susret s drugim čovjekom Sberbanke i mislim da smo vrlo otvoreno razgovarali. Ono što je za hrvatsku javnost najbitnije u ovoj šumi informacija, interes Sberbanke u vezi Agrokora je bio isključivo poslovnog, to jest  komercijalnog karaktera i nema nikakvog dodatnog elementa koji bi trebao stvarati neko ozračje širih geopolitičkih, geostrateških interesa, a to je ono što je najvažnije. Na taj način i u takvom kontekstu Sberbanka, jednako kao i drugi kreditori razgovara s izvanrednom upravom i razgovara o daljnjem sudjelovanju u procesu restrukturiranja Agrokora -  naglasio je Plenković. Upitan hoće li hrvatske banke odobriti Agrokoru kredit, premijer je odgovorio kako se ti pregovori intenzivno vode te da je siguran da hoće.