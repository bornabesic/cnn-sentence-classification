Na danasnjem briefingu s medijima Ante Ramljak, izvanredni povjerenik za Agrokor nakon obilaska Konzuma u Radničkoj cesti u Zagrebu kazao je kako je došlo do problema s isplatom plaća jer je Kreditna banka Zagreb shvatila da je Konzum bio na crnoj listi budući da nisu platili poreze i doprinose 31.3., koji su naposljetku plaćeni 7.4.2017., pa su nekima tek danas sjele plaće. Ramljak je bio na sastanku s tri najveća Sindikata te napominje da su razgovori prošli više nego dobro i obavješteni su o daljnjim koracima. - Svi Kolektivni ugovori će se nastojati ispoštovati - kazao je izvanredni povjerenik za Agrokor. Ramljakov stav oko otpuštanja je da se prvo treba napraviti detaljna analiza i plan profitabilnosti kada će se vidjeti da li u pojedinim kompanijama ima veći broj ljudi ili je optimalan broj. Pojasnio je i situaciju oko restrukturiranja. - Šest renomiranih konzultantskih kuća je pozvano na natječaj za restrukturiranje. AlixPartners, Roland Berger, KPMG, E&Y, McKinsey, Boston Consulting grupa. Sljedeći tjedan će jedan od njih biti odabran. Puno njih je imalo već relaciju s Agrokorom - kazao je Ramljak.  - PwC će s odabranim surađivati, a počeo je već raditi analizu i trebati će im do 6 mjeseci - naglasio je Ante Ramljak. Sljedeći tjedan otvoriti će se i proces za daljnje financiranje, nakon što se vidi koliko će trebati jos novaca.  - Danas je novac od kredita, oko 380 milijuna kuna, pušten prema 2200 dobavljača - potvrdio je Vladin povjerenik.   Danas do kraja dana bi se trebao usuglasiti Sporazum o zamrzavanju pokretanja regresnog prava prema dobavljačima (dok se ne nađe rješenje za to), a moguće je da bude potpisan već danas. Ramljak se nada da će sve banke sudjelovati u njemu. Što se tiče informacije da se 'češljaju' prostorije posrnulog koncerna, Ramljak tvrdi kako USKOK jos nije ušao u Agrokor. Za kraj je uputio i jednu pohvalu. - Ova kompanija je bila jako dobro organizirana. Imala je problema s financiranjem, no logistika funkcionira savršeno - kaže Ramljak.