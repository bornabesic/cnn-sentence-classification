Foto: Pixsell/Marko Lukunić/Facebook FANOVI Željke Markić imaju problem s Brunom Šimlešom.   Nakon što su prije četiri godine neki simpatizeri udruge "U ime obitelji" palili knjige ovog popularnog autora knjiga o samopomoći, sad su se i "Hodači za život" dokopali njegovog opusa. Ovaj put ih nisu palili, nego su "samo" kidali stranice iz njegovih knjiga i bacali ih.   Šimleša je na svom Facebook profilu u više navrata izražavao svoje neslaganje sa svjetonazorima Željke Markić, što je promptno izazivalo oštre replike njenih gorljivih obožavatelja. Tako je i sad, nakon kidanja knjiga, u Facebook objavi podsjetio na incident prije četiri godine, kad su mu palili knjige zbog gostovanja sa Željkom Markić na televiziji.   "Sotona u knjigama"  Index je tim povodom razgovarao sa Šimlešom.  "Objava na Facebooku se odnosi na gostovanje na RTL-u. Tada su spaljivali knjige. Sad, kad sam se nedavno oglasio o Hodu za život, trgali su ih i bacali pa možemo reći da su napredovali. Navodno je Sotona u njima", rekao nam je Šimleša.  "Palili su ih prije četiri godine, kad je bilo vrijeme referenduma o istospolnom braku. Tada su me tražili potpis na štandu ispred Vinogradske bolnice u Zagrebu, u kojoj sam bio na pregledu sa svojom kćeri. Nisam htio dati potpis. Onda su mi rekli da sam odvratna Sotona i da trebam goriti u paklu zajedno sa svojom kćeri. Ne smatram da su svi volonteri U ime obitelji ni svi "hodači za život" takvi fanatici, ali na žalost, ima ih više", kaže autor.   "Gorit ćeš u paklu"  "Fotografiju paljenja knjige sam davno izbrisao, sad mi je žao zbog toga. Međutim, kako zbog svojih objava primam mnogo sramotnih i uvredljivih komentara, automatski ih brišem. Nedavno sam pisao o pravu na izbor pa sam u tri dana primio stotine poruka u stilu: 'Sotono, gorit ćeš u paklu'. Takve poruke odmah brišem", rekao je.  Ovo trganje, za razliku od paljenja u Slavoniji, dogodilo se u Zagrebu.  "Imali su kolekciju knjiga. Mislim da ih sadržaj nije toliko pogodio nego činjenica da se nisam naklonio gospođi Markić", rekao je Bruno Šimleša za Index.