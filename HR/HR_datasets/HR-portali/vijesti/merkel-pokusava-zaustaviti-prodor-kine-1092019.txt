Njemačka kancelarka Angela Merkel u devetom je posjetu Kini, no ovaj put fokus razgovora s kineskim premijerom Li Kequiangom nije politika nego gospodarstvo. Njemačka inzistira na postavljanju “fer odnosa” u gospodarstvu i sprečavanju trgovinskih sukoba jer je u tijeku veliki kineski investicijski prodor u Njemačku. Kineske prednosti nestaju Naime, Kinezi bi uskoro mogli postaviti novi rekord u investiranju u njemačko gospodarstvo i potpuno ga pokoriti. Odlučili su krenuti u ofenzivu i pokupovati sve visokotehnološke tvrtke. Od početka godine kineski su investitori odlučili preuzimati njemačke tvrtke dinamikom od jedne tvrtke tjedno, podaci su Dealogica. Dosad su ponudili kupnju 24 kompanije i nastave li tim tempom, premašit će vlastiti rekord koji su postavili 2014. godine kada su akvizirali 28 tvrtki. Dosad su ponudili 9,1 milijun dolara za njemačke kompanije, dok je 2014. to iznosilo 2,6 milijuna dolara. – U Kini raste trošak radne snage, demografska se slika mijenja, a rast gospodarstva usporava. Kineske prednosti lagano nestaju, a njihova je vlada shvatila važnost stvaranja tržišnih lidera koji bi trebali, kako kažu, na taj način stvoriti carstvo – smatra Andreas Grille, konzultant u Roland Bergeru. Ne privlači pozornost novac koji Kinezi planiraju uložiti, već tvrtke koje žele kupiti, a radi se o ključnim tvrtkama na području proizvodnje i njezine digitalizacije, te povezivanja proizvodnje i kupaca internetom u takozvanoj industriji 4.0. Mi smo posve otvorili naše tržište, no Kinezi to nisu učinili, bar ne na jednak način, tvrde europski poduzetnici. Sporna Kuka AG Njemačku je najviše naljutila ponuda kineske tvrtke Midea grupe, proizvođača kućanskih aparata, za kupnju njemačke tvrtke Kuka AG, i to u vrijednosti od 4,6 milijardi dolara. Kuka AG jedan je od najvećih svjetskih proizvođača industrijskih robota. – Žele kupiti u Njemačkoj visokotehnološku tvrtku, koju mnogi sada nazivaju strateškom u procesu automatizacije i industrije 4.0. Usto, novac koji nude je nedovoljan za ono čega bi se domogli kupnjom, a to su ključne tehnologije – smatra profesor Roland Klose iz Instituta za strateške financije u Essenu. Njemački ministar gospodarstva Sigmar Gabriel predložio je formiranje europskog konzorcija za alternativnu ponudu za Kuku te predlaže i strože investicijske propise. – Moramo uzeti u obzir da imamo jedno od najotvorenijih gospodarstava u Europi, a natječe se s tvrtkama koje ne dolaze iz otvorenog tržišnog gospodarstva – rekao je Gabriel. >> AfD kritizira Merkel da je diktator: Radikalno mijenja Njemačku Kako bi prisilila Kinu na suradnju, kancelarka Merkel otvorila je pitanja i na području u kojemu su Kinezi prilično slabi – području vladavine prava. – Iznimno je važno da naša suradnja i naše tvrtke imaju sigurno pravno okruženje. Dijalog o vladavini prava i ljudskim pravima je vrlo važan, a to se odnosi i na potrošače kao i na javne institucije – poručila je Angela Merkel tijekom zajedničke sjednice njemačke i kineske vlade održane u Pekingu. Upravo na tom području Njemačka ima priličnu snagu za pregovore jer kineski standardi poštovanja ljudskih prava nisu ni blizu onima koji vladaju na zapadu. Samo u proteklih godinu dana više od 300 aktivista za ljudska prava i njihovih odvjetnika zatočeno je, privedeno pa čak i bez traga nestalo. Ujedno, Kina je prije dva mjeseca donijela zakon kojim se strane nevladine udruge stavlja pod izravan nadzor obavještajnih službi i snaga sigurnosti. Upravo taj zakon jedna je od tema razgovora kancelarke Merkel i kineskoga premijera Kequianga.