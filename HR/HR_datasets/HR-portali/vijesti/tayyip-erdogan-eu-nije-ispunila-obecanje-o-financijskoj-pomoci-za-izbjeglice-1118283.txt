Turski predsjednik Tayyip Erdogan u ponedjeljak je izjavio da Europska unija nije ispunila obećanje po kojemu je trebala zajamčiti tri milijarde eura pomoći za migrante, a EU na kritiku odgovara da nije "točna i da ne pomaže" u ovoj situaciji.  Prošle je godine u zemlje Europske unije ušlo više od milijun migranata. Broj osoba koje su stigle iz Turske do grčkih obala značajno se smanjio otkad je Turska pristala na to da će sprečavati izbjeglice u nastojanju da isplove iz te zemlje, a zauzvrat su zemlje EU-a u ovoj godini obećale isplatu svote od tri milijarde dolara kojima bi se Turcima pomoglo u poboljšanju životnih uvjeta za oko tri milijuna sirijskih izbjeglica koje žive na njihovu teritoriju.  Erdogan tvrdi da EU nije ispoštovao svoj dio dogovora.  "EU je obećao tri milijarde eura za migrante", kazao je Erdogan na konferenciji o znanosti i tehnologiji održanoj u Ankari. "No vrijeme prolazi, a godina se primiče kraju. Ti ljudi obećavaju, no ne čine ništa konkretno." Glasnogovornica Europske komisije odbacila je Erdoganove primjedbe, kazavši da se primjena financijske potpore za izbjeglice u Turskoj u posljednjih nekoliko mjeseci ubrzala.  "EU drži do svojih obveza u skladu s dogovorom između Turske i EU-a", kazala je za Reuters. "Izjave o tomu da se sporazum ne poštuje, uključujući i one o financijskoj pomoći, jednostavno nisu točne i ne pomažu u ovoj situaciji".  Od tri milijarde eura, 2,24 milijarde predviđeno je za humanitarnu i ostalu pomoć, rekla je glasnogovornica, dodavši da je 1,25 milijarda eura ugovoreno, a 467 milijuna isplaćeno. Kazala je i da su prošli tjedan potpisana dva izravna odobrenja u iznosu od 600 milijuna eura za potporu sirijskim izbjeglicama i domaćinima u Turskoj.