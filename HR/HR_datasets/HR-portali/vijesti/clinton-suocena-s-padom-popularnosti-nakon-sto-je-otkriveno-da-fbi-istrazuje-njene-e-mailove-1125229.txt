Prednost demokratske predsjedničke kandidatkinje Hillary Clinton neznatno se smanjila otkako je FBI krajem prošlog tjedna objavio da ponovno otvara istragu o njezinoj privatnoj elektroničkoj pošti, pokazuje u ponedjeljak anketa Reuters/Ipsosa. Clinton ima pet posto prednosti u odnosu na republikanskog suparnika Donalda Trumpa, pokazuju rezultati istraživanja provedenog između 26. i 30. listopada. Prošlog četvrtka bila je u prednosti od šest posto. I druge ankete ukazuju na pad popularnosti Clinton preko vikenda. Real Clear Politics, koji donosi prosjek svih važih anketa, pokazuje da je prednost Clinton pala sa 4.6 posto u petak na 2.5 posto u ponedjeljak. Američki predsjednički izbori održavaju se 8. studenoga. Direktor FBI-a James Comey u petak je pismeno obavijestio američki Kongres da FBI pregledava nove emailove koji bi mogli biti važni u istrazi o Clintoninu korištenju privatne elektroničke pošte dok je obnašala dužnost državne tajnice (2009. - 2013.). FBI je istraživao je li Clinton prekršila zakon kada je poslovnu komunikaciju obavljala sa svog privatnog servera i putem privatne elektroničke pošte, a ne službene. Jednogodišnja istraga pokazala je u srpnju da je Clinton "iznimno neoprezno" koristila elektronsku poštu i da je najmanje 110 emailova sadržavalo povjerljive podatke, no utvrđeno je je da nije prekršila zakon. >> Što bi Bill radio u Bijeloj kući? Ovo je prijedlog Hillary Clinton >> Direktor FBI-ja potvrdio: Istražujemo Hillary Clinton! 