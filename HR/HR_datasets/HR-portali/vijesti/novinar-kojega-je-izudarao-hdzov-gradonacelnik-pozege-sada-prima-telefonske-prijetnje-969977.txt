Foto: Pixsell/Ivica Galović/034 portal NAKON što je u petak HDZ-ov gradonačelnik Požege Vedran Neferović priveden zbog verbalnog i fizičkog napada na 25-godišnjeg novinara 034 Portala, iz policije su danas objavili kako se mladome novinaru Mladenu Mirkoviću dan nakon napada prijetilo i telefonski. "Nastavno na događaj od dana 12. svibnja ove godine, u kojem je oštećen 25-godišnji zaposlenik portala iz Požege, izvješćujemo vas da je on 13. svibnja u večernjim satima  policijskim službenicima prijavio prijetnju putem mobitela od nepoznate osobe vezano za događaje od prethodnog dana.  Provedenim kriminalističkim istraživanjem u suradnji s PU zagrebačkom, utvrđeno je da se za kazneno djelo prijetnje s elementima zločina iz mržnje sumnjiči 61-godišnjakinju sa zagrebačkog područja, koja je predana pritvorskom nadzorniku PU zagrebačke", upozoravaju iz policije. Neferović prijavljen  Podsjetimo, protiv Neferovića slijedi optužni prijedlog za počinjeni prekršaj iz Zakona o prekršajima protiv javnog reda i mira, a policija mu je izrekla i mjeru zabrane približavanja novinaru kojeg je napao. Usto, HDZ-ova gradonačelnika sumnjiči se i za kazneno djelo prijetnje, za što je policija podnijela kaznenu prijavu nadležnom državnom odvjetništvu. > Policija prijavila HDZ-ovog gradonačelnika koji je napao novinara u Požegi