Američki ministar obrane James Mattis, poznat po nadimku Mad Dog (Bijesni pas), izjavio je u subotu u Tokiju da Iran pruža najveću potporu terorizmu u svijetu, nakon što je američki predsjednik Donald Trump u petak uveo sankcije Teheranu. "Što se tiče Irana, on je najveća zemlja u svijetu koja podupire terorizam", rekao je šef Pentagona u prigodi posjeta Tokiju, dodajući da zasad ne vidi potrebu za povećanjem broja američkih vojnika na Bliskom istoku. "Mislim da bi bilo dobro da Iran prizna da ono što čini privlači pozornost mnogih", dodao je Mattis na tiskovnoj konferenciji koju je održao s japanskom kolegicom Tomomi Inadom. "Nije dobro to ne znati i nijekati, ali ujedno ne vidim potrebu da povećamo broj vojnika na Bliskom istoku. Zasad to ne planiramo. Još možemo to učiniti, ali mislim da to nije potrebno", rekao je odgovarajući na pitanje. "Američko-japanski savez je presudan za očuvanje sigurnosti u regiji - ne samo danas, nego i u narednim godinama", rekao je Mattis. Inada je rekla da je u razgovoru s Mattisom istaknula da Japan želi imati proaktivnu ulogu na polju sigurnosti, sukladno zakonskim promjenama koje je donijela vlada premijera Shinzoa Abea, proširivši mogućnosti u vezi s prekomorskim vojnim operacijama. James Mattis je od četvrtka na turneji Južnom Korejom i Japanom tijekom koje treba potvrditi američku opredijeljenost za čvrstu vojnu suradnju s te dvije savezničke zemlje s obzirom na napetosti sa Sjevernom Korejom. Iran je u subotu počeo vojne vježbe u kojima će se koristiti i rakete, nakon što je SAD u petak uveo nove sankcije, a američki ministar obrane proglasio tu zemlju glavnim podupirateljem terorizma u svijetu. Vježbama je cilj pokazati "sveobuhvatnu pripremu za suočavanje s prijetnjama i ponižavajućim sankcijama" protiv Irana koje je u petak donio SAD, piše na stranici Čuvara revolucije. Tijekom vježbe isprobat će se više tipova radarskih sustava i raketa lokalne proizvodnje, kao i zapovjedni centri. Po listi raketa koje bi se trebale koristiti tijekom vježbe, radi se o napravama vrlo kratkog dometa (75 kilometara). Vježbe se održavaju u pokrajini Semnan, na sjeveroistoku zemlje. Vojne vježbe održavaju se dan nakon donošenja novih američkih sankcija Iranu koje su odgovor na ispaljivanje balističke rakete 29. siječnja.