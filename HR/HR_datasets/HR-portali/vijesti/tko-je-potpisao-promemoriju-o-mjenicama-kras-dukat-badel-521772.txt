Iz Agrokora su u utorak objavili tko je od dobavljača i financijskih institucija dosad potpisao promemoriju o mjenicama, među kojima su neki od najvećih domaćih dobavljača i banaka, no iz te skupine ima i onih koji još nisu pristupili promemoriji. Među dobavljačima koji su potpisali promemoriju su Franck, Kraš, Dukat, Meggle Hrvatska, Badel 1862, Iločki podrumi i drugi. Oni koji to do sada nisu učinili pored ostalih su Vindija, Saponia, Coca Cola, Podravka, Zagrebačka pivovara, Mlinar itd. Na popisu financijskih institucija koje su potpisale promemoriju do utorka u 12,30 sati uz ostale su PBZ, HPB, Karlovačka banka, Kreditna banka Zagreb, Podravska banka i Erste & Steiermärkische Bank. S druge strane, promemoriji još nisu pristupile primjerice Zagrebačka banka, Addiko bank, Societe generale - Splitska banka itd. Izvanredni povjerenik za Agrokor Ante Ramljak u utorak je izvijestio da je do sada od 162 dobavljača promemoriju potpisalo njih 70-ak, koji drže oko 40 posto udjela u tražbinama na koje se odnosi promemorija, dok je od banaka potpisalo njih 16, koje drže oko 73 posto ukupnog iznosa mjenica. "Taj omjer je dosta na strani banaka i čudi me da dobavljači nisu pristupili u većem broju", kazao je Ramljak. Pristupanjem Promemoriji vjerovnici i dobavljači mogu osigurati da se uz određene uvjete nad dobavljačima ne provode prisilne naplate do 31. svibnja 2017. godine, odnosno do duljeg datuma, uz uvjet sklapanja bilateralnog pravnog posla između vjerovnika i dobavljača. Bilateralni pravni poslovi predviđeni promemorijom su primjerice odgođeno plaćanje potraživanja do obustave postupka izvanredne uprave, u slučaju odobrenja tijela nadležnog za rad vjerovnika, zatim kredit odobren od strane kreditnih institucija ili drugi načini prihvatljivi vjerovniku i dobavljaču, objavili su početkom ovog tjedna iz Agrokora.  Krajem rujna prošle godine Agrokor je imao 16 milijardi kuna obveza prema dobavljačima, od čega se, kako se doznaje, oko 10 milijardi kuna odnosi na dobavljače iz Hrvatske. Od tog iznosa od 10 milijardi kuna se na obveze prema fakturama odnosi iznos od 2,4 milijarde kuna, dok su obveze po mjenicama oko 7,4 milijarde kuna, pri čemu se više od četiri milijarde kuna odnosi na interne odnosno mjenice unutar tvrtki iz sastava koncerna, a više od 3,1 milijarda prema eksternim dobavljačima, primjerice Francku, Krašu i sl.  