Ekskluzivne snimke koje objavljujemo stare su desetak dana i snimljene su pomoću letećeg drona. One prikazuju golemu hrpu otpada, usred Zagreba na adresi Radnička 173 Radi se o tvornici Pan-papirna industrija d.o.o. koja je formalno u stečaju ali kojom i dalje rukovodi kontroverzni poduzetnik Marinko Mikulić. Bivši zaposlenici industrije su nam objasnili kako se radi o opasnom otpadu jer se prilikom obrade papira koriste brojne kemikalije. Zbog toga se ovaj otpad ne odvozi kamionima čistoće, već se samo gomila u neposrednoj blizini zaposlenika i građana. Sve skupa, po iskazima svjedoka tu se nalazi trenutno preko 5000 tona kontaminiranog papirnatog i plastičnog otpada, a gomila i dalje raste sve više, iz dana u dan. U pitanju je ekološka bomba naočigled svih službi i nadležnog ministarstva zaštite okoliša. Najbolji odgovor na pitanje kako je moguće da nitko ništa nije poduzeo kako bi se Pan-papirna industrija natjerala na zbrinjavanje opasnog otpada je biografija samog vlasnika Marinka Mikulića. O Marinku Mikuliću mediji izvještavaju već desetljećima, ali je i dalje ostao nedodirljiv za pravosuđe. Kao vlasnik, izravno ili posredno, povezan je s više od četrdeset trgovačkih društava od kojih je većina u stečaju te je svojedobno o njemu pisano kao i o najvećem poreznom dužniku u Hrvatskoj. Ništa od toga nije naštetilo Mikuliću kojeg veže blisko prijateljstvo s Matom Arlovićem, ustavnim sucem Republike Hrvatske, ali i mnogobrojnim političarima poput Milana Bandića koji zasigurno zna za problem s otpadom. Marinko Mikulić valjda je jedini poduzetnik u Hrvatskoj koji je uspio dobiti odgodu ovrhe nad stečajnom imovinom, i to od samoga Ustavnoga suda. Pokušaj ovrhe bio je posljedica prijevare Hypo banke u kojoj je važnu ulogu odigrao i Anton Kovačev, dugogodišnji predsjednik uprave HBOR-a (Hrvatske banke za obnovu i razvoj). Radilo se navodno o kreditu od 26 milijuna eura od kojih nije vraćena niti jedna rata. Jamac kredita HBOR-a bila je Hypo banka što je Mikulić osigurao putem svojih političkih veza. Na kraju je Hypo banka morala snositi troškove isplate kredita, što je upropastilo karijere svih njezinih menadžera koji su bili uključeni u ovu sumnjivu transakciju. Antonu Kovačevu je radi ovog posla Mikulić odradio niz usluga. Saznali smo tako da su mu radnici iz tvornice Pan-papirna industrija radili na vikendici koju mu je poklonio Marinko Mikulić. Mikulić se inače javno hvali da mu nitko ne može ništa jer ga pokrivaju i u poreznoj upravi, konkretno u samom uredu za sprječavanje pranja novca. Naravno, unatoč političkoj podršci iz širokog spektra političkih moćnika, od ljevice do desnice, Marinko Mikulić ipak ima određenih teškoća u prikrivanju tragova svojeg kriminalnog poslovanja pa je stoga stvorio pravu hobotnicu ljudi u koje ima povjerenja , a na koje prenosi dio ovlasti. Većinom se radi o članovima obitelji ali našlo se tu mjesta i za posebno zanimljive karaktere. Ali krenimo redom. Danica Krenek, sestra. Iva Mikulić, kći. Fascinantan je i slučaj Željka Mikulića, australskog državljanina koji mu je rođeni brat, inače slijepac, što nije zaustavilo Marinka Mikulića da ga imenuje direktorom u svojim tvrtkama. Tu je naravno i Marijan Mikulić, sin. Marin Hrabrov, zet. Ana Hrabrov, kći. I pazite sad ovo, Igor Tarasov, ruski državljanin iz Ryazan, Chernovitskaya 23/12. Ovo je samo dio informacija koje posjedujemo o poslovanju Marinka Mikulića te ćemo nastaviti  priču, ali ono što već sada zabrinjava jest činjenica kako dio informacija ima i USKOK te državno odvjetništvo. Dapače, jedan od naših sugovornika potvrdio nam je kako je dao izjavu u državnom odvjetništvu, ali da se izgleda još ništa nije pokrenulo. Zar je uistinu moguće da nitko ne vidi o kakvoj se hrpi smeća radi?