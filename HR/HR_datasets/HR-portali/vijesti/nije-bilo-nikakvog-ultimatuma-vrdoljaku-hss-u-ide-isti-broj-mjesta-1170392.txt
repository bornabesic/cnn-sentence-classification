Vrijeme je u Hrvatskoj za dijalog i konsenzus koji nismo imali još od Domovinskog rata i pristupanja Hrvatske EU. Poziv na dijalog upućivao sam iskreno jer mi je cilj da zemlja napreduje, Hrvatska nema pravo stajati na mjestu, pogotovo ne zbog političke agonije koja traje zadnjih godinu i pol dana - rekao je predsjednik SDP-a Davor Bernardić u Međimurju, gdje je posjetio tvrtku Tehnix. Dodao je da će razgovarali sa svim političkim opcijama koje Hrvatskoj žele dobro. - Na predsjedništvu smo donijeli strateški savez o predizbornoj koaliciji i zajedničkom izlasku s HSS-om na prijevremene parlamentarne izbore koji su za Hrvatsku nužni. Čovjek sam suradnje i spreman sam razgovarati i s HNS-om i s IDS-om – rekao je Bernardić. HSS će, dodao je, imati isti broj mjesta kao i u Narodnoj koaliciji. - HSS kao naš strateški koalicijski partner ima šest vrlo izglednih mjesta na listama za Hrvatski sabor – istaknuo je. Opovrgnuo je napise o tome da je šefu HNS-a Ivanu Vrdoljaku upućivao ultimatum. - Nije bilo nikakvog ultimatuma, to su netočni medijski napisi – rekao je. U Tehnixu je podržao inicijativu "Klub 1000", koji okuplja tvrtke u kojima su prosječne plaće veće od 1000 eura. - Ovo je buđenje nade za Hrvatsku u vrijeme proljeća. Ovo je švedski model, ovako bi Hrvatska trebala izgledati. Moralni kapitalizam je budućnost u kojem radnici imaju dostojanstvenu plaću, u kojem su i partneri, a ne samo radnici, i u kojem se proizvodi vrhunski proizvod. Naš je zadatak da moralni kapitalizam provedemo u cijeloj Hrvatskoj. No, pretpostavka je da i politika bude moralna, s čovjekom na prvom mjestu. Liberali i konzervativci kažu "profit pod svaku cijenu", a socijaldemokrati kažu "ljudi nemaju cijenu" - zaključio je. 