Za devet HNS-ovih ruku u Saboru i stabilnu većinu predsjednik HDZ-a Andrej Plenković spreman je žrtvovati ministra znanosti Pavu Barišića. Predsjedniku HNS-a Ivanu Vrdoljaku je premijer, kako piše Večernji list, otvoreno dao izdašnu ponudu. HNS bi dobio tri ministarstva.  Prema našim izvorima ta ponuda je dodatno podebljana s još dvije funkcije: Vrdoljaku se nudi mjesto potpredsjednika Vlade za društvene djelatnosti, a kao znak na čelo Kurikularne reforme Plenković je spreman vratiti Borisa Jokića. To znači da su na stolu sva ministarstva koja su držala četiri smijenjena Mostova ministra, osim ministarstva unutarnjih poslova, koje bi ipak HDZ zadržao za nekog od svojih kadrova. Najčešće se spominjalo ime Roberta Kopala, koji kao državni tajnik vodi Ministarstvo do izbora novog ministra. Gordan Jandroković, predsjednik Sabora i glavni tajnik HDZ-a, u velikom razgovoru u studiju 24sata u četvrtak je našem novinaru Ivanu Pandžiću potvrdio kako je nova većina praktički dogovorena, ali nije htio otkriti tko će je činiti. Već u ponedjeljak, nakon drugoga kruga lokalnih izbora, trebali bi je objaviti. Jandroković je zato uvjeren da će ova HDZ-ova vlada odraditi mandat do kraja. - Ne mogu još reći tko će je činiti jer bih time prekršio korektne dogovore s nekim ljudima. Logično je da su stranke koje sudjeluju u drugom krugu lokalnih izbor još malo ‘zakopčane’ dok oni ne prođu, ali sve će biti poznato u ponedjeljak - odgovorio je na pitanje hoće li ih možda podržati HNS nakon što je HSS već otišao k SDP-u. Jandroković je već ranije poručio i da su oni pokazali većinu pri njegovu izboru. HDZ-u inače treba potpora barem 76 zastupnika u Saboru. Prema računici, s njihovim zastupnicima, manjinama, ali i dijelom nezavisnih koji su ih već podržali, vrte se oko 72 ili 73 zastupnika. Jandroković je dao nekoliko razloga zbog kojih izbori ne bi bila dobra opcija za zemlju. Smatra da bismo pred turističku sezonu, u vrijeme složene situacije s Agrokorom i u trenutku konačnog rasta gospodarstva izgubili još pet-šest mjeseci. Smatra da treba još jačati institucije, a i izbjeći trošak od 100 milijuna kuna. Ali kaže da se izbora ne boje nakon što su apsolutni pobjednik prvoga kruga lokalnih izbora. - Mi imamo najmanje razloga za brigu za rezultat na parlamentarnim izborima - poručio je Jandroković. Ako do njih ipak dođe, a Jandroković je uvjeren da neće jer će se svi držati dogovora, oni neće biti u srpnju kao što se neslužbeno najavljivalo iz HDZ-a. Ono što je sigurno je da HDZ u bilo kojoj konstelaciji snaga neće okušati “treću sreću” s Mostom. I, kaže, više nikad neće biti HDZ-ovi partneri. - Oni su se sami najurili kad su podržali oporbenu inicijativu SDP-a za smjenom ministra Marića. HDZ nije htio ovu političku krizu. Oni su prešli crtu koju smatramo prihvatljivom, to što su oni napravili kad su glasali protiv svoga kolege ne bi tolerirali niti u jednoj zemlji. Suradnja s Mostom više nije realna - kaže. Poručuje da su s Mostom pokazali puno dobre volje, članovi su ih kritizirali da im previše popuštaju i daju, ali su bili široke ruke. - Našu dobrohotnost su možda shvatili kao slabost. Nakon izlaska iz Vlade rekli su puno ružnih riječi, neistina i uvreda. Zato više ne mogu zamisliti suradnju s Mostom - zaključio je.