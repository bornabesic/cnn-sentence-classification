Zato što je dva dana prije izbora Hrvatskoj kršćansko-demokratskoj uniji (HKDU) poslala neobjavljen kolegičin tekst, novinarka Hine Smiljanka Škugor dobila je izvanredni otkaz. Zašto ste tuđi nedovršen tekst poslali jednoj političkoj stranci? To je, prema pravilima Hine, bio dovršen tekst jer je 7. rujna bio na desku Hine te je imao potpise i autorice teksta i urednika, koji su inače vrsni profesionalci. Tekst je bio i opremljen, a imao je i sve potrebne informacije, ime i prezime osobe koja nešto duguje, odnosno supruge bivšeg ministra Miranda Mrsića, visinu duga te izjave iz HZZO-a i iz tvrtke Mrsićeve supruge. No, 8. rujna po Hininim se kuloarima moglo čuti da tekst treba doraditi, iako je kasnije na kolegiju i sama autorica kazala da je bio spreman za objavu 7. rujna i da ona nema što na njemu dorađivati. Iako je tekst vrlo profesionalno uredio urednik Damir Margetić, 7. rujna objavljivanju teksta usprotivili su se urednik unutarnje politike Neven Leskovar i glavni urednik Serđo Obratov. Informaciju zašto se taj tekst ne objavljuje nije se dobivalo danima. Stoga 13. rujna članica Upravnog vijeća Slavica Cvitanić Bocek na kolegiju u moje ime postavlja pitanje zašto zaposlenici ne znaju što se događa s tekstom, tim više što je on 9. rujna osvanuo na dva portala, s čim ja nemam nikakve veze. Ali, tekst ste HKDU-u poslali vi? Da, ali ni ja ni HKDU taj tekst nismo poslali tim portalima. Ja sam u kampanji pratila HKDU koji je u svom programu imao i izradu Zakona o zviždačima. HKDU mi je i tog 9. rujna poslao neku obavijest vezanu uz izbore pa sam im uzvratila dodavši: “Moji u Hini neće objaviti informaciju o dugu Mrsićeve žene jer bi to bilo neetično prema Mrsiću zato što je on nositelj izborne liste u 6. izbornoj jedinici, pa vi, etičnosti radi, pokažite ovaj tekst svojim kandidatima u 6. izbornoj jedinici”. Ja praktički ironiziram cijelu stvar. Eto, i zato sam dobila izvanredni otkaz. Ako je Hina javni servis i moramo pravodobno i istinito izvještavati javnost o svim kandidatima na izborima, onda se pitam – koje je vrijeme pogodno, ako to nije izborna kampanja, da se objavi vijest o dugu ili sukobu interesa jednog kandidata u izbornoj utrci. Svojom sam profesionalnom dužnošću smatrala o tome obavijestiti HKDU jer su oni radili Zakon o zviždačima. Sad mi je žao što taj tekst, koji nije moj, nisam poslala DIP-u i svim strankama koje su bile u izbornoj utrci. Niste li time prešli profesionalnu granicu i uključili se u politički aktivizam? Apsolutno – ne. Hina je javni servis koji plaćaju svi porezni obveznici koji sudjeluju u izborima i hrvatski su birači imali pravo znati o ovom slučaju kao i o svim kandidatima u kampanji. Hina nikada ne bi objavila ovaj tekst da su izbori završili pobjedom stranke gospodina Mrsića, a neobjavljivanjem ovog teksta pogodovala je toj stranci. Zašto svoje proteste niste iznijeli autorici teksta, uredniku...? Zato što sam već upozoravala na razne nepravilnosti, ali nikada nisam dobila odgovore. Zato što sam u Hini već četiri godine degradirana. Najprije sam smijenjena s mjesta ravnateljice, prijetio mi je i otkaz, a onda je ukinuto i mjesto urednika-mentora na koje sam raspoređena. Na kraju sam degradirana na mjesto novinara-urednika. A urednica mogu biti samo u noćnom dežurstvu od 23 do 7 sati ujutro. >> Hina: Ukrala je tekst; novinarka: Poslala sam ga HKDU-u 