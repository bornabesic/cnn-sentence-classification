Suvlasniku tvrtke za zbrinjavanje otpada CIOS, Petru Pripuzu, u srijedu ujutro u bolnici je uručen zahtjev za uhićenjem, nakon čega su uslijedile pretrage njegova doma i tvrtke, doznaje se od njegova odvjetnika Ante Nobila. Rješenje o uhićenju Pripuzu je, prema Nobilovim riječima, predano u 6 sati ujutro, no on se i dalje nalazi u bolnici. Nobilo tvrdi da još ne zna detaljno zbog čega je Pripuz uhićen, no prema prvim informacijama terete ga za izbjegavanje plaćanja poreza, odnosno da je izdavanjem fiktivnih računa izvlačio novac iz CIOS-a i izbjegavao plaćanje poreza na promet. Pripuz je sa zagrebačkim gradonačelnikom Milanom Bandićem optužen i u aferi Agram zbog sumnjivih poslova njegove tvrtke s gradom, no ta optužnica još nije sudski potvrđena.