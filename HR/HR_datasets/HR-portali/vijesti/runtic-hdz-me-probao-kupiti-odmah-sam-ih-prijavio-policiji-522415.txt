Član Kluba zastupnika Mosta Hrvoje Runtić opisao nam je kako su ga probali 'kupiti' članovi HDZ-a u zamjenu za glas potpore ministru Zdravku Mariću.  - Potkupljivanju je glavni akter bio jedan dugogodišnji HDZ-ovac iz Vinkovaca koji živi u Zagrebu - rekao je Runtić. - Ja sam to odmah prijavio, čim sam jučer dobio tu informaciju otišao sam na policiju. HDZ-ovac je kontaktirao člana moje obitelj. Oni su prijatelji su 25 godina i on je s njim otišao na kavu. To se dogodilo jučer poslijepodne oko dva. Na toj su kavi ponuđena brda i doline, da mi se to prenese i ako se ja slažem da javim. Onda bih se trebao naći s onim tko treba biti novi predsjednik Sabora da se finalizira dogovor - rekao nam je danas u telefonskom razgovoru Runtić. - Oni znaju sve moje i ženine probleme. Sve će to, rekli su, biti riješeno. Moja supruga će dobiti posao koji neće biti doveden s ovim u vezu, slučaj u DORH-u će biti riješen, to će sve biti anulirano, samo ja trebam glasati za Marića. Kada bude opoziv Bože Petrova, rekli su, tu bih mogao biti protiv, tu im ne smeta jer imaju dovoljno potpisa, ali kad bude za Marića, moram glasati za njega - rekao je Runtić i dodao: - Pun mi je kufer razbojnika koji misle da je Hrvatska Agrokor u kojemu oni misle da se mogu ponašati kao Todorić, a mi smo svi blagajnice! Hrvoje Runtić na svom je Facebook profilu objelodanio sadržaj "bombe" koju su iz Mosta najavljivali danima. To bi trebala biti stvar koja će srušiti Andreja Plenkovića. Na svom Facebook profilu, Runtić je objavio: "U Chicagu su gangsteri opljačkali narod cijeli..." I sad bi me kupili za judine škude, za šaku papirića s likovima... Hrvoje Runtić, nezavisni zastupnik i član Kluba zastupnika Mosta. a nekad jedan od supredsjednika Živog zida i njegova supruga Mihaela Varga, bivša članica Glavnog odbora Živog zida, u jesen 2016. godine su medije punili optužbama na račun trojca Sinčić-Palfi-Pernar. No, osim po političkom i aktivističkom angažmanu, za one bolje upućene, ovaj par je javnosti postao poznat mnogo ranije - kada su žarili i palili domaćom dance scenom. Naime, oni su bili članovi grupe Matrix koja je početkom 2000-ih godina izdala tri albuma (2000. Moja Krila, 2002. Djeca noći i 2003. Romeo i Julia). Grupa je na sceni od 1999. godine kad su se pojavili s hitom 'Vodi me u mrak'.   S drugim singlom 'Duri Duri' na Splitskom festivalu odnijeli su nagradu za najboljeg debitanta te godine. 'Romeo i Julija' kao i 'Poljubi me strasno' s drugog albuma bili su veliki hitovi također. Treći album donio je hit 'Na zadnjem sjedištu tvog auta'. Michaela Varga s vremenom je odlučila odustati od glazbene karijere jer više nije pronalazila radost u tom poslu pa je zajedno sa suprugom krenula u politiku. - Međutim, radost mi je zapravo oduvijek bilo samo stvaranje nove pjesme, kada Hrvoje i ja dugo u noć radimo na nekoj pjesmi, pa kad je završimo plješćem rukama kao dijete od radosti! Radost mi je bila dijeljenje te pjesme s ljudima, publikom. Susreti s njima. Oduvijek sam obožavala taj predivni osjećaj zajedništva na koncertima, stopite se s masom i svi dišete kao jedno! To imam i u Živom zidu! Sve ostalo bila su samo 'estradna posla', u kojima se nisam osjećala dobro. Zato mi je bilo važno povući se, stvoriti uvjete da sami možemo sve odlučivati i to smo uspjeli napraviti. Puno puta kroz godine nedostajala mi je silno pjesma, pjevanje, publika. No, rekla sam sebi da ću se vratiti mjuzi onda kada budem osjećala da trebam, da imam nešto za reći - kazala je Varga u intervjuu za Zvono. Na YouTube-u se mogu pronaći i njihove kompozicije novijeg datuma, poput socijalno angažirane skladbe "Kuća obilja". Na izborima 11. rujna Runtić je s prvog mjesta liste Jedina opcija u IV. izbornoj jedinici dobio 1824 glasa i ušao u Sabor, dok je Varga s 14. mjesta liste u V. izbornoj jedinici osvojila 981 preferencijski glas, što nije bilo dovoljno da ispred bivšeg Mostovca Ivice Mišića (1303 glasa) uđe u Sabor.   