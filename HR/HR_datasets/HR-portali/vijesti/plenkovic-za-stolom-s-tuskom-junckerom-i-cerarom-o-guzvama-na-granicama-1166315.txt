Hrvatski premijer Andrej Plenković razgovarat će u petak i subotu u Bruxellesu s predsjednicima Europskog vijeće i Komisije Donaldom Tuskom i Jean-Claude Junckerom te sa slovenskim premijerom Mirom Cerarom o rješavanju problema dugih kolona na hrvatsko-slovenskoj granici zbog provedbe nove europske uredbe. Plenković će o tome najprije u petak popodne razgovarati s predsjednikom Europskog vijeća Tuskom, a u subotu će se održati multilateralni sastanak na kojem će uz Plenkovića sudjelovati Juncker i Cerar, a još nije potvrđeno hoće li se tom sastanku pridružiti i Tusk. "Jasno je da se mora pronaći rješenje koje omogućava što lakše kretanje unutar Europske unije, što je posebno važno s obzirom na predstojeću turističku sezonu", rekao je u petak visoki izvor iz Europskog vijeća. Kako je priopćeno iz hrvatske vlade, Plenković će europskim sugovornicima poručiti da je za Hrvatsku trenutna situacija na hrvatsko-slovenskoj granici "neodrživa". "To je i prigoda da još jednom vrlo čvrsto i vrlo jasno artikuliramo stav Republike Hrvatske kako je striktna provedba schengenskoga graničnoga zakonika, odnosno njegove revidirane odredbe sa sustavnim kontrolama na internim granicama Europske unije, u ovom trenutku u političkom, gospodarskom, turističkom, prometnom pa i sigurnosnom smislu, za Republiku Hrvatsku neodrživa", rekao je Plenković, priopćeno je iz vlade. Komisija je u četvrtak potvrdila da je Juncker spreman na rubu summita čelnika EU-a, koji se održava u subotu, razgovarati s premijerima Hrvatske i Slovenije o rješavanja gužva na graničnim prijelazima zbog primjene nove uredbe o sustavnoj kontroli svih putnika na schengenskim granicama. U Komisiji su potvrdili da su primili Cerarovo pismo koji je Junckeru pisao tražeći dodatne i konkretne upute kako smanjiti zastoje na slovensko-hrvatskoj granici koji imaju negativne učinke na promet i gospodarstvo, osobito u turističkoj sezoni. U petak će se održati novi sastanak radne skupine za granice u Vijeću EU-a o provedbi novih mjera, koje uključuju fleksibilnost i mogućnost prelaska na ciljane umjesto sustavnih provjera putnika, a na kojem će se razgovarati o bilo kojim otvorenim pitanjima koja se pojavljuju uslijed provedbe uredbe o sustavnim kontrolama. 