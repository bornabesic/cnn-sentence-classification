Pokrenut je postupak razrješenja županijske državne odvjetnice Željke Pokupec, izvijestio je DORH na svojim stranicama. Kako stoji u priopćenju, Pokupec se smatra odgovornom za propuste i nepravilnosti u radu kojima je, navodi se, dovedeno u pitanje uredno i zakonito funkcioniranje sustava državnog odvjetništva u cjelini. Zbog toga je glavni državni odvjetnik zatražio njezino podnošenje ostavke s te dužnosti, a ona je podnijela zahtjev za razrješenje 6. veljače. Pokupec se, stoji u priopćenju DORH-a, smatra odgovornom za propuste u postupku protiv dvojice okrivljenika zbog kaznenih djela ratnog zločina protiv civilnog stanovništva počinjenih 26. kolovoza 1995. u selu Ramljani. Jedan od optuženih je Željko Sačić koji je za Soundset izjavio kako mu optužbe podmeće bivši glavni državni odvjetnik Mladen Bajić.  - Nikad nisam bio ratni zločinac, a oni koji su mi to spakirali trebaju završiti u zatvoru. Imam informaciju da iza svega stoji Bajić, kazao je Sačić. Optužnica je zbog utvrđene manjkavosti povučena, a obrazloženje DORH-a prenosimo u cijelosti. – Županijsko državno odvjetništvo u Zagrebu podiglo je 12. siječnja 2015. pred Županijskim sudom u Zagrebu spomenutu optužnicu koja do danas nije bila predmet razmatranja optužnog vijeća. O namjeri podizanja optužnice Županijsko državno odvjetništvo u Zagrebu bilo je dužno sukladno odredbi čl. 42. st. 1. Zakona o državnom odvjetništvu izvijestiti Državno odvjetništvo Republike Hrvatske, što je propustilo učiniti. Tek nakon podizanja spomenute optužnice, 14. siječnja 2015., izvijestilo je Državno odvjetništvo Republike Hrvatske, koje zbog toga nije imalo priliku ranije raspravljati o njezinoj pravnoj kvaliteti i činjeničnoj utemeljenosti. Na raspravama koje su vođene na dvije sjednice Kaznenog odjela, a koje je zakazao voditelj Kaznenog odjela Državnog odvjetništva Republike Hrvatske, nesporno je zaključeno da se u konkretnom slučaju radi o predmetu od posebnog državnog interesa u kojem se pojavljuju složena pravna i činjenična pitanja. To je sukladno čl. 42. st. 1. Zakona o državnom odvjetništvu nametalo obvezu Županijskom državnom odvjetništvu u Zagrebu da izvijesti Državno odvjetništvo Republike Hrvatske o već poduzetim radnjama kao i o svojim daljnjim namjerama, odnosno o namjeri podizanja optužnice – stoji u priopćenju DORH-a. – Isto tako, zaključeno je da optužnica i postupak prije njezina podizanja trpe znatne nedostatke u smislu čl. 356. st. 1. Zakona o kaznenom postupku. Naime, tijekom provedene istrage nisu poduzete sve radnje kako bi se prikupili dokazi o odlučnim činjenicama od kojih zavisi zaključak o postojanju svih bitnih obilježja kaznenih djela koja se okrivljenicima stavljaju na teret. Ovakvim načinom rada u prethodnom kaznenom postupku i ovakvom manjkavom optužnicom nisu ispunjeni zakonski uvjeti postupanja i optuživanja kao niti profesionalni standardi progona u predmetima ratnih zločina propisani Naputkom Glavnog državnog odvjetnika Republike Hrvatske broj O-4/08. Zbog navedenog, Glavni državni odvjetnik Republike Hrvatske je 6. veljače 2015. dao obvezni naputak sukladno odredbi čl. 54. st. 1. i 3. Zakona o državnom odvjetništvu i naložio povlačenje optužnice koja je povučena sa Županijskog suda u Zagrebu s današnjim danom - priopćeno je iz DORH-a. >> Mnogi je nisu voljeli, a u njezinu je mandatu otišla i Cvitanova supruga