Tužiteljstvo Bosne i Hercegovine danas je zatražilo da se desetorici bivših pripadnika Hrvatskog vijeća obrane (HVO) osumnjičenih za ratne zločine na području Bosanske Posavine produži pritvor zbog opasnosti od bijega a odluku o tome vijeće Suda BiH trebalo bi objaviti u srijedu. Bivši pripadnici HVO-a među kojima je i umirovljeni general Đuro Matuzović, ratni zapovjednik oraškog zbornog područja, uhićeni su potkraj listopada i određen im je pritvor od mjesec dana. Uz Matuzovića mjera pritvora određena je i Ivi Oršoliću, Tadi Oršoliću, Marku Dominkoviću, Josi Nediću, Marku Baotiću, Marku Blažanoviću, Mati Živkoviću, Anti Živkoviću i Stjepi Đuriću. Na ročištu koje je pred Sudom BiH održano u utorak tužitelj Milenko Kajmaković iznio je prijedlog da se pritvor produži za još dva mjeseca. Kazao je kako su činjenica da svi pritvoreni uz bosanskohercegovačko imaju i državljanstvo Hrvatske i "politički obojena medijska kampanja" koja je pratila privođenje osumnjičenika za ratne zločine, dostatan razlog za određivanje takve mjere. Odvjetnici optuženih oštro su se usprotivili takvim zahtjevima tužiteljstva ocijenivši ih potpuno neutemeljenima. "Meni je ostala samo mogućnost javno pozvati hrvatskog premijera i predsjednicu Hrvatske da daju jamstva kako će se oni odazvati budućim pozivima suda", kazao je novinarima po završetku ročišta odvjetnik Vlado Adamović. Tužitelj Kajmaković kazao je u utorak kako je u sklopu istrage preostalo saslušati još jedanest svjedoka a cijeli taj postupak trebao bi biti okončan do kraja godine. >> Granica između Federacije  i Republike Srpske ide  nam posred kuća, bunara, dvorišta, njiva i groblja