Iran je u subotu odlučio primijeniti načelo reciprociteta nakon odluke američkog predsjednika Donalda Trumpa da na tri mjeseca zabrani ulazak Iranaca i državljana još šest muslimanskih zemalja u Sjedinjene Države, priopćilo je iransko ministarstvo vanjskih poslova. "Islamska Republika Iran (...), poštujući američki narod i štiteći prava svojih državljana, odlučila je primijeniti reciprocitet nakon uvredljive odluke SAD u vezi s iranskim državljanima, sve dok se ta mjera ne ukine", ističe ministarstvo u priopćenju pročitanom na državnoj televiziji. Trump je u petak potpisao izvršnu uredbu kojom na tri mjeseca zabranjuje ulazak u SAD državljanima sedam muslimanskih zemalja: Iraka, Irana, Libije, Somalije, Sudana, Sirije i Jemena, osim državljana koji posjeduju diplomatske i službene vize ili rade za međunarodne ustanove. Ministarstvo vanjskih poslova ističe da se "američkom odlukom krše međunarodni zakoni i da ona neće utjecati na postupke iranske vlade", smjerajući na činjenicu da SAD, kako pišu iranska glasila, traži informacije o iranskim turistima kako bi ukinuo tu mjeru. Iransko ministarstvo vanjskih poslova je usto naredilo iranskim veleposlanstvima i konzulatima da poduzmu korake kako bi pomogli iranskim državljanima koji su "onemogućeni da se vrate kući, na radno mjesto i na studij" u SAD-u. Nekolicini Iranaca je nakon uredbe predsjednika Trumpa zabranjen ukrcaj u zrakoplov kojim su trebali putovati ili se vratiti u SAD. Sudan je Trumpovu odluku nazvao "vrlo nesretnom" u svjetlu "povijesnih koraka" poduzetih nekoliko tjedana ranije prema ukidanju sankcija nakon dobre suradnje u borbi protiv terorizma, objavilo je sudansko ministarstvo vanjskih poslova.