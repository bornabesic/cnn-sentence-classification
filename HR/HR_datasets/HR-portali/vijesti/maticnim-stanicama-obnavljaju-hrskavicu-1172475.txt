Institut Ruđer Bošković, Genos i Specijalna bolnica Sveta Katarina potpisali su jučer ugovor o strateškoj suradnji s ciljem stvaranja partnerstva u području molekularne dijagnostike i komercijalizacije rezultata istraživanja. Tri ugledne hrvatske institucije iskaču iz poretka koji Hrvatsku bilježi na dnu ljestvice znanstvene izvrsnosti EU, pa će kao znanstveni centri izvrsnosti zajedno raditi na ostvarenju ciljeva personalizirane medicine. Kako se to može odraziti na oboljele, zorno je opisao prof. Dragan Primorac, predsjednik Upravnog vijeća Specijalne bolnice Sveta Katarina. – Na golem broj ljudi lijekovi ne djeluju jer koristimo uvijek isti lijek za svakog pacijenta, samo mijenjamo doze. Čak 15% do 20% ljudi krivo se liječi jer isti lijek ne djeluje na svakoga jednako već može dovesti i do toksiciteta – kazao je Primorac. Istaknuo je i važnost stanične terapije na primjeru hrskavice, koja se ošteti kod 60% populacije, a ne obnavlja se. Protetiku je pritom nazvao ne uspjehom, već porazom ortopedije, a njezinu primjenu nužnom jer nema bolje metode. – Međutim, matičnim stanicama hrskavica se može regenerirati. Do kraja godine idemo s rezultatima pacijenata čijih 16 koljena pratimo i pokazat će se imamo li regenerativnu medicinu, najveći iskorak suvremene medicine – najavio je. Laboratorij Genosa istražio je dosad više od 50.000 genoma, što je više nego svi laboratoriji u svijetu zajedno. – Sva istraživanja nastojimo prenijeti u proizvode i upotrebu i to relativno uspješno radimo. Sada ćemo nastojati komercijalizirati i sva druga istraživanja na području personalizirane medicine koja se provode u Institutu Ruđer Bošković – kazao je prof. Gordan Lauc, predsjednik Uprave Genosa. Prof. Tome Antičić, predsjednik uprave IRB-a, naglasio je ključnu orijentaciju na gospodarsku relevantnost istraživanja.