Hrvatska i Bosna i Hercegovina u cjelosti podupiru provedbu aktualnih infrastrukturnih projekata koji bi trebali doprinijeti boljoj prometnoj povezanosti dvije zemlje a suglasne su i o modalitetima i uvjetima gradnje Pelješkog mosta, zaljučili su u utorak na sastanku u Sarajevu zamjenica hrvatskog ministra vanjskih i europskih poslova Zdravka Bušić i zamjenik ministra prometa i komunikacija BiH Saša Dalipagić. Kako je potvrđeno nakon sastanka, ključne teme o kojima su razgovarali Bušić i Dalipagić bile su gradnja ovih mostova preko Save kod Gradiške te Svilaja kao i gradnja mosta koji bi trebao povezatti hrvatski teritorij preko Pelješca.  Pribavljene sve suglasnosti Konstatirali su kako je u BiH okončan postupak davanja suglasnosti na izmijenjeni projekt međudržavnog mosta preko rijeke Save kod Svilaja na trasi autoceste na koridoru V c. To znači kako su pribavljene sve potrebne suglasnosti. Pripremljen je nacrt ugovora o izgradnji mosta pa bi on nakon provjere usklađenosti sa zakonskim propisima i uvjetima natječaja trebao biti upućen Pravobraniteljstvu BiH radi očitovanja a nakon toga bi uslijedilo potpisivanje ugovora o gradnji, pojašnjeno je u zajedničkom priopćenju. Brža provedba projekata Doministri Bušić i Dalipagić razgovarali su i o izgradnji međudržavnog mosta preko rijeke Save kod Gradiške a Bušić je izvijestila kako je Hrvatska dovršila studiju utjecaja na okoliš  te je ona proslijeđena Bosni i Hercegovini. Potvrđeno je i stajališe kako je zajednički interes što brža provedba ta dva projekta.  Vezano za najave početkla gradnje mosta kopno-Pelješac, doministar prometa i komunikacija BiH Dalipagić je još jednom istaknuo kako je bitno da se ovo pitanje rješava na razini struke a ne politike. Stajalište BiH pritom je kako je potrebno ispoštovati sve međunarodne standarde i propise kako bi ta zemlja imala mogućnost nesmetanog prolaza ka otvorenom moru. Doministrica Bušić je istaknula kako se radi o najznačajnijem infrastrukturnom projektu u Hrvatskoj čija je vrijednost procijenjena na 426 milijuna eura. Kazala je kako Hrvatska ozbiljno pristupa cjelokupnom procesu te će ispoštovati sve standarde a Bosna i Hercegovina će imati osiguran prolaz ka otvorenome moru. Dalipagić i Bušić su potvrdili zajednički interes BiH i Hrvatske oko revitalizacije „Unske pruge“ koja je najkraća željeznička poveznica između Zagreba i Splita. Pruga je od raspada bivše SFRJ izvan uporabe zbog problema graničnog nadzora s obzirom da na nekoliko mjesta prelazi međudržavnu granicu pa se traga za modalitetima kojima je moguće riješiti taj problem o čemu ovisi i ulaganje u obnovu pruge.