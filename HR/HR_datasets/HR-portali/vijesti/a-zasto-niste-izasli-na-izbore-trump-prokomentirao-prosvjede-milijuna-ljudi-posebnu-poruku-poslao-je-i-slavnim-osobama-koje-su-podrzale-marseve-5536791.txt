Američki predsjednik Donald Trump upitao je u nedjelju zašto prosvjednici, koji su masovno prosvjedovali protiv njega prethodnog dana, nisu glasovali na predsjedničkim izborima 8. studenoga. "Gledao sam prosvjede jučer, ali moj je dojam da smo upravo imali izbore! Zašto ovi ljudi nisu išli glasovati?" upitao se na Twitteru novi američki predsjednik. "Slavne osobe jako su naštetile svojoj svrsi", dodao je on. Više od dva milijuna osoba, posebno žene, sudjelovalo je u subotu na "Maršu žena" organiziranom u čitavoj zemlji za kako su naveli obranu građanskih prava a protiv Donalda Trumpa. Brojna okupljanja organizirana su i u svijetu. U Washingtonu nekoliko je poznatih osoba istupilo u korist prosvjednika: filmski redatelj Michael Moore, glumice America Ferrera i Scarlett Johansson, pjevačice Alicia Keys i Madonna, koja se neočekivano pojavila na pozornici pozvavši na "revoluciju ljubavi". Suočen s niskim brojkama koje je tisak iznio o sudjelovanju na svečanoj inauguraciji, Donald Trump okomio se u subotu na medije, optužujući ih da lažu u procjeni broja osoba koje su prisustvovale njegovom polaganju zakletve.