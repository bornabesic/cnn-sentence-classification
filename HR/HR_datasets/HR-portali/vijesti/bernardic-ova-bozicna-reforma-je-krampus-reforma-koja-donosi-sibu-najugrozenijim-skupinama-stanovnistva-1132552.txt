Novi predsjednik SDP-a Davor Bernardić kritizirao je danas u Saboru na konferenciji za novinare o poreznu reformu o kojoj zastupnici raspravljaju posljednja dva dana, te najavio niz amandmana SDP-a. Njima SDP, kaže, želi zaštititi sve one preko čijih se leđa lomi ova reforma, a to su mladi, ugostitelji i umirovljenici s najnižim primanjima. - Nudimo paket amandmana kojim bi se osiguralo da te društvene skupine ne budu u podređenom položaju. Ova reforma donosi korist isključivo bogatijima, a najugroženijima, radnicima s najnižom plaćom, mladima i umirovljenicima, ne donosi ništa osim viših cijena. Ova reforma zadat će težak udarac lokalnim samoupravama. Ova Božićna reforma je krampus reforma koja donosi šibu najugroženijim skupinama stanovništva, dakle, mladima, kulturnjacima, znanstvenicima, umirovljenicima... - kazao je Bernardić. Pita se kako nadoknaditi dvije milijarde kuna koje se gube u lokalnim samoupravama. - Time direktno gubi i kvaliteta života ljudi. Čudi me da iz udruga gradova nema ni glasa. Veliki zaštitnici lokalnih sredina nisu se usudili pustiti glas o tome kako će njihove općine, njihovi gradovi odgovoriti na smanjenje kvalitete života. Manje će biti za vrtiće, manje za škole, manje za ceste. Sve zbog ove reforme koja će zaštititi one koji imaju najviše – objasnio je Bernardić. Branko Grčić kaže da jednim od amandmana SDP predlaže da PDV na ugostiteljstvo ostane na 13 posto, a pošto su skeptični da će Vlada na to pristati, pripremili su i kompromisni prijedlog. - Taj prijedlog je da se zadrži 13 posto PDV-a barem na pripremanje i usluživanje hrane, jer se time direktno podržava poljoprivredni sektor i prehrambenu industriju. Mislimo da je to racionalan i opće prihvatljiv prijedlog – kazao je Grčić. Traže i da se zadrži oporezivanje dohotka sa tri stope, od 12, 24 i 40 posto, ovisno o visini primanja, jer oporezivanje po dvije stope, naglašava, nije rješenje. Jednako tako, SDP traži i vraćanje olakšica za prvu i drugu skupinu najmanje razvijenih područja, koje su dosad bile "teške" 40 do 50 milijuna kuna, što, uvjerava Grčić, ne bi trebao biti preveliki trošak za proračun. - Ova Vlada ukinula je bilo kakvu razliku između plaća u razvijenim i nerazvijenim dijelovima Hrvatske, pa stanovnici nerazvijenih područja više nemaju olakšica na plaće, što je bio jedini faktor atrakcije da se ljude motivira da idu živjeti u te krajeve. Ne vidim čime to Vlada može kompenzirati – naglasio je Grčić. Sabina Glasovac predstavila je dva amandmana koja se tiču zaštite ženskog poduzetništva i ljudi koji žive od honorara. SDP traži, kaže, da se dadilje koje od 2013. djeluju kao obrtnice izuzmu iz kategorije obveznika PDV-a jer obavljaju istu djelatnost kao ustanove koje se bave predškolskim odgojem. - Osim toga, treba zadržati izuzeće od plaćanja doprinosa za autorska prava i umjetnička djela, te primitke za drugi dohodak umirovljenika. Nekima je to jedini dohodak kojim osiguravaju egzistenciju i ako Vlada bude inzistirala na tom plaćanju doprinosa, to će dovesti do pada cijena rada jer se smanjuju neto iznosi plaća za radnike – pojasnila je Glasovac te se upitala zašto se ova, ali i bivša Vlada brutalno obračunavaju s umjetnicima. Saša Đujić je pak izložio amandman kojim se traži zadržavanje oslobođenja od plaćanja poreza na prvu nekretninu. - Ovo je antidemografska mjera, točnije, ovo je zadnji čavao u lijes demografske politike Vlade. Prosječna obitelj koja ima prosječnu plaću od 6000 kuna ovom će reformom dobiti svega 56 kuna povećanja plaće, a morat će uzeti kredit na 30 godina i uz to platiti 30 tisuća kuna poreza na taj stan. Taj novac prije se koristio za opremanje stana – pojasnio je Đujić koji je ministra financija Zdravka Marića prozvao da ne razumije, ali ni ne živi život prosječnog građanina. Tako je, podsjeća, ministar nedavno komentirajući veći PDV za ugostiteljstvo rekao kako turiste ne zanima koliki je PDV u nekoj zemlji, nego ukupna cijena, pa je to slikovito opisao svojim primjerom. Naime, kaže Đujić, ministar Marić je rekao kako na Cvjetnom trgu pije kavu i sok od cijeđene naranče za 56 kuna te da će takve cijene postojati dok god postoji i potražnja. - On ne razumije najsiromašniji narod s malim plaćama. Ministar cijeđena naranča sad provodi svoju reformu – zaključio je Đujić. Bernardić se na kraju malo osvrnuo i na svoje preuzimanje stranke, te rekao da se već sastao sa dosadašnjim suradnicima SDP-a – s čelnicima HNS-a i HSU-a, odnosno da će čuo sa ukupno sedam čelnika stranaka. - Nastavljamo razgovore s predsjednicima svih srodnih stranaka. Vrata SDP-a otvorena su i prema građanima, sindikatima, mi moramo vratiti atmosferu dijaloga – poručio je novi predsjednik SDP-a. Danas zagrebačka gradska skupština glasuje o proračunu, a kaže, SDP već šest godina ne podržava proračun Milana Bandića jer nije razvojan. - Zagreb mora biti jeftiniji i efikasniji grad, brži u prometnom smislu, ali i perspektivniji kako mladi i obrazovani ne bi iz njega iseljavali – pojasnio je Bernardić te podsjetio da su investicije u Zagrebu posljednjih godina u padu, što dokazuju i iz godine u godinu manji prihodi od komunalnog doprinosa. Na pitanje hoće li SDP podržati prijedlog Mosta da se zamrznu plaće dužnosnicima, odgovorio je da će podržati sve dobre prijedloge, ali i poručio kako ne treba očekivati da će SDP biti Most. - Kad vidimo taj prijedlog Mosta, vjerovat ćemo – zaključio je Bernardić. >> Luksuzne ipak 'opalili', poskupljuju i jeftiniji >> Vlada u Sabor poslala čak 15 zakona: Ostaje PDV od 5% za kruh, mlijeko, lijekove i knjige. Turizam ide s 13% na 25%, ukida se olakšica za prvu nekretninu 