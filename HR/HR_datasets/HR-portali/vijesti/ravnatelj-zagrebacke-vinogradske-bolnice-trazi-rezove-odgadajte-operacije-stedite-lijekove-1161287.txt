Zbog 340 milijuna kuna duga, KBC Sestre milosrdnice uvode ekstenzivne mjere štednje, a zadatak rezanja troškova dobili su predstojnici svih klinika i zavoda te bolnice. U osam konkretnih mjera kao posljednja se navodi čak i odgađanje pretraga i zahvata, čega su izuzete samo ugrožene skupine pacijenata, odnosno hitni slučajevi i oboljeli od malignih bolesti! Krajnji je to potez koji zorno prikazuje dokud je došla situacija u jednoj od najvećih hrvatskih bolnica, a šefovi njezinih odjela ovaj su naputak dobili od ravnatelja prof. dr. sc. Marija Zovaka, koji nam je potvrdio štednju u Vinogradskoj. Fiskalna odgovornost “Iznimno, i to samo u scenariju nedostatka učinkovitijeg mehanizma, predstojnik može odlučiti o odgodi nekih elektivnih operacijskih zahvata. Još jednom naglašavam kako ugrožene skupine pacijenata imaju prioritete i za njihovo liječenje KBC mora izdvojiti sredstva jer se dijagnostika i njihovo liječenje ne mogu odgađati”, piše u dopisu kojim se propisuje da se svako odgađanje liječenja pacijenta za štednje mora poslati na tjednoj bazi na uvid ravnatelju. U dopisu koji je uputio svim šefovima bolnice ravnatelj Zovak navodi da su svi oni dužni napraviti vlastiti program smanjenja troškova za iduća tri mjeseca, a u međuvremenu se striktno držati limita potrošnje. Napomenuto je u istom dokumentu da su upravo oni, predstojnici i pročelnici, fiskalno odgovorni za funkcioniranje klinika i zavoda kojima upravljaju i da, “ako nisu uz svoju stručnu aktivnost voljni voditi brigu i o financijama”, daju mandat na raspolaganje! Uz gore navedenu krajnju mjeru odgađanja pretraga i operacija pacijenata, liječnici u Vinogradskoj moraju štedjeti na skupim lijekovima, antibioticima i ugradbenim materijalima te skratiti boravak pacijenata u bolnici. Nadalje se navodi da moraju smanjiti broj prekovremenih sati, kontrolirati učinkovitost svakog liječnika i medicinske sestre, smanjiti broj nemedicinskog osoblja i smanjiti broj voditelja ustrojbenih jedinica! Ovakav plan ravnatelj Zovak izložio je ministru zdravstva prof. dr. sc. Milanu Kujundžiću te ga je, kako stoji u dopisu, upozorio da bi ovakve mjere štednje mogle dovesti do odgađanja dijagnostičkih postupaka i elektivnih operativnih zahvata. Spomenuti milijunski dug donosi svakodnevnu, kako piše u dokumentu, “opasnost od ovrha i tužbi kojima prijete mnogi partneri kojima smo dužni za isporučene lijekove te ugradbeni i potrošni materijal”. S obzirom na ukupan zdravstveni dug od osam milijardi kuna, što je podatak koji je ministar Kujundžić nedavno javno obznanio, ovakva situacija zasigurno neće ostati specifičnost za Vinogradsku bolnicu. Prošlu su godinu s minusom završili svi klinički bolnički centri, a ministar zdravstva još je prije najavio redovito brifiranje s ravnateljima i više puta ponovio da je na njima odgovornost za poslovanje. Financijsko poslovanje ustanova u Vinogradskoj pokušat će “srediti” ovakvim mjerama koje se mogu razlikovati po pojedinim klinikama i zavodima jer svaki njihov voditelj može, a čini se i da mora, uvesti još neki način rezanja troškova. Provedba mjera i njihovi učinci, stoji u dopisu, precizno će se pratiti i dostavljati ministru zdravstva te ravnatelju Hrvatskog zavoda za zdravstveno osiguranje, a o rezultatu će ovisiti idući  koraci.  >>Evo zašto se 'čarolija' omiljene babice iz Vinogradske dobro pamti 24 godine >>Donosimo ključne mjere reforme zdravstva! Evo što će se sve kontrolirati​ Štednja na lijekovima i materijalima Racionalna potrošnja skupih lijekova i antibiotika te ugradbenih materijala Manje dežurstava i prekovremenih Smanjenje broja prekovremenih sati, smanjenje broja dežurnih liječnika i sestara (ako to proces rada dopušta) Evidencija rada zaposlenika Kontrola učinkovitosti svakog djelatnika (liječnika i sestara) praćenjem broja provedenih dijagnostičkih i terapijskih postupaka Reorganizacija posla Povećanje broja polikliničkih usluga Skraćivanje boravka pacijenata u bolnici U dogovoru s obitelji ubrzati dogovor o odlasku pacijenta u drugu ustanovu ili smještaj Bolje fakturiranje Edukacija o korištenju DTS sustava Kadroviranje Smanjenje broja voditelja ustrojbenih jedinica, smanjenje broja nemedicinskog osoblja u KBC-u Otkazivanje operacija Iznimno predstojnik može odlučiti o odgodi nekih elektivnih operacijskih zahvata