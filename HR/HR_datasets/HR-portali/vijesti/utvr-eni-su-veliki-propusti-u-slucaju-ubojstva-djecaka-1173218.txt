Ministrica za demografiju, obitelj, mlade i socijalnu politiku Nada Murganić ustvrdila je danas, u povodu smrti trogodišnjeg dječaka u Puli Denisa Pašića, da je bilo propusta u radu Centra za socijalnu skrb u Puli i najavila da će resorno ministarstvo predložiti Upravnom vijeću Centra utvrđivanje odgovornosti ravnatelja tog Centra. Murganić je na konferenciji za novinare rekla da je ubojstvo trogodišnjeg Denisa, za koje je osumnjičena njegova majka Chiara, uznemirilo javnost i poručila da se smire strasti i negativni komentari na društvenim mrežama. Rekla je da su odmah nakon saznanja o nasilnoj smrti dječaka uputili upravni nadzor u Centar za socijalnu skrb koji je nakon uvida u svu dokumentaciju utvrdio propuste u radu i procjeni rizičnog ponašanja majke, te nepravovremenog poduzimanja mjera zaštite djeteta. Pritom Centar nije zaprimio nikakvu prijavu obitelji ili pojedinaca koja bi upućivala na neprimjereno ponašanje majke prema djetetu. U tijeku je i provedba inspekcijskog nadzora u Domu za maloljetnike u Puli, a poslije provedenog nadzora ministarstvo će dobiti punu sliku, dodala je Murganić napomenuvši da utvrđeni propusti traže preispitivanje rada u Centrima za socijalnu skrb, pri čemu dobrobit djece trebala staviti na prvo mjesto. U ovom slučaju ne radi se o šutnji institucija, a Ministarstvo radi svoj posao u dobroj vjeri. Izuzetno nam je stalo da se ovako što više nikada ne dogodi, poručila je Murganić. Dječaka Denisa Pašića pronašli su policajci mrtvog u pulskoj uvali Mandrač, a sumnja se da ga je ubila majka Chiara, te da joj je u tome pomogla 14-godišnja maloljetnica, štićenica Doma za maloljetnike u Puli.