Ministar poljoprivrede u Vladi RH Tomislav Tolušić danas je u Osijeku otvorio 2. Nacionalnu poljoprivrednu konferenciju „Slavonika“. – Slavonske županije imaju veliki gospodarski potencijal i to aktualna Vlada RH prepoznaje od prvog dana mandata te će pružit punu logistiku za sve kvalitetne projekte. Udružimo znanje i krenimo u obnovu Slavonije čim prije, zaustavimo iseljavanje mladih, pokažimo konačno da se i ovdje može dobro zaraditi i pristojno živjeti, rekao je Tolušić napominjući kako je za Projekt Slavonija Vlada RH osigurala 2,5 milijardi kuna ali i razne potpore poljoprivrednim gospodarstvenicima kroz program ruralnog razvoja. Kazao je i da je hrvatska poljoprivreda zadnjih nekoliko godina bila izgubljena u prijevodu pri čemu nismo iskoristili europski novac ali i da će to promijeniti. – Učinit ću sve da hrvatsku poljoprivredu vratimo u život. Mlada lica koja danas ovdje vidim daju mi nadu da će budućnost naše poljoprivrede imati istinske stručnjake koji će uz sve stečeno znanje biti otvoreni za nadogradnju svoga znanja, učenje iz najboljih primjera iz prakse i primjenu novih tehnologija u poljoprivrednoj proizvodnji, rekao je Tolušić koji je prethodno nazočio manifestaciji nazvanoj Doručak s hrvatskih farmi. Na doručku, koji je organizirala Hrvatska poljoprivredna agencija, predstavljeni su sustavi dobrovoljnog označavanja domaćih proizvoda ali i posluženi tradicionalni domaći poljoprivredni proizvodi, mlijeko i mliječni proizvodi, meso, jaja, med i kruh s oznakama Mlijeko hrvatskih farmi, Meso hrvatskih farmi, Med iz Lijepe naše, Jaja hrvatskih farmi i Kruh hrvatskih polja, te proizvodi specifični za Osječko-baranjsku županiju. – Baranja je specifično mjesto susreta nekoliko gastronomskih smjerova koji imaju svoje povijesne uzroke i istraživanje svih tih okusa i njihovog podrijetla trajalo bi čitav jedan ljudski život. Stara izreka kaže „Reci mi što jedeš i reći ću ti tko si“, sudeći po mom današnjem jelovniku, ponosan sam Slavonac! Kontinentalni turizam svake godine bilježi sve više gostiju. Osim prirodnih ljepota turiste privlači i domaća kuhinja, domaća hrana i vrijedne ruke koje tu hranu proizvode i pripremaju. Ponuditi gostu tu vrstu dodane vrijednosti neprocjenjivo je, rekao je Tolušić. >> 'Jakovina nam nije ostavio kosture, nego čudovišta iz ormara' 