Bosna i Hercegovina je jedna od vodećih zemalja po količini i čistoći vode, a veliki dio tih voda su umjetna jezera nastala izgradnjom brana na uskim koritima rijeka. Jedno od njih je i Jablaničko jezero, umjetna hidroakumulacija na rijeci Neretvi, piše Slobodna Dalmacija. Prostire se od Jablanice do Konjica u sjeverno-istočnom pravcu, te od Jablanice u sjevero-zapadnom pravcu u južne dijelove općine Prozor-Rama.     Brana, visine 80 metara, čini da ovo jezero ima maksimalnu dužinu oko 30 km, površinu od 1440ha, a zapremina oko 290 hml pri maksimalnoj ispunjenosti. Najveća dubina mu je 80 metara, a oscilacije vodostaja su i do 25 m. Uslijed slabijih padalina i slabijeg dotoka vode, ova kao i sve slične akumulacije, u naglom su opadanju vodostaja zbog proizvodnje električne energije.