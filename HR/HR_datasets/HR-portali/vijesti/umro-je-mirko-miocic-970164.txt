Foto: Filip Brala/Pixsell DANAS iza 12 sati u zadarskoj Općoj bolnici, na odjelu gastroenterologije, u 61. godini preminuo je Mirko Miočić, potvrđeno je Indexu.  Prošle godine u travnju pojavili su se lažni napisi u pojedinim medijima koji su Mirka proglasili mrtvim. Nažalost, danas je ta vijest istinita.  >> Zbog Mirka Miočića su se mijenjala pravila: Otišao je najomiljeniji kvizaš u Hrvata Zadarski sudionik brojnih kvizova povukao se iz javnosti u ožujku 2016. godine. Tada mu je zbog posljedica dijabetesa amputirana potkoljenica na jednoj nozi, a na drugoj stopalo.   Poslije toga je prebačen na liječenje u Zagreb, u Kliničku bolnicu Dubrava.  Umro šest dana nakon javljanja u jubilarnu 500. Potjeru  Miočić je zatim, nakon 500 dana bolnice krenuo na fizikalne terapije.  7. svibnja se javio u Opću bolnicu Zadar. Dobio je upalu pluća od koje je danas preminuo na Odjelu interne, Odsjeku za gastroenterologiju, potvrdio je Indexu dr. Edi Karuc, zamjenik ravnatelja zadarske bolnice.  Mirko se zadnji put pojavio na televiziji samo dva dana nakon zadnje hospitalizacije. Telefonski se uključio u Potjeru, u slavljeničko 500. izdanje kviza, kako bi sudionicima i svojim kolegama lovcima čestitao veliku obljetnicu  Nažalost, samo šest dana nakon toga Mirko je umro.  Miočić je hrvatskoj javnosti poznat kao sjajan kvizaš i znalac koji je nastupio u nizu televizijskih kvizova.