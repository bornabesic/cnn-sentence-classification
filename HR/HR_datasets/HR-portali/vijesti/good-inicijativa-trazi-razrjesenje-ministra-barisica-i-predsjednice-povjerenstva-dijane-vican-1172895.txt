Razrješenje ministra znanosti i obrazovanja Pave Barišića, razrješenje predsjednice Posebnog stručnog povjerenstva Dijane Vican i ponavljanje natječaja za voditelja i članove Ekspertne radne skupine za kurikularnu reformu, zahtjevi su GOOD inicijative koja će 1. lipnja u 18 sati organizirati prosvjednu akciju  "Čekajući tramvaj zvan kurikularna reforma: godinu dana kasnije". Prije godinu dana okupilo se 50.000 ljudi kako bi tražilo obrazovnu reformu i kvalitetnije obrazovanje, no godinu dana poslije nismo se puno pomaknuli u provođenju cjelovite kurikularne reforme, istaknula je Martina Horvat iz GONG-a na konferenciji za novinare na Gornjem gradu, najavljujući prosvjednu akciju. Zbog toga GOOD inicijativa organizira prosvjed jer "Hrvatska mora bolje", dodala je. Horvat je naglasila da je ugrožena provedba Strategije obrazovanja, znanosti i tehnologije i da se kurikularna reforma ne provodi iako je proračun za obrazovanje povećan za 14 posto. Obrazovanje nije postalo nacionalni prioritet unatoč zahtjevima javnosti s to je prepoznala i Europska komisija, kazala je. Uz to, dodala je, obrazovanje se našlo na meti različitih interesnih i ideoloških skupina  koje žele nametnuti svoje stavove suprotne ustavnim vrednotama i civilizacijskim dosezima. "Cilj prosvjedne akcije je podsjetiti donositelje odluka da građani brinu o obrazovanju, da im je ono prioritet i da neće dopustiti ovakva odgađanja", rekla je Horvat. Marko Kovačić  iz inicijative GOOD kazao je kako žele da premijer Andrej Plenković kaže svojoj tajnici da pripremi razrješenje za ministra Barišića, podsjetivši na optužbe protiv njega za plagijat. Optužio je ministra Barišića i za pogodovanje različitim klijentelističkim i marginalnim skupinama koje nisu dobile izborni legitimitet ali i za mijenjanje zakona kako ne bi bio procesuiran i kako bi rektor Sveučilišta u Zagrebu Damir  Boras ostao na tom mjestu nakon 65-te godine. "To je nešto na što ne možemo pristati i na što građani ne smije pristati", kazao je. "Iako ovaj sukob neki pokušavaju prikazati kao sukob između ljevice i desnice, konzervativaca i progresivaca, on zapravo nije ništa drugo nego apel na europske vrijednosti", rekao je Kovačić. GOOD inicijativa traži i razrješenje predsjednice Posebnog stručnog povjerenstva za obrazovnu reformu Dijane Vican jer smatraju da je odgovorna što proces izbora članova Ekspertne radne skupine (ERS) nije bio transparentan. "Profesorica Vican je u dva navrata jasno rekla medijima da nije pročitala niti jedan dokument, ni dokument Jokićeve ekspertne radne skupine niti dospjele prijave za članove ekspertne radne skupine. Uz to obavlja još 15 različitih funkcija , pa se pitamo je li ju uopće briga za provedbu obrazovne reforme i ima li ona vremena kvalitetno se posvetiti toj reformi", kazao je Mario Bajkuša iz Foruma za slobodu odgoja. Zbog navedenog, GOOD inicijativa traži ponavljanje natječaja za voditelja i članove ERS-a uz visoke standarde transparentnosti i neovisnosti. "Ne dajmo da obrazovna reforma bude u Muzeju prekinutih reformi", naglasio je  Bajkuša, poručivši kako moramo misliti na to kako će Hrvatska izgledati za 30 godina. Na novinarski upit koje su to marginalne skupine koje utječu na obrazovnu reformu Bajkuša je spomenuo HRAST i U ime obitelji. GOOD inicijativa će, osim prosvjedne akcije 1. lipnja koja će se kretati od Trga bana Josipa Jelačića do Glavnog kolodvora, organizirati i niz edukativnih i kulturno-umjetničkih aktivnosti kao i tribinu na temu obrazovne reforme. Na kraju konferencije za novinare članovi inicijative GOOD odnijeli su u Muzej prekinutih veza plakat s natpisom "Hrvatska može bolje", čime su simbolično željeli ukazati na propuštenu priliku provođenja obrazovne reforme za čitavu generaciju učenika.