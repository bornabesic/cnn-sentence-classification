Bivši direktor FBI-ja Robert Mueller imenovan je posebnim tužiteljem u istrazi o "naporima ruske vlade da utječe na predsjedničke izbore 2016. i s tim povezanih pitanja", priopćilo je u srijedu američko ministarstvo pravosuđa. Ministarstvo pravosuđa navelo je da imenovalo Muellera kao posebnog savjetnika u istrazi o mogućoj povezanosti tima američkog predsjednika Donalda Trumpa koji mu je pomagao u izbornoj kampanji za predsjedničke izbore 2016. i Rusije. Do imenovanja je došlo sve glasnijih zahtjeva, među kojima i onih članova Kongresa, za neovisnom istragom navodnih ruskih napora da utječu na ishod američkih predsjedničkih izbora u studenome prošle godine u korist Trumpa a na štetu demokratske kandidatkinje Hillary Clinton.  Pritisci porasli nakon što je otpustio Comeya Pritisci na Trumpa oko pitanja upletenosti Rusije porasli su nakon što je on prošloga tjedna otpustio šefa FBI-ja Jamesa Comeya, koji je pokrenuo istragu o tom pitanju. Američke obavještajne agencije objavile su početkom godine da se Rusija umiješala u američke predsjedničke izbore. "Moja odluka (da imenujem posebnog tužitelja) nije dokaz da je zločin počinjen ili da je podignuta bilo kakva tužba", kazao je zamjenik glavnog državnog tužitelja Rod Rosenstein u priopćenju. "Odlučan sam u tome da je posebni tužitelj potreban kako bi američki narod imao puno povjerenje u ishod istrage", kazao je. Američki predsjednik je suočen s brojnim krizama nakon što je prošlog tjedna otpustio šefa FBI-ja Jamesa Comeya, koji je istraživao moguću kooordinaciju između članova njegovog tima u kampanji i ruske vlade. Dan nakon smjenjivanja utjecajnog Trumpovog savjetnika 14. veljače, koji je propustio spomenuti kontakte s jednim ruskim diplomatom, Donald Trump je navodno tražio od Comeya da zaključi istragu o savjetniku Michaelu Flynnu, objavio je jučer The New York Times. 