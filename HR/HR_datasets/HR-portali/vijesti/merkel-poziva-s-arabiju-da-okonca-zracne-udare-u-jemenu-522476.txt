Njemačka kancelarka Angela Merkel pozvala je u nedjelju Saudijsku Arabiju da okonča zračne udare u Jemenu, prenose agencije. "Ne vjerujemo da postoji vojno rješenje sukoba u Jemenu", kazala je Merkel tijekom posjete Džedi, izrazivši potporu naporima predvođenim UN-om da se pronađe diplomatsko rješenje građanskog rata u toj zemlji. Saudijska Arabija već više od dvije godine predvodi zračne napade na šijitske pobunjenike u Jemenu koji uživaju potporu Irana. Merkel je u razgovoru s kraljem Salmanom govorila o napretku u vojnim odnosima dviju zemalja, ali je uputila i riječi kritike na račun stanja ljudskih prava u Saudijskoj Arabiji. Ranije u nedjelju je Merkel potpisala sporazum koji saudijskom vojnom osoblju omogućuje obuku u objektima i postrojenjima njemačke vojske. Potpisano je i pismo namjere o policijskoj suradnju Njemačke i Saudijske Arabije. Saudijska Arabija je potvrdila da ne planira daljnju kupnju oružja od Njemačke. Merkel je 2015. izdala 17 pojedinačnih dozvola za izvoz oružja u Saudijsku Arabiju u vrijednosti od 23,8 milijuna eura. 