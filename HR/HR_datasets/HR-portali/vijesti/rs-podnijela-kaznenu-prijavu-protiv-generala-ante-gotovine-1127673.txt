MUP Republike Srpske podnio je kaznene prijave protiv hrvatskih generala, pišu Večernje novosti u današnjem izdanju. Na današnjoj naslovnici stoji da je protiv generala Ante Gotovine podnijeta prijava zbog zločina u BiH. Kako pišu optužnica je podnijeta i protiv ministra obrane Damira Krstičevića. Screenshot Večernje novosti Izvještaji predani Tužiteljstvu "Na izvještajima se nalaze pripadnici HVO-a i određeni generali. Svi izvještaji su predani u nadležnost Tužiteljstva BiH i oni provode istragu po njima", rekla je Mirna Miljanović, glasnogovornica MUP RS-a povodom informacije da je Republika Srpska podnijela kaznene prijave protiv 16 hrvatskih generala, javlja N1. Miljanović je kazala da je Ministarstvo unutrašnjih poslova Republike Srpske od 1996. do 2010. godine podnijelo 10 izvještaja za ratne zločine koji su počinjeni nad civilnim stanovništvom na području općina Mrkonjić Grad, Šipovo, Ribnjik, Jezero, Jajce, Banjaluka, Srbac, Gradiška. Radi se o vojnim akcijama koje je provodila Hrvatska u akcijama "Maestral", "Oluja", "Južni potez", "Petrovačka cesta"", dodala je glasnogovornica MUP-a RS. Uskoro informacije o optužnicama u BiH Ministar unutarnjih poslova Vlaho Orepić izjavio je u petak da nije informiran ni o kakvim kaznenim prijavama MUP-a Republike Srpske protiv hrvatskih generala, osim onoga što je doznao iz medija. "Ne znam ništa, taman čitam. Moram se upoznati s tim što se događa, provjeriti je li to točno", rekao je Vlaho Orepić za N1. "Sve me to skupa žalosti i stvarno me zanima tko to loži vatru", dodao je Orepić. Ministar vanjskih i europskih poslova Davor Ivo Stier rekao je da će vladin Savjet za suradnju s međunarodnim kaznenim sudovima vrlo brzo objaviti informacije o navodnim kaznenim prijavama protiv hrvatskih generala u BiH. Podsjetimo, Večernji je već pisao da postoje optužnice protiv naših generala. Od 640 optuženih, hrvatske službe dio ljudi već su prebacile na sigurno, u Hrvatsku, a progon prijeti Kotromanoviću, Gotovini, Krstičeviću... Nakon što su neki mediji izvijestili da ministar obrane Damir Krstičević ne odlazi u Sarajevo zbog trenutačne situacije i uhićenja desetorice pripadnika HVO-a u Orašju te navode kako je i sam premijer Andrej Plenković tražio od Krstičevića da u ovom trenutku ne ide u Sarajevo, oglasio se i MORH. Ministarstvo obrane (MORH) potvrdilo je da ministar Damir Krstičević neće sudjelovati na sastanku srednjoeuropskih ministara obrane u Sarajevu, ali je ustvrdilo da to nema veze s aktualnim događajima u BiH, već s trenutačnim obvezama u Vladi, gdje se razgovara o proračunu za sljedeću godinu. Krstičević se ne boji odlaska u BiH Napominjući kako je riječ je o uobičajenoj proceduri kada ministra u slučajevima prioritetnijih obveza mijenja pomoćnik nadležan za pojedino područje, MORH prenosi riječi ministra Krstičevića kako se "ne boji se odlaska u Bosnu i Hercegovinu" te da će "u sljedećem periodu sigurno i tamo odlaziti". I premijer Plenković je potvrdio je i da se „u određenim dokumentima“ spominjalo i ime potpredsjednika Vlade i ministra obrane Damira Krstičevića, ali da detaljnijih saznanja o tome nema. > > Večernji doznaje: Od 640 optuženih, hrvatske službe dio ljudi već su prebacile na sigurno, u Hrvatsku. Progon prijeti Kotromanoviću, Gotovini, Krstičeviću... 