Brigadni general Hrvatske vojske i stopostotni invalid Vladimir Benac (54) iz Splita, zbog kaznenog je djela prijetnje, dobio zabranu približavanja na sto metara i uspostavljanja i održavanja veze s direktorom gradske tvrtke Split parking Markom Bartulićem kojega je izvrijeđao i zaprijetio mu spominjući mu članove obitelji i njegov život, objavljeno je na stranicama DORH-a bez navođenja identiteta sudionika. Benac je u ponedjeljak u 12.47 sati nazvao na službeni broj Split parkinga revoltiran time što je dobio opomenu za parking, a kada se javila zaposlenica tvrtke negodovao joj zbog slanja opomena. Rekao joj je je da je on stopostotni ratni vojni invalid i upitao: znači li joj što njegovo ime, da je ubio više ljudi, te kako je bolje da ne dolazi u prostorije tvrtke tražeći pritom razgovor s nekim od muškaraca u tvrtki. Nakon toga je Benca telefonom nazvao direktor Split parkinga Marko Bartulić (39) kojeg je brigadni general izvrijeđao i zaprijetio mu spominjući mu živote članova obitelji i njegov život. U prijavi državnog odvjetništva se navodi da je potom Benac mobilni telefon dao nepoznatom muškarcu koji je Bartuliću ukazao na osumnjičenikove riječi, što je kod direktora Split parkinga prouzrokovalo osjećaj straha i bojazni za vlastiti život i život članova svoje obitelji. Odmah nakon događaja policija je pritvorskom nadzorniku privela Vladimira Benca, a nakon ispitivanja je Općinsko državno odvjetništvo u Splitu podnijelo sucu istrage Županijskog suda u Splitu prijedlog za određivanje istražnog zatvora "s obzirom da egzistiraju osobite okolnosti koje opravdavaju bojazan da će boravkom na slobodi osumnjičenik ponoviti kazneno djelo". Sudac istrage je protiv Benca naposljetku odredio mjere opreza zabrane približavanja oštećeniku na udaljenost od sto metara i zabrane uspostavljanja i održavanja bilo kakve veze s oštećenikom putem telefona ili mobilnog telefona na što je odvjetništvo uložilo žalbu. Marko Bartulić je brat umirovljenog pukovnika HV- a Andrije Bartulića kojeg je 2004. godine u pucnjavi ispred Hvidrine garaže, u Ulici Ruđera Boškovića na Splitu 3, pucajući u njega teško ozlijedio suborac, te je nekoliko dana kasnije preminuo u splitskoj bolnici. Bio je dugogodišnji predsjednik HVIDR- e, 80 postotni invalid, više puta nagrađivan, a u njegovo ime se od 2005. godine održava memorijal Andrija Bartulić Toni. Stopostotni invalid Domovinskog rata više je puta u posljednjih dvadeset godina punio novinske stupce svojim ispadima. Prvi put je privukao pažnju javnosti kada se BMW-om zaletio u ulaz Policijske uprave i potom izvukao zolju prestravivši policajce i civile. Benac je na skupštini HVIDR-e u punoj dvorani ispalio šest hitaca u strop Doma HV-a . Pucao je Benac i u Gradskom poglavarstvu te je pokušao ubiti svog susjeda Denisa Bušelića. Ranio ga je u nogu, a nakon što je izišao iz zatvora je Bušeliću ponovno prijetio te ga pokušao pregaziti autom. Prije dvije godine zaletio se autom u terasu splitskog kafića. Izišao je iz Chevroleta te počeo rukom tući po haubi automobila. Očevici kažu da je bio vidno alkoholiziran te da je vikao na njih što ga gledaju. Otišao je i ostavio auto, no ubrzo se vratio, sjeo u vozilo i njime preletio zidić. Policajci su intervenirali, a gnjevni Benac se i s njima htio obračunati. Redarstvenici su ga obuzdali i priveli u postaju do otrježnjenja.