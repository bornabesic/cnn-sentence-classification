Istarska policije istražuju četiri osobe, dvije žene i dva muškarca, zbog nasilne smrti trogodišnjeg dječaka u Puli koji je u srijedu ujutro oko devet sati pronađen mrtav u plićaku u moru, kilometar od lučice Mandrača, potvrdila je istarska policija dodajući da još nitko od tih osoba nije uhićen. Neslužbeno doznajemo da je 32-godišnja majka C.P. iz Pule sinoć nešto iza ponoći prijavila policiji da je njezin sin, pod još neutvrđenim okolnostima, nestao. Policiji je rekla da se sa sinom zadnji put igrala u obližnjm parku u utorak malo iza 18 sati, da bi kasnije utvrdila da ga nema. Do prijave nestanka policiji, kako je rekla, dijete je sama tražila po gradu. Riječ je o dijelu pulskog zaljeva koji je bivša vojna zona i na kojem je teren teže pristupačan. Nakon dojave, policija je odmah pokrenula intenzivnu potragu. Međutim, kasnije je tijekom razgovora majka, navodno, sama policiji pokazala gdje se tijelo njenog sina nalazi. Dijete je, kako doznajemo, pronađeno u plićaku, kilometar udaljenom od lučice Mandrač u Puli. Očevid su, osim djelatnika policije, obavili zamjenik županijske državne odvjetnice Eddy Putigna te patolog i sudski vještak dr. Ilija Kučinar, koji će u četvrtak obaviti obdukciju te utvrditi točan uzrok smrti. Inače, na tijelu trogodišnjeg dječaka vidljivi su tragovi nasilja, a pretpostavlja se da je zadavljen i bačen u more.