Božidar Kalmeta, veteran HDZ-a, politički je mačak s najmanje devet života koji je u 14 godina visoke politike (2002. godine prvi je put izabran za potpredsjednika HDZ-a na Pašalićevoj listi) preživio razne afere i uvijek se poput mitskog Feniksa dizao iz pepela. Nakon što je protiv njega USKOK podigao i drugu optužnicu, u krugu ljudi bliskih Kalmeti doznajemo kako je odlučio da se na lokalnim izborima u svibnju neće ponovno kandidirati za gradonačelnika Zadra. Postoji, doduše, jedan mali “ako” jer izvori bliski Kalmeti, a i opći je dojam u HDZ-u, kažu kako će HDZ bez Kalmete izgubiti Zadar. No unatoč nagovaranjima zadarskih HDZ-ovaca, Kalmeta je gotovo donio odluku da se u tu izbornu utakmicu neće upuštati. Politička karijera Božidara Kalmete, prenosi nam osoba bliska tom zadarskom HDZ-ovcu, gotova je u smislu izvršnih funkcija i Kalmeta je u izlaznoj strategiji što se tiče javnih pozicija. Karijere u stranačkom životu HDZ-a Kalmeta se sigurno neće odreći. – Kalmeta je svjestan da s dvije optužnice nema što raditi na izborima, niti medijskom razvlačenju želi izlagati svoju obitelj, sebe, ali i stranku. Druga je stvar što te optužnice smatra politički motiviranima, što je i javno rekao optuživši Cvitana da se dodvorava Mostu – prenio nam je izvor blizak Kalmeti. S druge strane, prenosi nam taj sugovornik, Kalmeta od nečega mora živjeti i svakako će nakon što mu istekne mandat gradonačelnika nešto morati raditi. – Tu računa i na pomoć HDZ-a jer smatra da je prolio puno znoja i poderao puno cipela za HDZ. Uostalom, Zadar i cijela deveta izborna jedinica utvrde su HDZ-a premda prvi put deveta izborna nema ministra – rekao nam je sugovornik blizak Kalmeti. Osim toga, Kalmeta se uoči parlamentarnih izbora, a njegovi suradnici uvjeravaju da je to učinio svojevoljno, povukao iz igre za mjesto na listi za Sabor u devetoj izbornoj jedinici. Da se natjecao na parlamentarnim izborima, nakon isteka mandata gradonačelnika imao bi radno mjesto u Saboru. – Tada je bio svjestan da je Zoran Milanović sve topove usmjerio na njega i nije htio biti kandidat na listi jer je znao da bi Milanović udarao po Plenkoviću da se nije mogao riješiti Kalmete kao starog kadra opterećenog optužnicama – tvrde u Kalmetinu krugu. Međutim, Kalmeta je, doznajemo, već tada rekao Plenkoviću da bude svjestan kako bi od lipnja, dakle nakon lokalnih izbora ako se ne kandidira, mogao biti bez posla. U vrhu HDZ-a za Kalmetu imaju razumijevanja unatoč njegovoj oštroj izjavi u kojoj je rad DORH-a i USKOK-a stavio u kontekst političke instrumentalizacije kad je poručio da Cvitan hoće još jedan mandat glavnog državnog odvjetnika pa zato nakon devet godina diže optužnicu protiv njega. Štoviše, izjavu kojom je udario po Cvitanu i Mostu nisu mu zamjerili. Ni šef HDZ-a i premijer Andrej Plenković jučer nije htio komentirati tu njegovu izjavu dok, kako je rekao, osobno ne porazgovara s Kalmetom. U vodstvu HDZ-a drže se priče o presumpciji nevinosti i ponavljaju da ne žele da im se s Kalmetom ponovi slučaj Berislava Rončevića koji je, poručuju, u javnosti bio osuđen, a potom pravomoćno oslobođen optužbi. No jedno razmišljanje iz vrha HDZ-a vrlo je zanimljivo i ono ne odražava službeni stav stranke, nego osobno mišljenje jednog utjecajnog stranačkog čovjeka. On smatra da je vrlo indikativno da USKOK nakon devet godina podiže optužnicu protiv Kalmete i pita se kako to radi pravosudni aparat i je li riječ o ciljanom pritisku na Kalmetu. Postavlja i pitanje tajminga te cijelu priču stavlja u kontekst, kako je rekao, kontinuiranih pokušaja narušavanja stabilnosti Vlade. – Kako je moguće da u devet godina USKOK nije imao elemenata za podizanje optužnice protiv Kalmete, a onda na početku mandata ove HDZ-ove Vlade – dum, dum, u praktički tri dana dva metka? Ova Vlada je donijela relaksaciju odnosa u društvu, ali politički odnosi su složeni, ponovno smo u koaliciji s Mostom, ali nemamo sto dana mira, nego se sustavno pokušava destabilizirati novu Vladu – smatra naš izvor iz vodstva HDZ-a. Razumije, nastavio je, da je Kalmeta u svojoj izjavi bio oštar jer mu se nakon devet godina na teret stavlja predmet za koji je, da je bilo elemenata, onda odavna trebao biti optužen. Naš sugovornik, osim optužnica protiv Kalmete, kao pokušaje destabilizacije Vlade navodi i udare na potpredsjednika Vlade Damira Krstičevića za navodne ratne zločine, ali i optužbe Ljube Ćesića Rojsa na račun Krstičevića... Sugovornik iz vodstva HDZ-a kaže da ne isključuje ni da Kalmeta bude ni da ne bude ponovno kandidat za gradonačelnika. Vrh stranke o lokalnim izborima još nije razgovarao. Po svemu sudeći, HDZ će se prema Kalmeti ponašati s posebno pažnjom, kao što je dobio sve počasti vrha stranke i kada se ljetos povukao s parlamentarnih izbora. >> Kalmeta: Iza optužnice stoji Cvitanova želja da se dodvori Mostu