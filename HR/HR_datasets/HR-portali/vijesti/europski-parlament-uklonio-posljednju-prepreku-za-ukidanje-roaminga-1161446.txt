Zastupnici Europskog parlamenta uklonili su u četvrtak i posljednju prepreku na putu do potpunog ukidanja maloprodajnih dodatnih naknada za roaming, objavio je Europski parlament. Ukidanje maloprodajnih dodatnih naknada 15. lipnja 2017. omogućit će potrošačima telefoniranje, slanje poruka i korištenje podatkovnog prometa po jednakim cijenama kao kod kuće dok putuju po Europi. Parlament je usvojio neformalni dogovor s Vijećem o gornjim granicama veleprodajnih cijena za roaming među državama članicama, što otvara put potpunom ukidanju roaminga za krajnje potrošače. Ta ograničenja određuju koliko si telekom operatori mogu međusobno naplaćivati za korištenje svojih mreža za pružanje usluga roaminga. Time su obuhvaćeni govorni pozivi, SMS poruke i korištenje podataka.Veleprodajne cijene neizravno se odražavaju na konačnu cijenu za krajnje potrošače. Dogovor još mora formalno usvojiti Vijeće EU-a. Ukidanje roaminga pozdravili su i hrvatski zastupnici u Europskom parlamentu. "Dok se borimo oko razlika proizvoda na istočnom i zapadnom tržištu, stiže nam ukidanje roaminga kao primjer uklanjanja razlika među državama članicama i stvaranje osjećaja jednakosti u cijeloj Uniji", rekla je Dubravka Šuica (HDZ, EPP) za portal Europskog parlamenta. "Ukidanje roaminga 15. lipnja bit će važan i velik korak ka povezivanju građana Europske unije, dostizanju jedinstvenog tržišta za elektroničke komunikacije i jačanju ujedinjene Europe. Ovo je velika pobjeda i za hrvatske građane koji će konačno dobiti jeftine impulse", istaknula je. "Ukidanje maloprodajnih dodatnih naknada za roaming važan je korak kojim se podupire uspostava i funkcioniranje jedinstvenog digitalnog tržišta u cijeloj Europskoj uniji. Građani Hrvatske imat će koristi od ovog prijedloga jer će moći razgovarati s rodbinom i prijateljima u drugim državama članicama EU bez naplate roaminga, a cijene poziva, sms-a i interneta bit će usporedive s onima u EU", rekla je Marijana Petir (HSS, EPP). "Ukidanje roaminga koje stupa na snagu 15. lipnja briše granice i razlike među državama članica i omogućit će surfanje internetom i telefoniranje svima po jednakim cijenama, baš kao da smo kod kuće. Iako današnjim glasovanjem roaming odlazi u povijest, njegovo ukidanje ne smije biti opravdanje za povećanje cijena domaće telefonije! Jedino u Europi bez granica se možemo osjećati kao kod kuće", rekao je Tonino Picula (SDP, S&D). "Ukidanje roaminga je veliki projekt kojim će potrošači ostvariti velike uštede. Komisija je procijenila da će se smanjenje profita koje će doživjeti teleoperateri zapravo kompenzirati činjenicom da će velik broj potrošača tek sada početi koristiti roaming. Zbog neugodnih iznenađenja koja su nas sve znala dočekati na računu po povratku s putovanja, većina nas se oslanjala na bežični internet u kafićima i hotelima. Izmjena je od velike važnosti za projekt zajedničkog digitalnog tržišta", izjavila je Biljana Borzan (SDP,S&D). "Nakon dvogodišnjih pregovora, 15. lipnja konačno se ukida roaming. Dolazi i do ograničavanja najviše cijene koju operateri mogu naplatiti i ona se sa 6 eura u 2018. smanjuje na 2,5 eura u 2022. godini. Uz sve pozitivne rezultate u području roaminga, EP je uspio smanjiti iznose cijena koje je za razgovore i podatkovni promet predložila Europska komisija. Time je postignut jedan od važnijih ciljeva Kluba zastupnika europskih liberala koji se snažno zauzimao za jednakost u pravilima za poslovne subjekte i jednakost potrošača, kao i za lakšu komunikaciju građana", rekao je Jozo Radoš (HNS, ALDE). "Korištenje podatkovnog prometa sve je veće i u europskim i u globalnim okvirima. Jasno je da će se taj trend nastaviti, što je dobro za europsku ekonomiju jer se otvaraju nove mogućnosti u sektoru usluga. Globalna se ekonomija transformira zahvaljujući novih tehnologijama i taj je proces neizbježan. Za Europu on može biti vrlo koristan ako iskoristimo sve mogućnosti koje se pružaju i ne ograničimo vlastiti rast pretjeranim regulatornim teretom", rekla je Ruža Tomašić (HKS, ECR). >> U EU ćemo se mobitelima koristiti kao kod kuće. Ovih 5 informacija morate znati! 