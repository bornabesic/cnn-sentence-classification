Nezadovoljstvo u zagrebačkoj organizaciji SDP-a dobilo je epilog u još jednoj ostavci. Stranačko vodstvo o odstupanju s funkcije obavijestio je Emil Tafra, predsjednik mjesne organizacije Podsljeme. Razlog su, kako doznajemo, “narušeni međuljudski odnosi i loši rezultati”. U izborima za gradske četvrti u Podsljemenu SDP je tek na četvrtom mjestu iza Bandićeve liste, HDZ-a i liste Sandre Švaljek. Ostavka Emila Tafre uslijedila je nakon najava da bi on mogao pokrenuti postupak izbacivanja iz SDP-a bivšeg ministra Miranda Mrsića jer je javno kritizirao stranačko vodstvo. Mrsić je na svome Facebook profilu prozvao novog predsjednika stranke za loše rezultate na lokalnim izborima, prije svega za gubitak vijećnika u županijskim skupštinama i gradskim i općinskim vijećima, poručivši Davoru Bernardiću da je gotov medeni mjesec. SDP-ovci su nagađali da će Mrsiću uslijediti sankcije, a da će ih pokrenuti Tafra s obzirom na to da je Mrsić član SDP-a u njegovoj mjesnoj organizaciji. Kada smo ga pitali je li to točno, Tafra nam je odgovorio da nije razmišljao o Mrsićevu izbacivanju iz stranke, a njegova ostavka govori da tu odluku prepušta nekom drugom. Dan prije ostavku je dao predsjednik mjesne organizacije Maksimir Damir Godec, navodno također zbog loših rezultata. U Maksimiru je najviše glasova za gradsku četvrt dobio HDZ, a SDP je na drugom mjestu. No, poznavateljima odnosa unutar SDP-a jasno je kako su posrijedi nagomilana nezadovoljstva koja su kulminirala nakon odluke stranačkog vodstva da se ide na izbore zajedno s HNS-om i podrži njihovu kandidatkinju Anku Mrak-Taritaš. Kod nekih je ljutnja na aktualno vodstvo postala još veća nakon što su se formirale liste za gradsku skupštinu. Na tim listama našla su se imena, kako tvrde nezadovoljnici, ljudi koji pokazuju maksimalnu lojalnost predsjedniku stranke Bernardiću i koji će mu čuvati leđa ako bi se pokrenuli statutarni mehanizmi smjene aktualnog stranačkog vodstva. Loši rezultati SDP-ove liste za gradske četvrti bile su i tema sastanka na kojemu je Bernardić u četvrtak okupio zagrebačke SDP-ovce. Razgovaralo se o tome kako bi se trebalo postaviti u ovoj situaciji, kako koalirati, a prema našim izvorima, na samome kraju sastanka Bernardić je predložio da se u gradskoj četvrti Novi Zagreb-zapad koalira sa strankom Milana Bandića “jer su kod njega ionako bivši SDP-ovci”. Budući da nakon izbora slijedi analiza izbornih rezultata, a potom i izbori lokalnih stranačkih vodstava, u zagrebačkom SDP-u se postavlja pitanje tko će biti zaslužan ili odgovoran za rezultate u Zagrebu. Hoće li to biti Bernardić koji je do prije nekoliko mjeseci vodio zagrebački SDP ili Saša Molan koji je postavljen za vršitelja dužnosti. Prema tvrdnjama nekoliko naših sugovornika iz SDP-a, već se sada odgovornost za izborne rezultate (u Zagrebu je SDP sa 12 pao na 8 mjesta u skupštini) sa središnjice stranke na Iblerovu trgu prebacuje na vršitelja dužnosti šefa zagrebačke organizacije Sašu Molana. Premda drugi krug izbora nije završio, rezultati se analiziraju po svim županijskim organizacijama. Iz razgovora sa SDP-ovcima iz različitih dijelova Hrvatske doznajemo da su svi bili suočeni s istim problemima. Jedan od značajnijih je bio nedostatak novca za kampanju. Lokalne organizacije morale su se snalaziti s vlastitim proračunima, što je nekima značilo da nemaju novca čak ni za plakate. - Nas nije bilo nigdje. HDZ je imao deset i petnaest puta više plakata nego mi. O radijskim i televizijskim spotovima i da ne pričam. Naprosto nismo imali novca da zakupimo medijski prostor u kojem bismo promovirali sadržaj kampanje - kaže jedan od sugovornika. Drugi je problem izostanak logistike. - Ne mogu vjerovati da su na Ibleru mjesec dana pred izbore odlučili smanjiti plaće ljudima koji su bili kičma svih kampanja - žale se SDP-ovci. Čak i oni koji su ostvarili dobre rezultate i pobijedili već u prvom krugu, razočarani su odnosom vodstva. Više njih je reklo da im se nitko, dakle ni Bernardić, ni glavni tajnik Zvane Brumnić ili tko drugi iz vodstva nije čestitao. Zanimljivo je, međutim, da im se s čestitkama javio bivši šef Zoran Milanović.