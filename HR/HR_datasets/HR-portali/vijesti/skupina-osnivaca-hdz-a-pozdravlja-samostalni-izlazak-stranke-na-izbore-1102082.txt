Skupina osnivača HDZ-a koji  su bili članovi njegovih središnjih tijela iz 1989., njih 11, priopćili su u utorak da pozdravljaju odluku vrha stranke o samostalnom nastupu na predstojećim parlamentarnim izborima. "Ocjenjujemo da je ovom odlukom novi predsjednik HDZ-a Andrej Plenković pokazao respektabilnu političku odgovornost i ujedno izišao ususret referendumskoj inicijativi za zabranu predizbornih koalicija te promjenu izbornog sustava koju je prije dvije godine potpisalo više od 380 tisuća građana", naglašava se u izjavi za javnost skupine pokretača HDZ-a. Kao idući korak, potpisnici izjave predlažu da se najozbiljnije poradi na osvježavanju izbornih lista na kojima, ističu, ne bi smjeli biti kompromitirani, korumpirani i nepopularni političari. "Hrvatska danas uza sve svoje značajne komparativne prednosti zbog loših političkih odluka sve više zaostaje u razvoju za drugim europskim zemljama. Zato je danas, kao i godine 1989. i 1990., rješenje naše duboke političke, a onda i svake druge krize u temeljitoj preobrazbi političkog sustava", naglašavaju. Skupina osnivača drži da će odluka imati najširu podršku članstva i javnosti kao što je svojevremeno imala i odluka HDZ-a donesena uoči prvih višestranačkih izbora 1990., kada je dr. Franjo Tuđman, nasuprot inicijativi kojom se tražilo formiranje tzv. "koalicije hrvatskih demokratskih stranaka“ također odlučio nastupiti samostalno.    Izjavu za javnost potpisali su Ivan Tolj, Mario Kapulica, Drago Krpina, Božidar Petrač, Nediljko Matić, Miro Petric,Zdravko Gavran, Jure Ivančić, Ante Beljo, Zdenka Babić Petričević i Ante Kutle.  Inače, 18. lipnja nešto manji broj potpisnika skupine je  zatražio da Tomislav Karamarko odstupi sa svih dužnosti u HDZ-u, i time u stranci otvori postupak izbora novog vodstva HDZ-a, koje će provesti potrebne reforme i pripremiti stranku za pobjedu na predstojećim izvanrednim parlamentarnim izborima. 