Službeni Berlin izrazio je u petak žaljenje zbog ishoda referenduma o izlasku Velike Britanije iz Europske unije, a Angela Merkel je za ponedjeljak sazvala čelnike Francuske, Italije i Europskog vijeća na izvanredni sastanak u Berlin. "S velikim žaljenjem smo primili vijest o odluci građana Velike Britanije o izlasku iz Europske unije. Mislim da ne smijemo okolišati: ovaj dan predstavlja veliki rez za Europsku uniju i integracijske procese unutar Unije“, rekla je Angela Merkel na izvanrednoj konferenciji za novinare. "Nema jednostavnih i brzih rješenja za novu situaciju. Ali Europska unija je dovoljno jaka kako bi dala odgovore na današnji dan“, rekla je Merkel. Dodala je da je za ponedjeljak na izvanredni sastanak u Berlin pozvala predsjednika Europskog vijeća Donalda Tuska, francuskog predsjednika Francoisa Hollandea i talijanskog premijera Matea Renzija. Također je s predstavnicima parlamentarnih stranaka za utorak dogovorila izvanrednu sjednicu Bundestaga na kojoj će biti riječi o posljedicama Brexita.  "27 zemalja Europske unije moraju dokazati kako ovaj problem mogu riješiti bez nepromišljenih poteza“, zaključila je kancelarka. Vicekancelar i predsjednik Socijaldemokratske stranke Njemačke Sigmar Gabriel pokušao je nakon prvih vijesti iz Velike Britanije smiriti situaciju. "Brexit ne znači kraj Europe. To je je pucanj upozorenja, ali to ne znači da ćemo sad prekinuti sve puteve“, rekao je Gabirel i ukazao na činjenicu da je većina mladih Britanaca glasovala za ostanak u Europskoj uniji. „Europi je potreban novi početak“, dodao je Gabriel. Ministar vanjskih poslova Frank-Walter Steinmeier smatra da je je Brexit šok, ali i prilika za "zbijanje redova“ u Europskoj uniji. "Ovo nije jednostavni dan za Europu. No upravo sad je potrebno da preostalih 27 članica udruži snage kako bi prebrodili i ovu krizu“, rekao je Steinmeier u prvoj reakciji na rezultate referenduma o izlasku Velike Britanije iz Europske unije. Šef zastupničkog kluba SPD-a Thomas Oppermann ukazao je i na mogućnost škotskog referenduma o izlasku iz Velike Britanije. "Ja bih bio jako sretan kada bi mogao Škotima u Europi zaželjeti dobrodošlicu“, rekao je Oppermann. Predsjednik bavarske Kršćansko-socijalne unije (CSU) Horst Seehofer ustvrdio je kako je ishod referenduma signal da se mora prestati s "centralizmom“ iz Bruxellesa. "Europska unija mora sada odaslati jasan signal da je spremna na politiku reformi“, rekao je Seehofer. Dietmar Bartsch, predsjednik zastupničkog kluba stranke Ljevica upoziro je i na to da bi ishod referenduma u Velikoj Britaniji mogao predstavljati poticaj za populiste u ostatku Europe. "Ovdje su pobijedili nacionalisti i populisti i bojim se da će to ojačati slične snage u Europi. Nadam se da će sad političar učiniti nešto protiv jačanja populista“, rekao je Bartsch. U prvim komentarima o ishodu referenduma u Velikoj Britaniji se ističe kako je tema migracije tijekom kampanje koja je prethodila referendumu igrala veliku ulogu te se povlače paralele sa situacijom u ostaku Europe te moguće jačanje desno-populističkih snaga. U Njemačkoj je godinu dana uoči održavanja parlamentarnih izbora stranka Alternativa za Njemačku (AfD) koja se profilira isključivo kroz politiku odbijanja migracije, u stalnom uzletu. Predsjednica AfD-a Frauke Petry izravno je optužila njemačku kancelarku za ishod referenduma o Brexitu. "Mislim da je Angela Merkel svojom izbjegličkom politikom građane Velike Britanije otjerala iz Europske unije", rekla je Petry. Grčki premijer Aleksis Cipras rekao je u petak da je britanska odluka da napusti EU simptom dublje bolesti u Europi koju treba hitno liječiti. Cipras je kritizirao europske države koje ističu svoju suverenost kada treba zatvoriti put izbjeglicama, ali tu suverenost zaboravljaju kad drugima nameću strogu štednju. "Europa koja zatvara svoje granice izbjeglicama, a otvara ih nametnutoj štednji, takva Europa je obezrvijedila svoje temeljne vrijednosti", kazao je Cipras. "Stroga štednja samo je povećala nejednakost između sjevera i juga, a odbijanje podjele tereta u dužničkoj i migrantskoj krizi samo su povećali nevolje u Europi", rekao je Cipras. "Hitno nam treba nova vizija i novi početak ujedinjene Europe, za bolju Europu. Socijalniju i demokratskiju", poručio je Cipras. Ishod britanskog referenduma sve nas poziva da sačuvamo i britansko i europsko zajedničko dobro, rekao je papa Franjo u petak. Papa je razgovarao s novinarima na letu od Rima do Armenije, gdje kasnije stiže u trodnevni posjet. "Narod je izrazio svoju volju", rekao je Papa. "Sada je na nama velika odgovornost da sačuvamo dobrobit naroda u Ujedinjenom Kraljevstvu i dobrobit i suživot cijelog kontinenta. To je ono što očekujem", rekao je Franjo. Papa Franjo ovogodišnji je dobitnik nagrade Karla Velikog koja se dodjeljuje za promicanje europskog jedinstva.