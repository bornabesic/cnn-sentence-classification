Foto: Hina POTPISOM šibenskog gradonačelnika Željka Burića na Povelju o uspostavi prijateljstva i suradnje "6 hrvatskih kraljevskih gradova", Šibenik je u četvrtak na tvrđavi Barone postao član uglednog društva u kojem su od ranije Nin, Knin, Solin, Biograd na moru i Tomislavgrad u susjednoj Bosni i Hercegovini.  Idejom o hrvatskim kraljevima, koji su stolovali ili okrunjeni u ovim gradovima, planira se uspostaviti što intenzivniji prijateljski odnosi i sveobuhvatna suradnja, kroz učinkovitiju turističku promidžbu i zajedničke aplikacije prema fondovima Europske unije.  "I kroz ovu povelju vidi se koliko je hrvatski narod na ovim prostorima povezan i iako je Tomislavgrad u drugoj državi, jednako smo povezani. Jednostavno treba zanemariti Schengen i granice. Ovo je priča o nacionalnom nasljeđu i bogatoj povijesti naših gradova koja zanima naše goste i izvan sezone kupanja, sunca i mora. To naše naslijeđe moramo zajednički iskoristiti", poručio je gradonačelnik Burić.