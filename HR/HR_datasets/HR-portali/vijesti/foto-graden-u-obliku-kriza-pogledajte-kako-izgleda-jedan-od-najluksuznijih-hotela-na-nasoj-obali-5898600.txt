"Salona Palace", hotel na ulazu u Arheološki park Salona, uz Ulicu don Frane Bulića u Solinu, od Uskrsa otvara vrata prvim gostima, a novinari Slobodne Dalmacije među prvima su imali priliku prošetati novim turističkim kompleksom uz staru Salonu u društvu Stipe Dolića, direktora "Dolis inženjeringa", tvrtke u vlasništvu solinske obitelji Dolić koja je izgradila hotel, te direktorice hotela Andriane Vidaković. Na recepciji su nas dočekali i nasmiješeni mladi djelatnici Petra i Antonio, a potom smo krenuli u obilazak sve četiri etaže hotela ukupne površine 4200 četvornih metra. Investicija je, vele nam, vrijedna 45 milijuna kuna uključujući PDV, a financirana je iz programa za razvoj turizma Hrvatske banke za obnovu i razvoj. – Hotel ima četiri zvjezdice, 44 sobe i tri apartmana, dakle stotinjak kreveta. Ima i kongresnu dvoranu, tako da je idealan za manji kongresni turizam, a dvorana je zamišljena i kao prekrasno mjesto za svadbe budući da može primiti 330 ljudi. Objekt ima i wellness, te vanjski i unutarnji bazen – govori nam direktorica Andriana dok se stepenicama spuštamo do prizemlja i vanjskog bazena. U tijeku su završne pripreme kako bi se dočekali prvi gosti. – Zapošljavamo za sada dvadeset i dvoje ljudi, a među njima su mnogi iz Solina – ističe direktorica, dodajući kako će im budući gosti stizati uglavnom iz Europe; prevladavaju Englezi, te turisti iz SAD-a. Zatvori Slika 1/6 Objavljeno: 12.04.2017. Tom Dubravec / HANZA MEDIA Objavljeno: 12.04.2017. Tom Dubravec / HANZA MEDIA Objavljeno: 12.04.2017. Tom Dubravec / HANZA MEDIA Objavljeno: 12.04.2017. Tom Dubravec / HANZA MEDIA Objavljeno: 12.04.2017. Tom Dubravec / HANZA MEDIA Objavljeno: 12.04.2017. Tom Dubravec / HANZA MEDIA – Imali smo do sada dosta upita upravo zbog blizine Salone, što nas posebno raduje – ističe direktorica. – Planirali smo hotel otvoriti u veljači, no zbog vremenskih neprilika to se malo otegnulo, ali ipak ćemo uspjeti realizirati naš krajni cilj, da počnemo raditi za Uskrs – ističe Stipe Dolić, a cijela priča oko budućeg objekta naslanja se na sve ono što je vezano uz vrijeme stare Salone. Idejno rješenje budućeg hotela izradio je prof. Neno Kezić i tim "Arhipolisa". Građevina je u obliku križa, koncipirana tako da ima simboliku budući da su u Saloni i korijeni kršćanstva, kaže Dolić. – Objekt se, kao što vidite, dobro uklopio u postojeći okoliš, jer želimo da hotel zaista živi taj duh Salone, kako svojom ugostiteljskom ponudom, tako i uređenjem – govori Dolić te nam pokazuje zidove soba koje krase detalji poput salonitanskih mozaika. – U restoranu tako namjeravamo nuditi specijalitete na tragu rimske tradicije i duha tog vremena. Želimo našem gostu u svemu pružiti visoku uslugu te tako naći svoje mjesto na svjetskom tržištu – zaključuje Dolić. Svečano otvaranje planiraju za mjesec dana. Restoran koji će se zvati "Porta Salonae" (vrata Salone) imat će jelovnik u duhu te stare rimske kuhinje. Uz njega će biti i caffe, koji će također moći posjećivati svi turisti koji dođu u obilazak Salone, a ne samo gosti hotela. – "The Times" nas je u napisu "The 30 coolest hotels in Croatia" uvrstio na prvo mjesto među 30 hrvatskih hotela. Prepoznali su nas upravo po lokaciji neposredno uz bogatu antičku Salonu – ponosna je direktorica hotela. – Kao što vidite, sve su biljke uokolo hotela u mediteranskom štihu, borovi, masline... Za zatvore na objektu, prozore i vrata, koristili smo prirodne materijale, primjerice drvo. Trudili smo se maksimalno u kompleks i okoliš ugraditi sve ekološke pretpostavke kako bi hotel bio i "zeleni", odnosno s certifikatom energetske učinkovitosti. I krov će biti djelomično zelen, na njemu smo posadili travicu – kaže Dolić.