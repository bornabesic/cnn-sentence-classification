NOVO 11:25 - "Hoćemo faks!" - skandira dvjestotinjak studenata Hrvatskih studija okupljenih na prosvjedu ispred zgrade Sveučilišta. Ulaz u dvorište Sveučilišta i ovoga puta je zatvoren.   Studenti su došli i s plakatima na kojim su izvješene poruke poput "O tempora, o Boras", "Boras, budi buraz", "Odijelo ne čini, čovjeka, Odjel ne čini fakultet", "Zbog rektorata ostat ćemo bez zanata". Na jednom od plakata vidljiva je i osmrtnica Hrvatskih studija.   Studenti su ispred Rektorata zapalili sedam svijeća za svojih sedam studijskih programa i od članova senata zatražili da ne prihvate odluku po kojom bi Hrvatski studiji postali odjel.   - Zaslužili smo biti fakultet jer smo najkvalitetniji u društveno-humanističkom području, što je pokazala reakreditacija njihovih studija - rekli su studenti.   Sjednica Senata sveučilišta počinje danas u podne. --------------------------- Pet udruga studenata Hrvatskih studija najavilo je za 11 sati prosvjed uoči sjednice Senata Sveučilišta u Zagrebu zbog promjene statusa Hrvatskih studija iz sveučilišnog centra u odjel. Odluka o promjeni statusa Hrvatskih studija osnovanih 1992., trebala bi biti potvrđena na današnjoj sjednici Senata. U nastavku prenosimo cijelu izjavu studenata okupljenih u inicijativu Studenti govore: „Mi, studenti Hrvatskih studija, borimo se da naša ustanova nakon toliko godina dobije status fakulteta. Ponosni smo na svoj studij koji je dobio visoku ocjenu na provedenoj reakreditaciji. Sanjamo o tome da se na Hrvatskim studijima oforme i doktorski studiji kako bi na svom studiju jednog dana mogli i doktorirati. U ovome trenutku brine nas to što rektor koči cijeli proces i umjesto fakulteta nudi status odjela iako ne postoji niti jedna pravna zapreka da se odmah pokrene proces dobivanja statusa fakulteta. Zašto se u zemlji s izrazito niskom stopom visoko obrazovanih kreće u zatvaranje jedne visoko obrazovne ustanove umjesto da se aktivno radi na tome da ta ustanova još više napreduje i razvija se? Volimo svoju zemlju i želimo ostati u njoj i raditi, ali nas ovakvi postupci tjeraju prema traženju kruha u tuđini. Imali smo prilike u medijima pročitati da smo izmanipulirani od strane određenih političkih opcija i to smatramo uvredom jer nas politički obračuni ne zanimaju i jedini cilj za koji se borimo je da naši studiji koje volimo postanu fakultet, a ne da se degradiraju na razinu odjela. Borimo se za studije koji su kvalitetni i koje volimo! Politika nas ne zanima! Drage članice i članovi Senata, drage profesorice i profesori, dragi dekani i prodekani te drage studentice i studenti, nemojte dopustiti da Hrvatski studiji postanu odjel. Ne pristajte na ništa manje od fakulteta!“