Uvođenje revizije u Hrvatsku narodnu banku tema je o kojoj danas raspravljaju saborski zastupnici. U ime Mosta kao predlagatelja ovih izmjena Zakona o HNB-u, Tomislav Panenić naglasio je kako je HNB nesporno tema od interesa za javnost, posebice nakon medijskih objava o navodnom luksuzu koji uživaju čelnici i djelatnici Narodne banke. Tako je, podsjeća, izašla informacija kako je HNB na zaposlenike u uvjetima krize 2010. za ostale troškove utrošio 38 milijuna kuna od čega se spominjalo saune, masaže, tenis, teretane, skvoš i slično, dan nakon koje je objavljeno kako je guverner srezao troškove, iako paralelno s tom informacijom izlazi i ona o tome kako je HNB godinu kasnije, odnosno 2011. godinu, na iste troškove potrošio čak i više 38,8 milijuna kuna. - Što je naš odgovor? Pitat ćemo guvernera ili ćemo dati zadatak Državnoj reviziji da provjeri navode ili možemo reći što se vidi iz aviona, da ćemo bez jasnih podataka obasuti drvljem i kamenjem i HNB i guvernera. Pa i bivši SDP-ov ministar financija gospodin Lalovac se svojevremeno čudio i postavljao jedno ispravno retoričko pitanje, imamo šest godina recesije, šest godina krize pod visokim kamatama i dugujemo, grca država, grcaju poduzeća i građani samo postoji jedan sektor, to mislim na bankarski iznad svega toga, kao da živi na Marsu, ima ogromne profite, dobro im je i oni kažu nema nikakvih problema. Ali nažalost tada se nije ništa poduzelo – kazao je Panenić dodavši kako Most nije zadovoljan netransparentnošću rada HNB-a iako se slažu kako naša Središnja banka treba uživati visoki stupanj autonomije. - HNB svoj proračun kreira bez konzultacija s Ministarstvom financija što je uvijek dobra podloga za nenamjensko trošenje novca. Zato predlažemo da se uz reviziju financijskih izvješća i cjelokupnog poslovanja koje prema članku 62. važećeg zakona obavljaju neovisni vanjski revizori i Državnom uredu za reviziju omogući provedba revizije učinkovitosti. Prema provedenim istraživanjima iako je po svojoj razini neovisnosti vrlo visoko na ljestvici HNB je najlošija po razini transparentnosti među središnjim bankama južne Europe gdje se spominju Albanija, BiH, Makedonija, Malta, Slovenija – kazao je Panenić. Lex Vujčić SDP-ov Gordan Maras će, kaže, podržati ovu izmjenu zakona. - S izmjenama poreza na dohodak, tzv. Superhik reformom plaće će u HNB-u skočiti u Savjetu 3 do 4 tisuće kuna. s jedne strane ih ograničavate, a s druge Superhik poreznom reformom im dižete plaće između tri i četiri tisuće kuna – primjetio je Maras. Njegov stranački kolega pak ove izmjene zakona vidi kao lex Vujčić jer je u fokusu Mosta samo jedna osoba - guverner Boris Vujčić. - Oni ga žele prikazati kao jednog bonvivana, svjetskog putnika, neradnika koji provodi više od 300 dana godišnje na putu i koji troši na razno-razne fine stvari. Mislim moram priznati meni je isto bilo onomad kad se o tome pisalo, a vidim da je to motivirano tim jednim njegovim likom u medijima, tj. njegovom javnom percepcijom. Mene je zgrozilo kada je pisalo da oni imaju tamo sommeliera koji im sljubljuje hranu i vina. Mislim da takve stvari nisu dobre. No, međutim budimo pošteni ovo je zakon koji će poslužiti da se obračuna Most s guvernerom Borisom Vujčićem. Htio bi primijetiti da kada ga je bivši premijer vodio u Kitzbühel, vaš premijer da na to niste imali nikakve primjedbe – primjetio je Saucha. Jednako kao što se uvodi revizija za HNB, Saucha smatra da bi bilo dobro uvesti i reviziju Državne revizije, jer nije normalno, drži, da ona sve nadzire, ali nitko ne nadzire nju. Mostu je bitna transparentnost Mostov Miro Bulj odbacuje kritike da je Most protiv Vujčića. - Nismo mi protiv guvernera zbog toga što je on prijatelj sa Zoranom Milanovićem i Emilom Tedeschijem i što zajedno vrte CD-e i DJ-evi su, nas apsolutno to nije briga, mi uopće o tome ne razmišljamo niti o razgovorima u restoranu Tač. Nama je interes, Mostu je interes transparentnost – pojasnio je Bulj. Marin Škibola iz Živog zida nudi Mostu nekoliko prijedloga, odnosno, kako je rekao, komponenti. - Prva komponenta preispitivanje beneficija svih službenika HNB-a prvenstveno Savjeta HNB-a i guvernera, te javno objavljivanje. Također, predlažem ukidanje naknade za rad u Savjetu HNB-a ili smanjivanje za 50 posto. Iz HNB-a ističu da je radi dodatne transparentnosti uspostavio vanjski revizorski odbor koji se sastoji od uglednih znanstvenika iz područja financija i revizije i informatičkih tehnologija koji ocjenjuju rad neovisnog vanjskog revizora HNB-a. Pa ja postavljam pitanje koji su ti ugledni znanstvenici i zašto na primjer nema gospodina Slavka Kulića među njima koji je izvrstan poznavaoc politike Hrvatske narodne banke – objasnio je Škibola. Pupovac oduševio Pernara SDSS-ov Milorad Pupovac misli da Mostova namjera revizije u HNB-u nije loša, ali drži da bi Sabor morao voditi puno važnije rasprave o HNB-u. - Kolegu Panenića brine koliko je u HNB-u potrošeno na putovanja, a ne brine ga kakva je monetarna politika. Kolegu Panenića brine kao što brine i sve nas da li je neovisna revizija dovoljno neovisna a ne brine ga da li je naša monetarna politika neovisna i u kojoj mjeri i koliko je komplementarna sa potrebama našega gospodarstva, našega društva općenito. Kad smo imali raspravu o odnosu između monetarne i fiskalne politike na tu temu? Nismo imali, a to je pravo mjesto u kojem se može raspravljati. Kako odnos između monetarne i fiskalne politike može regulirati pitanje vanjskoga duga i kako se može rješavati? I koje su slabosti čvrstoga i fiksnoga držanja uz tečaj kune i da li je moguće fleksibilnije postupati u tome? Nismo imali tu vrstu rasprave – rekao je Pupovac, te time oduševio Ivana Pernara iz Živog zida. - Kako ste izgovarali rečenicu za rečenicom bio sam zapanjen. Od srpskog predstavnika čuo sam ono što se ne može čuti od hrvatskog. Gospodin Pupovac je pokazao da je veći domoljub od 90 posto ljudi koji sjede u ovom Saboru. Ja sam zapanjen činjenicama koje je on izrekao, a ja sam ponavljao pet godina. Pitanje monetarnog suvereniteta Pupovac je dotaknuo i tako stao na branik obrane hrvatskog suvereniteta. Gospodin Pupovac ovime je zadobio moje povjerenje. Rekao je da je puno bitnije kakva je politika HNB-a od toga koliko će mandata imati guverner ili koliko će trošiti na putovanja – poručio je Pernar.  