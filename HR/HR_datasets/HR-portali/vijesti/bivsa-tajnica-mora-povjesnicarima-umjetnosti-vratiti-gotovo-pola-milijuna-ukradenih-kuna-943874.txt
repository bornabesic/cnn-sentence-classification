123rf BIVŠA tajnica Društva povjesničara umjetnosti Hrvatske (DPUH), Melita Lasić, nepravomoćno je osuđena na povrat 450.000 kuna nakon što je priznala da je s poslovnom karticom Društva za sebe "dizala" novac od 2007. do 2012. godine.  Iz nepravomoćne presude zagrebačkog Općinskog građanskog suda proizlazi da je tajnica, zaposlena u DPUH-u od 1997. imala pristup poslovnoj kartici koja je, kako se kasnije ispostavilo, cijelo vrijeme bila u otključanom ormaru, a mogla ju je koristiti za manipulativne troškove.  Izvanredni otkaz  No, rukovodstvo DPUH-a je tek krajem 2012. tijekom redovite provjere poslovanja ustanovilo "mogućnost nenamjenskog trošenja novca". Nakon interne istrage priznala je da je za sebe s kartice "dignula" oko 75.000 kuna. Posebnom uplatom vratila je taj iznos, ali su povjesničari umjetnosti odlučili sazvati upravni i nadzorni odbor svog društva koje je zatražilo "zaključak o provjeri stvarnog stanja i iznosa nenamjenski potrošenih sredstava".  Tek tada je angažirani sudski vještak ustanovio da je od početka 2007. do kraja 2012. "neovlašteno zadržala sveukupni iznos od 588.465,85 kuna". Uslijedio je izvanredni otkaz, a bivša je tajnica u dva navrata i pisanim putem priznala uzimanje novca, ali se i pozivala na prekid zastare potraživanja temeljem odredbi Zakona o obveznim odnosima.  Nakon toga, u svibnju 2013. vratila je DPUH-u još 100.000 kuna jednokratnom uplatom, ali se u svojoj obrani pozivala da su pristup kartici imali mnogi te da nikada nije utvrđeno da je odgovorna za cijeli "manjak". Isticala je i da cijeli dug iznosi oko 350.000 kuna te da je vratila oko 175.000 kuna.  Neosnovani i paušalni navodi  U sudskom sporu koji je uslijedio bili su saslušani svjedoci koji su ukazivali na mnoge nepravilnosti u poslovanju DPUH-a. No, utvrđen je i model podizanja novaca koji je bio isti - na dnevnoj se bazi sa računa DPUH-a, a najčešće s bankomata u zagrebačkoj Ozaljskoj i Rudeškoj ulici, u blizini tajničina mjesta stanovanja, podizao novac u ukupnom iznosu od 7.000 do 10.000 kuna mjesečno.  U obrazloženju presude stoji da su neosnovani i paušalni navodi Melite Lasić kako Društvo povjesničara umjetnosti nije dokazalo da je uzela cjelokupni iznos iako je prihvatila krivnju za iznesene optužbe i ustvrdila da joj je žao te da je prema njenoj evidenciji Društvo dužno platiti, odnosno vratiti iznos od 352.000 kuna.  Presudom joj je naloženo da DPUH-u uplati ukupni iznos od 409.700 kuna uvećanih za zatezne kamate, ali i troškove parničnog postupka od gotovo 49.000 kuna.