Čelnici zemalja članica EU-a upozorili su Veliku Britniju da ne oklijeva s početkom pregovora o izlasku kako bi se što prije okončala neizvjesnost i da u tim pregovorima neće moći birati ono što njoj odgovora.  "Europa je spremna pokrenuti proces razvoda. To nije bio scenarij koji smo željeli. Imamo precizne procedure i spreman radni plan. Ali, želio bih jasno istaknuti da bez službene obavijesti Velike Britanije, nećemo započeti proces razvoda ili pregovore o budućim odnosima", rekao je predsjednik Europskog vijeća Donald Tusk, prije početka summita na kojem su posljedica Brexita, izlaska Britanije iz EU-a, glavna tema.  Tusk namjerava predložiti da se u rujnu, najvjerojatnije u Bratislavi, budući da Slovačka predsjedava EU-om u drugom polugodištu ove godine, okupe čelnici 27 zemalja članica kako bi razgovarali o budućnosti EU-a bez Velike Britanije. Njemačka kancelarka Angela Merkel je upozorila da London ne može očekivati ni formalne ni neformalne pregovore prije nego što službeno obavijesti EU o namjeri napuštanja, čime se otvara postupak pregovora. Merkel je rekla da će se zauzimati za očuvanje jedinstva EU-a s 27 članica, istaknuvši da je EU dovoljna jaka da nastavi zajedno dalje. Dodala je da Britaniju smatra prijateljem i partnerom, ali je upozorila da u pregovorima o razvodu neće birati što će uzeti, a što izbjeći. "Onaj tko napušta obitelj ne može očekivati da sve njegove obveze nestanu, a da privilegiji ostanu", rekla je Merkel.  Francuski predsjednik Francois Hollande istaknuo je da Velika Britanija treba što je prije moguće pokrenuti postupak razvoda. "Proces izlaska Velike Britanije iz EU-a mora započeti što prije. Ne mogu zamisliti da bi bilo koja vlada ignorirala volju vlastitog naroda", rekao je Hollande. Britanski premijer David Cameron poručio  je da će objasniti svojim kolegama odluku o napuštanju i da želi da proces razvoda bude konstruktivan. "Želim da proces bude što konstruktivniji i nadam se da će i ishod biti što je moguće konstruktivniji, jer mi, iako napuštamo EU, ne smijemo okrenuti leđa Europi", rekao je Cameron. "Te zemlje su naši susjedi, prijatelji, saveznici i partneri i nadam se da ćemo nastojati imati što tješnje odnose u smislu trgovine, suradnje i sigurnosti, jer je to dobro za nas i dobro za njih. Mislim da je to duh u kojem će se danas razgovarati", rekao je Cameron. Rasprava o Brexitu predviđena je tijekom radne večere, kada će Cameron upoznati čelnike ostalih zemalja članica sa svojim viđenjem nastale situacije. Očekuje se da će Cameron reći da njegova zemlja ne želi preuzeti rotirajuće predsjedništvo, koje je na redu u drugoj polovici sljedeće godine. Ako se to dogodi, ostale zemlje članice morat će brzo postići dogovor što napraviti.   Za sada postoji odluka o redoslijedu rotirajućih predsjedništava do kraja lipnja 2020. Ako Britanija odbije predsjedništvo u drugoj polovici 2017. najvjerojatnije će se sve pomaknuti za šest mjeseci unatrag, tako da Estonija, koja bi trebala predsjedavati u prvoj polovici 2018. predsjedava u drugoj polovici 2017. To onda otvara mogućnost da i Hrvatska, najmlađa članica EU-a, bude u igri za rotirajuće predsjedništvo i nešto ranije nego se očekivalo.   U srijedu ujutro na neformalnom sastanku okupit će se čelnici 27 zemalja članica. Oni bi trebali usvojiti zajedničku izjavu kojom će reagirati na ishod referenduma. Očekuje se da će izraziti žaljenje zbog rezultata, naglasiti da žele poštovati volju britanskih građana, da očekuju službenu obavijest britanske vlade o aktiviranju članka 50 koji regulira postupak izlaska iz EU-a. 