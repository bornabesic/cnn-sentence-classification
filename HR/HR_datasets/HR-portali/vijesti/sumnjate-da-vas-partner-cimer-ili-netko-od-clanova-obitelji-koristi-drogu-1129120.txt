Institut za medicinska istraživanja i medicinu rada (IMI) organizira manifestaciju Dani otvorenih vrata koja će se održati 24. i 25. studenog 2016. godine na adresi Ksaverska cesta 2 u Zagrebu, s ciljem informiranja šire javnosti o znanstvenim i primijenjenim istraživanjima Instituta u području znanosti o zračenju, toksikologije, profesionalnih bolesti, higijene okoliša, detekcije narkotika i kontrole otrovanja. Detaljni program događanja dostupan je na web stranici. Prvoga dana događanja održat će se javni seminar s temama o statusu profesionalnih oboljenja, zdravlju i zaštiti kože zaposlenika obrtničkih zanimanja te o zdravstvenim aspektima kronične izloženosti niskim dozama pesticida ili arsena u vodi za piće. Institutska 24-satna služba informiranja Centar za kontrolu otrovanja na seminaru će predstaviti svoje aktivnosti i iznijeti statistiku zaprimljenih poziva. Sudjelovanje na seminaru preporuča se djelatnicima zaposlenim u zdravstvu, sektoru osobnih usluga, službama za sigurnost i zaštitu na radu, odgojno-obrazovnim i srodnim istraživačkim ustanovama. Sudjelovanje na seminaru bodovano je odlukom Hrvatske liječničke komore.  Često smo u situaciji da je dvogodišnje dijete pronašlo tabletu protiv komaraca, gumbastu bateriju, deterdžent, bobicu s nekog grma ili malu gljivu te je stavilo u usta i sisalo neko vrijeme prije nego što su to roditelji primijetili. Što u takvom slučaju učiniti? Najčešće primjere i savjete za rješavanje situacija otrovanja djece i odraslih uzrokovanih konzumiranjem štetnih tvari, ponajviše iz kućanstva, možete doznati 24. i 25. studenog 2016. godine putem prezentacija o aktivnostima Centra za kontrolu otrovanja na Institutu za medicinska istraživanja i medicinu rada, Ksaverska cesta 2, Zagreb. Drugi dan događanja posvećen je popularizaciji institutske znanosti te će ponuditi brojne edukacijske aktivnosti prilagođene posjetiteljima učeničke i studentske dobi, kao i mogućnost informiranja šire javnosti o svim stručnim poslovima iz uslužne djelatnosti Instituta. Sumnjate li da vaš partner, djelatnik ili netko od članova obitelji koristi opojne droge svoju sumnju možete najlakše otkloniti metodom određivanja droga u kosi. Provjerite kako brzo, anonimno i pouzdano to možete učiniti na Institutu za medicinska istraživanja i medicinu rada (IMI), 25. studenog 2016. godine na adresi Ksaverska cesta 2, Zagreb. Osim spomenutih tema događanje donosi još niz drugih zanimljivosti, među ostalim predavanja o važnosti i štetnosti metala za organizam, poznavanju lica i naličja organofosfata, istraživanju bolesti metabolizma na razini genetičkog materijala te demonstraciju mjerenja i zaštite od ionizirajućeg zračenja. Tijekom posjeta laboratorijima posjetitelji će moći vidjeti kako se određuje živa u kosi, mikroskopirati vlastite bukalne stanice, saznati zašto je u određenim vrstama istraživanja nužno koristiti životinjske modele, posjetiti mjernu postaju za analizu onečišćenja u zraku i sudjelovati u radionici određivanja pesticida u vodi.  Bez obzira na svoju struku i dob, svi posjetitelji s interesom za znanstvene i stručne poslove Instituta mogu doći, informirati se i postavljati pitanja tijekom oba dana manifestacije – poziva koordinatorica događanja dr. sc. Sanja Stipičević.  