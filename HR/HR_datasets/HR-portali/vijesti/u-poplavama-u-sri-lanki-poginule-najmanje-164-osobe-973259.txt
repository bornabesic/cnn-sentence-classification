Foto: FAH U POPLAVAMA u Sri Lanki, najgorim u posljednjih deset godina, smrtno su stradale 164 osobe, izvijestile su spasilačke ekipe.   Obilne padaline u petak su prouzročile velike poplave i klizišta na tom otoku u Indijskom oceanu, prisilivši oko pola milijuna stanovnika s njegova južnog i zapadnog dijela da napuste domove.   Nestalima se još uvijek smatraju 104 osobe, a 88 ih je hospitalizirano, izvijestio je Centar za upravljanje prirodnim katastrofama.   Napore spasilačkih ekipa mogle bi otežati nove monsunske kiše, koje za ponedjeljak i utorak najavljuju meteorolozi. Mobilizacija vojske  Vojska je mobilizirala helikoptere, plovila i amfibije kako bi pomogla unesrećenima i dopremila im hranu, vodu i najvažnije potrepštine.  Vlada Sri Lanke uputila je međunarodnoj zajednici poziv na pomoć. Indija je odmah uputila nekoliko vojnih plovila, a na jednom je ekipa liječnika i medicinskog osoblja.  Posrijedi su najgore poplave od svibnja 2003. kada je smrtno stradalo 250 osoba, a vodene bujice odnijele su oko 10.000 kuća.