Procesni razlozi postaju glavna karakteristika afere Dnevnice pa nakon što je Oliver Mittermayer, sudac istrage zagrebačkog Županijskog suda, iz procesnih razloga ukinuo USKOK-ovo rješenje o provođenju i proširenju istrage protiv Tomislava Sauche, iz istih razloga sucu Mittermayeru je odluku vratilo izvanraspravno vijeće zagrebačkog Županijskog suda. Nisu se bavili žalbom To je vijeće trebalo odlučivati o USKOK-ovoj žalbi na odluku suca istrage, no tim se za sada nisu bavili. Pravnom terminologijom, sucu Mittermayeru su remisorno vratili spis, jer se ispostavilo da on svoju odluku o ukidanju proširenja istrage nije poslao obranama, odnosno onoj strani u postupku koja se na proširenje istrage žalila. U pravnom smislu, ova odluka izvanraspravnog vijeća opet ne mijenja ništa, jer će im se spis ponovo vratiti nakon što sudac Mittermayer svoju odluku pošalje kome treba. A to znači da će se o USKOK-ovoj žalbi na odluku suca istrage raspravljati vjerojatno idući tjedna. Dok se te pravne tehnikalije ne riješe, rješenje o provođenju i proširenju istrage nije pravomoćno, što znači da USKOK ne može ispitivati svjedoke i izvodite neke druge predložene dokaze. Inače, izvanraspravno vijeće može ukinuti odluku suca istrage i vratiti mu spis na ponovno odlučivanje, a može i potvrditi njegovu odluku. Presudni glas Odluka suca Mittermayera odjeknula je u javnosti, jer su je mnogi, pogotovo političari, shvatili kao dio političke trgovine između Sauche i Andreja Plenkovića, a u svjetlu činjenice da je Sauchin glas bio presudan u spašavanju ministarske stolice Zdravka Marića. Činjenično odluka suca istrage ne mijenja ništa jer je Saucha sa Sandrom Zeljkom i dalje osumnjičen za krađu novca iz Vlade. Sumnjiči ih se da su lažirali putne naloge te da su novac dobiven na takav način zadržavali za sebe. USKOK smatra da su na takav način za milijun kuna oštetili državni proračun. Priča je dospjela u javnost početkom godine, nakon što su se mediji objavili nalaze Državne revizije. Saucha je bio uhićen i na kratko pritvoren, a zbog ove istrage saborski imunitet mu je ukinut dva puta.