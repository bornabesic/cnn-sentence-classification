Uoči inauguracije Donalda Trumpa, miran prosvjed Trumpovih neistomišljenika u Washingtonu pretvorio se u nasilje. Prosvjednici su samo 2 kilometra od Kapitola gdje se održavala ceremonija bacali cigle i kamenje na ulicu te palicama za bejzbol razbijali izloge. "Priveli smo oko 95 ljudi", rekao je glasnogovornik policije u Washingtonu, gdje je 400 do 500 prosvjednika gađalo interventnu policiju različitim predmetima nedaleko od Bijele kuće. Oko 500 ljudi, od kojih su neki bili zamaskirani, promarširalo je središtem grada i čekičima porazbijalo izloge Bank of America i McDonald'sa, simbola američkog kapitalističkog sustava. Do sukoba je došlo nakon Trumpove prisege, kada je oko stotinu okupljenih tražilo od policije da oslobodi uhićene nasilne prosvjednike i gađalo bocama i kamenjem policajce koji su uzvratili suzavcem i šok bombama. Liberalni aktivisti su uoči inauguracije privremeno blokirali put nekim pobornicima novog predsjednika koji su se uputili na ceremoniju na Capitol Hillu. Na jednom od transparenata koje su nosili prosvjednici pisalo je "Učinimo rasiste ponovno prestrašenima", čime se aludiralo na Trumpov slogan "Učinimo Ameriku ponovno velikom". Organizatorica prosvjeda u organizaciji Disrupta J20, 28-godišnja Alli McCracken iz Washingtona, ističe kako ta skupina izražava svoje nezadovoljstvo Trumpovim komentarima o ženama, ilegalnim migrantima i muslimanima. Jedan od najvećih prosvjeda protiv Trumpa organizirat će ANSWER Coalition, liberalna grupacija koja očekuje da će okupiti tisuće ljudi uz spomenik američkoj mornarici na putu kojim će proći svečana povorka. Na ulice će izaći i "Motociklisti za Trumpa" koji će održati mimohod bez motora, te aktivisti za legalizaciju marihuane koji planiraju podijeliti 4200 jointa. Washington je središnje mjesto prosvjeda, no oni će se održati i diljem zemlje. Dozvole za njih dobilo je oko 30 skupina, a procjenjuje se da će privući oko 270 tisuća ljudi. Najveći prosvjed očekuje se u subotu na Ženskom maršu na Washington, a na njemu bi trebalo sudjelovati oko 200 tisuća ljudi. >> Od mrtvih ptica do dijareje, ovo je 5 najčudnijih inauguracija predsjednika SAD-a >> Njoj je sada najteže: Hillary Clinton na inauguraciju stigla susprežući suze 