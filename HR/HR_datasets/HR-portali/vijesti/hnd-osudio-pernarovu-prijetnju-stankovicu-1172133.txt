Hrvatsko novinarsko društvo (HND) osudilo je danas prijetnju zastupnika u Hrvatskom saboru Ivana Pernara kako će "kad Živi zid osvoji vlast" novinara HRT-a, urednika i voditelja emisije "Nedjeljom u dva" Aleksandra Stankovića "maknuti s HRT-a, kao i sve ostale pristrane i neprofesionalne novinare i urednike". Pernar je to izjavio komentirajući za portal Fairpres.hr sudsku odluku kojom je muškarac koji se deklarirao kao simpatizer Živog zida pravomoćno osuđen na sedam mjeseci zatvora, uvjetno s rokom kušnje od dvije godine, zbog prijetnji upućenih Stankoviću, ističe HND u priopćenju. Prijetnje Stankoviću dogodile su se nakon što je Pernar demonstrativno napustio studio HTV-a, nezadovoljan načinom na koji je Stanković vodio emisiju u kojoj je Pernar bio gost. Pernar bi trebao znati da su prijetnje političkim čistkama novinara nedopustive u demokratskoj zemlji, ali ipak se ovom izjavom pridružio onim političarima koji nekažnjeno prijete novinarima. HND jednako odgovornima smatra i one političare koji političke prijetnje novinarima ne osuđuju i tako potiču na nove prijetnje, uključujući i fizičke napade na novinare.