Treba li moralizirati o lifestyleu obitelji Todorić, koji je, nakon godina neviđene diskrecije, barem djelomično razotkriven na isječcima videosnimke koja se nedavno pojavila na webu, a koju ekskluzivno prenose 24sata i Express? Todorić je godinama gradio svoje poslovno carstvo. Uz to inzistirao je na imidžu uspješnog poslovnog i obiteljskog čovjeka. Iza te kulise, u ranim godinama stvaranja imperija, ponekad bi probio i neki ozbiljniji skandal. Uglavnom političko-poslovni. Bez završetka. Sve je mirno teklo do trenutka kad je Gazda poželio kupiti razrušeni dvorac obitelji Kulmer. Na obroncima Sljemena. I pretvoriti ga u simbol uspješnog poslovnog carstva, posvetu društvenom i svakom drugom uspjehu. Unatoč svim mogućim pravnim problemima, otporu obiteljske nasljednice, zgražanju gradske javnosti... Dvorac je Todorić dobio, obnovio, izgradio pomoćne zgrade i podzemne anekse s garažama i bazenom. Nikad medije pustio nije u svoje carstvo na najljepšem zagrebačkom obronku (neki dvoje da je to ipak brdo na kojem je i Rajićeva bivša vila, iznad okretišta tramvaja na Mihaljevcu). Najbliže su, do ograde dvorca Kulmer, došli gradski aktivisti koji su tražili smještaj u objekt koji je Todorić, iz oportunih razloga, registrirao kao hotel. Snimka ljetovanja svakako pokazuje navike jako bogatih ljudi. I obitelji koja je, barem tih godina, bila jako povezana. Djeca ljetuju s roditeljima (istina, ne vidi se baš mlađi sin Ivan), a oni im čuvaju unuke. Obiteljska idila. Ivica Todorić kupa se sa zlatnim Rolexom od 20.000 eura na ruci. Zlobnici bi rekli da je veliki dio obiteljskog luksuza financirao koncern. Helikopter je u vlasništvu Agrokora, jahta isto tako. A to su milijunski iznosi.  Bizarna je priča o kobili 'Diamond Jana Watres', koju je kupio Ante Todorić. Zapravo, kupili su je zaposlenici firme Jamnica. Kobila je imala dobre predispozicije za natjecanja, ali nije puno napravila. Pa bi se moglo reći da je sin Ante loše investirao malo više od 100.000 eura, koliko je kobila navodno plaćena. No što je to u odnosu na dnevni prihod Konzuma, koji je u najbolja vremena prelazio i 70 mil. kuna?! Recimo i to da se stariji Todorić vozio u ozbiljno skupome modelu Mercedesove limuzine. Sve na račun tvrtke. Što je uobičajeno u poslovnom svijetu. Na koncu, senzacionalna vila u Medveji, koja je se vidi na početku snimke iz helikoptera koju ekskluzivno objavljujemo, vlasništvo je Agrokora. Za razliku od Kulmerovih dvora, koji su podijeljeni između djece i oca Todorića. Vila u Medveji ide na javnu dražbu kako bi se smanjio dug koncerna. Jasno da je to kap u moru dugovanja, ali to šalje jasnu i ispravnu poruku. Video o ljetovanju snimljen je u trenutku kad nitko nije mogao sanjati da će najjača hrvatska firma završiti na koljenima. Da će je, de facto, preuzeti država i početi razjašnjavati sve komplicirane i nepoznate financijske odnose, dugove, kredite, mjenice, plaće, povlastice... Čini se kako tu nema puno nevinih, što vrlo dobro pokazuje i aneks ugovora o radu koji su sin i otac Todorić te glavni financijaš Crnjac potpisali desetak dana prije ulaska države u tu tvrtku. Osigurali su sebe od mogućih troškova sudskih postupaka i odšteta bilo gdje u svijetu. Tko zna koliko još takvih tajni čuva toranj kod Cibone... Ivica Todorić došao je u posjed otoka Smokvica, nedaleko od Rogoznice kraj Šibenika. Renovirao je objekte i zabranio kretanje nepozvanima. Nije plaćao koncesiju državi. Obitelj je snimila slijetanje na Smokvicu, na priručni helidrom nedaleko od luksuznih vila. Nakon toga nastavili su let, nisko iznad Jadrana, do Medveje i drugog obiteljskog posjeda s prekrasnom vilom. Prema rekonstrukciji iz snimki obiteljskih ljetovanja, u pogonu su bile dvije lokacije: otok Smokvica i vila u Medveji. Mlađi dio obitelji više se držao juga, a patrijarh Ivica sjevera.  Nastavak zabave odvijao se na jahtama. Poznatoj “Jani”, koja se sad također prodaje, ali i nekim drugim luksuznim plovilima. Na njima su se obično zadržavali obiteljski prijatelji.   >>> Nepoznato o obitelji Todorić, njihovom načinu života, imovini, istrazi Državnog odvjetništva možete u iduća četiri dana pročitati u 24sata i posebnom prilogu političkog tjednika Express koji je na kioscima već sutra.