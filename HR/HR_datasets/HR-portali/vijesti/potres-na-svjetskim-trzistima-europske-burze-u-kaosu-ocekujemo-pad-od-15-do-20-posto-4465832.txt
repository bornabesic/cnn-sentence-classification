Na europskim bi burzama cijene dionica u petak mogle potonuti između 6 i 7,5 posto, pokazuju terminski indeksi, dok su azijska tržišta već pod pritiskom odluke Britanaca o izlasku iz Europske unije. Kada se danas otvore europske burze, britanski FTSE, njemački DAX i francuski CAC indeks mogli bi pasti između 6 i 7,5 posto, a neki očekuju i znatno oštriji pad. Analitičari američke Morgan Stanley banke procjenjuju da je moguć pad europskih dionica između 15 i 20 posto, nakon što su rezultati referenduma pokazali da su zagovornici izlaska Britanije iz EU pobijedili s 52 posto glasova. "Bit će to ružno jutro. Ovaj ishod referenduma mnoge je ulagače uhvatio na krivoj nozi, kraj rasprave", kaže Mike Ellingsen, analitičar u tvrtki U.S. Global Investors. Posljednjih su dana cijene dionica na svjetskim burzama snažno rasle jer su ulagači 'igrali' na to da će Britanija ostati u EU, no sada se plaše da će njezin izlazak izazvati poremećaje na financijskim tržištima i naštetiti ionako krhkom rastu globalnog gospodarstva. Na azijskim su burzama cijene dionica već oštro pale, pa je na Tokijskoj burzi Nikkei indeks u 7,30 sati bio u minusu gotovo 8 posto, dok su cijene dionica u Singapuru, Južnoj Koreji, Šangaju, Australiji i Hong Kongu pale između 1,2 i 4,5 posto. Zbog toga je MSCI indeks azijsko-pacifičkih dionica, bez japanskih, u 7,30 sati bio u minusu gotovo 5 posto. Na poremećaje na tržištima ukazuje i jutrošnji rekordni pad tečaja funte prema dolaru za više od 10 posto. Pritom je cijena funte zaronila na 1,3228 dolara, najnižu razinu od 1985. godine. "Vratili smo se u 1985. godinu. U šest sati tečaj funte potonuo je 10 posto. To je doista nevjerojatno, a izlazak Britanije iz Unije dovest će do egzistencijalne krize za Europu", kaže Nick Parsons, valutni strateg u NAB-u. Ulagači se užurbano povlače iz rizičnijih investicija, kao što su dionice, i traže utočište u onima koje se smatraju sigurnijima u nesigurna vremena. Stoga je jutros snažno porastao japanski jen, pa je tečaj dolara potonuo na 101,54 jena, a u jednom je trenutku, po prvi puta od 2013. godine, zaronio i ispod 100 jena. Pad dolara prema jenu za 4 posto u jednom danu nije zabilježen još od 1998. godine. U odnosu na funtu, jen je, pak, poskupio 13 posto, što je natjeralo japanske dužnosnike na upozorenje da su pretjerane oscilacije tečajeva nepoželjne. Japanska središnja banka (BOJ) upozorila je da je spremna na intervencije na tržištima kako bi smirila tečajeve, dok Reutersovi izvori kažu da je Bank of England u vezi s drugim središnjim bankama kako bi razmotrila opcije uoči otvaranja europskih tržišta. Osim britanske valute, pod pritiskom je i euro, pa je njegova cijena jutros potonula više od 3 posto, u jednom trenutku čak ispod 1,1000 dolara. Pod pritiskom su i cijene nafte i drugih sirovina jer bi izlazak Britanije iz EU-a mogao naštetiti rastu globalnog gospodarstva. Na američkom je tržištu cijena barela jutros potonula za 3 dolara, na 47,10 dolara, dok je na londonskom tržištu barel pojeftinio 6 posto, na 47,80 dolara. S druge strane, snažno je porasla, oko 8 posto, cijena zlata, koje se smatra sigurnim utočištem za kapital u nesigurna vremena, baš kao i japanska te švicarska valuta. Rastu i cijene državnih obveznica, koje također slove za sigurnije investicije. Američki terminski indeksi, pak, najavljuju pad cijena dionica na Wall Streetu danas poslijepodne za 5 posto.