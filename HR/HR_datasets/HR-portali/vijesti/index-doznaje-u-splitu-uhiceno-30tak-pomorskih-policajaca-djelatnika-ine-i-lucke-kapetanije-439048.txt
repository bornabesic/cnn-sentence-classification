KAKO doznaje Index policija će sutra Županijskom sudu, po prijavi USKOK-a privesti 30-ak osumnjičenika, mahom pomorskih policajaca koje sumnjiče za milijunske prijevare s gorivom. Mjere tajnog nadzora primjenjivane su već neko vrijeme, a akcija predstavlja respektabilan uspjeh policije i USKOK-a, budući da mjere nisu "probijene". Za sada neslužbeno doznajemo kako je osim 15-ak pomorskih policajaca uhićeno i desetak djelatnika benzinske crpke te nekoliko službenika Lučke kapetanije. Lažirali količinu utočenog goriva Službeno priopćenje očekuje se sutra ujutro, uoči privođenja osumnjičenih. Zasada, nikakvih službenih izjava nema, jer je kriminalistička obrada još uvijek u tijeku. Prema nama dostupnim podacima neki od privedenih su već pušteni na slobodu, no sutra će se saznati hoće li protiv njih biti podignute optužnice.  Policajci se sumnjiče da su u dogovoru s djelatnicima crpki lažirali količinu goriva utočenu u službena polovila. Osumnjičenici su "prikazivali" količinu višu utočene, a razlika se, pretpostavljamo, dijelila u dogovorenim omjerima. Zbog veće zapremine prijevare se obavljale na velikim plovilima Pomorske policije Čini se da je bilo i lažiranja ruta plovidbe brodova kako bi se (u)štedjelo na gorivu u enormnim količinama te tako eliminirala razlika između prikazanog i stvarno ukrcanog goriva. Prijevare su se većinom obavljale na velikim plovilima Pomorske policije jer su njihovi spremnici za gorivo mogli primiti veću količinu. Dragan Miljuš Foto: Mup.hr