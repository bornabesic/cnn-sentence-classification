Promet Maskimirskom ulicom je u prekidu, a u tijeku je policijski očevid. Prometna nesreća u kojoj je jedna osoba smrtno stradala, a dvoje ozlijeđeno dogodila se malo prije 22 sata u Maksimirskoj ulici na Kvaternikovom trgu u Zagrebu. Prema prvim podacima nesreću je izazvao mlađi muškarac koji je automobilom vozio Maksimirskom prema centru grada, a u jednom trenutku je pod još nerazjašnjenim okolnostima izgubio nadzor nad vozilom – audijem A3 zagrebačkih registracija. Pokupio je nekoliko metalnih stupića, udario u semafor i naletio na više pješaka. Nakon što je vozač vidio što je učinio, izašao je iz automobila na kojemu su se još uvijek nalazili dijelovi semafora u koji je udario, te počeo bježati, piše Večernji list. Skupina prestravljenih ljudi tada je potrčala za njim te su ga uspjeli sustići i zaustaviti te zadržati do dolaska policije. “Kad je izašao iz automobila, počeo je lelujati lijevo, desno i krenuo je bježati. Potrčao sam za njim. U Kamaufovoj je pao sam od sebe. Došao sam do njega i zadržao ga. Jako je zaudarao po alkoholu i vikao je: “Da li vi znate tko sam ja, ja mogu sve”. U pomoć su mi pritrčali drugi građani i pričuvali smo ga do dolaska policije”, rekao je mladić koji je uhvatio vozača za 24 sata. Promet Maskimirskom ulicom je u prekidu, a u tijeku je policijski očevid.