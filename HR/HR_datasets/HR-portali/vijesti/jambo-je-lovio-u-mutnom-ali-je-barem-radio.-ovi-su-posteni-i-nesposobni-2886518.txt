E moj Petrove, o’šo si u fratre, pa se vratio, pa u psihijatre, pa odustao, a sad bi u visoku politiku. Ima ključ od crkve, ima ključ od grada, a sada bi od države. Aj ti napravi reda u kući, pa u gradu, pa se onda bavi državom - komentira Ante Krstičević, umirovljeni satnik, kojega na jugu znaju po nadimku Pikoča. - Dijete kad se rodi, ne može odmah prohodati. Hrvatska država se stvarala pet godina, ili još i više, ako ćemo gledati od Hrvatskog proljeća. Most će donijeti dobre promjene. Ljudi su malo nestrpljivi - kontrira mu Danilo, koji do njega sjedi na zidiću koji središnji metkovski park dijeli od ulica na sve četiri strane svijeta, iako je u njemu trava svježe pokošena, a sve su klupe prazne. - Indijanci su imali vijeće staraca. Poglavica, kada se spremao u napad, išao je prije tražiti mišljenje starijih. Ova mi država više sliči na dječji vrtić, a Božo bi od doktora mogao postati pacijent. Otišao doktor u Zagreb, a ambulantu ostavio medicinskim sestrama. Neka ga tamo. Ovdje nikoga nije slušao - tvrdoglav je Ante. - Ma pusti ga, dobar je Božo, a i nije da nije baš ništa napravio - brani ga Danilo. - Je, Božo je pošten, al’ nije sposoban. Nije napravio ništa osim kina - ne da se Ante. - Obilježio je parkirališta, drugo ja ništa nisam vidio da je napravio - uključuje se Jurica, i treći umirovljenik u nizu na istom zidiću, aludirajući na uvođenje naplate parkiranja u središtu Metkovića, koje mještanima nikako nije sjelo. - Je, za Jamba je ovdje bilo 20 firmi, sad nema nijedne poštene - priznaje Danilo. - E, nisu oni most, nego stado koje je uletjelo među dva čopora vukova, jedan SDP, drugi HDZ, a onda im je još došao i vuk samotnjak Prgomet. Zato se i tope ovako, što bi rekao Bago, padaju bez padobrana - zaključuje nezadovoljni Ante.   Tri godine je prošlo otkako je na šokantnim lokalnim izborima u gradu na Neretvi samozatajni psihijatar Božo Petrov pobijedio dotadašnjeg vladara, alfu i omegu, najutjecajnijeg, najpoznatijeg i najbogatijeg Metkovca Stipu Gabrića Jamba, koji je bio siguran u svoj pet mandat sve dok, tog lipnja 2013. godine, po izbornim mjestima nije započelo prebrojavanje glasova. Taj je rezultat Jamba izbacio iz Grada, a Petrovu trasirao put u Zagreb. Metković danas formalno vodi Katarina Ujdur, prva Petrovljeva zamjenica, a stvarno Nikola Grmoja, drugi zamjenik. Svejedno, najvažnije pitanje za svakog Metkovca je: Tko je bolji, Jambo ili Petrov? Po taj odgovor na hrvatski jug došli smo i sami, nadajući se da ćemo iz njega moći iščitati nekakvu prognozu što će biti s državom narednih godina, računajući da će se Petrov držati principa rada koji je testirao u svojemu gradu. Kada bi sve što smo doznali od sugovornika, što smo iščitali iz papira, pokupili s ulice, pa pomiješali s vlastitim dojmom trebali izreći u samo jednoj rečenici, onda bi ona zvučala otprilike ovako: Jambo je lovio u mutnom, al’ je radio, mostovci su pošteni, ali nesposobni. - Ja moram priznat da i nisam iz Metkovića, već iz Vrgorca, ali ovdje živim 66 godina od svoje 93. Božu znam otkako je beba bio. S babom sam mu parala žuću. Jambu poznam k’o i Petrova, jer moja ujna i njegova baba Perina, dvi su sestre. Svi kažu da je mali Božo dobar. I ja mislim tako. I neka napravi upola koliko je Jambo, bit će dobro - kaže baka Danica Granić, dok naslonjena na štap čeka da joj netko stane na pješačkom prijelazu. Život u Metkoviću nakon rata možemo podijeliti na dva dijela, na onaj prije Mosta, te onaj poslije Stipa Gabrića Jamba. Prvi sugovornik nam je Jambo. Kako li je tek uspio voditi Grad, kada i danas, kada više nije gradonačelnik, istovremeno radi, tako se čini, barem pet poslova odjednom. Javlja se na svaki treći poziv, na ostale ne stigne. Na dogovoreni sastanak kasnio je točno 43 minute. - Ma digao se ja prije pet, ali imam farmu od 120 krava i velike radove u polju. Dok sam opremio 60 ljudi, pa rastočio ulja u sedam, osam traktora, vrijeme proleti - ispričao se Jambo, pa odmah predložio akciju: - Ajmo mi da ja tebe provozam Metkovićem, pa da ti sam vidiš što je Jambo napravio za grad. Prvu zaslugu si je pripisao za park, još dok smo pješačili prema njegovom crnom Golfu. - Austrijanci su ga izgradili 1906. a nitko cijelo stoljeće nije uložio ni lipe, sve dok ga ja nisam uredio. Kažem to zato što se tu vole naslikavati ovi iz Mosta - kaže Jambo. Izbijamo na obalu Neretve, Jambo vozi u centar grada, usput pozdravljajući starijeg mršavog čovjeka, napominjući kako je to Petrovljev rođak koji svojeg nećaka u nekom daljnjem koljenu ne voli previše. - Pazi ovo, prijatelju. Ovo ti je Dom zdravlja. Dok je Vlahušić bio ministar, prijatelju, izmolio sam ga 40 milijuna kuna za ovo. Sad ću napraviti mali krug, gledaj ovamo, tu smo napravili Centar za socijalnu skrb i starački dom na 2800 kvadrata, Grad osigurao zemlju. Ovo desno ti je zgrada MGA, tražio me gazda da mu platim otkup neke beznačajne parcele, cestu koja ne vodi nigdje, nudio mi pare za to, a ja nisam bio lud. A Petrov mu je platio 300.000 kad je došao. Vidi ovo, cijela ova zgrada napravljena 1974., možda ‘75. i onda su vlasnicima uzeli lokale, ali ih kasnije obeštetili. Mi smo 2008. počeli naplaćivati te površine ugostiteljima za terase, pa se javila obitelj Vrnoga, koja je opet tražila odštetu. Nije mi bilo na kraj pameti plaćati, jer znam da su obeštećeni. A Petrov je išao s njima na nagodbu. To ti je novih 300.000 - priča tako Jambo, vijugajući metkovskim ulicama, na zaboravljajući usput bilježiti minuse svojem političkom suparniku. Slike iz njegove priče nizale su se brže nego vizure objekata kraj kojih smo prolazili. - A vidi ovdje, tu ti je bilo naše slavno rukometno igralište. Onda sam, kad je ministrica bila Ljilja Vokić, napravio strašnu dvoranu od 1000 sjedećih mjesta. Samo su pitali želim li dvodijelnu ili trodijelnu. Tu sam planirao raditi jednu od dviju osnovnih škola, druga se trebala graditi na drugoj obali. Ostavio sam im dvije važeće dozvole, ali ništa nisu napravili u tri godine po tom pitanje, pa će morati opet pokretati postupak izdavanja - napominje. - Desno živi otac našega Darija Srne, preko puta je Grad svojim sredstvima i donacijama Ministarstva prosvjete, maznuo sam tamo dok se moglo, napravio dječji vrtić, pogledaj ti to dječje igralište. Pazi, srednja škola imala je građevinsku dozvolu za gradnju novih 16 odjeljenja, pa bi se moglo ići u jednu smjenu. I to je sada propalo. Ovo ti je još jedna dvorana, tu je ravnatelj kočio rekonstrukciju osnovne škole, ali smo je svejedno obnovili od temelja do krova - kaže Jambo. Prolazimo raskrižjem kraj pošte, a naš vozač pokazuje na led displej ekran, napominjući da je to jedan od dva projekta koji su mostovci realizirali u tri godine. - Sad ćeš vidjeti zgradu Prirodoslovnog muzeja i knjižnice, zbog toga se protiv mene vodi sudski postupak, ali neka, jamčim da je ovo najbolji prirodoslovni muzej u Hrvatskoj, gotovo 2000 kvadrata, stolarija od ariša, ma strava - i sam se čudi Jambo svojem uspjehu, a onda nam otkriva ‘tajnu’ svojeg uspjeha. - Vidiš sada, ja sam samo donosio pare i stvarao, a onaj tko bi dobivao poslove morao bi investirati u nogometni klub ili u rukomet. Ja bi svaki tjedan bio u Zagrebu i onda, ovisno o tome što se bere, ako su to jagode, onda jagode, ako su mandarine, onda mandarine, uzeo bih 10-15 gajbica i dijelio, od vrata do vrata. Nisam ja blesav, a i samo sam krvav ispod kože - priznaje Jambo. - Eto, ja sam stavio za ravnateljicu škole Petrovu tetu, a ona mu je tu ženu Mašu zaposlila. Napravili su natječaj da će posao dobiti onaj tko je najdulje na birou, bila je, jasno, ona, kad je rodila troje djece zaredom. Zaposlio sam i Grmoju kao nastavnika, ujko me njegov zamolio, veli da mali ne putuju u Vrgorac. I danas bih učinio isto - ozbiljan je Jambo iako je, kaže, svjestan da ga ne vole. Zaokružili smo oko starog dijela Metkovića pa opet došli do parka. - Ovaj trg mi je pomogao urediti Milan Bandić, ostavio sam im dozvolu da se on spoji s parkom u jedinstvenu cjelinu, ali i to stoji. Vidi ovu obojenu zgradu, tu nam je Ministarstvo kulture dalo sredstva za naš KUD Metković, 400 kvadrata drugog kata uređenih, kao zlato sjaje. Tu nam je Dom kulture, iza Splita i Rijeke najljepša ljetna pozornica, uložili smo tu para i para, a sve kroz programe koje sam pisao. Tu si je Petrov zaposlio strinu za čistačicu - napominje Jambo.   Prelazimo mostom Neretvu, pa ulazimo u Hebrangovu ulicu, gdje je svježe postavljeni asfalt i uređuje se zgrada suda, za koju je, kaže Jambo, namolio Ministarstvo da je kupi. U blizini je mali parking i mala tržnica. Taj objekt je, kaže Jambo, drugi projekt Mosta koji je napravljen, ali samo zato što im ga je ostavio pred realizacijom. Prolazimo kraj nasipa za čiju je gradnju odluku donijela Jadranka Kosor, ali opet je, kaže stalo jer nema tko kucati na vrata Hrvatskih voda. Izvukao je od njih već, dodaje, novac za gradnju malog vrta na desnoj obali Neretve. Još se malo pohvalio Arheološkim muzejom Narona, za koji je inzistirao da bude u Metkoviću a ne u Splitu, projektom pročistača otpadnih voda za koji je imao ugovor sa Svjetskom bankom, gradnjom 300 stanova za stradalnike Domovinskog rata te desetak drugih projekata koje je Petrovu ostavio na stolu, usput pokazujući novi vatrogasni dom koji je on sagradio, a Petrov tamo zaposlio muža od sestrične. - Pa dobro, Jambo, ako je sve tako, kako ste mogli izgubiti izbore? - pitam ga ne glumeći čuđenje. - E, prijatelju. Znaš kako se kaže, brak ulazi u krizu u sedmoj godini, a ja bio 16 ovdje. Možda sam malo trebao osvježiti ekipu u zadnjem mandatu, bilo je previše onih koji su se šlepali. A, moram priznat još nešto: podcijenio sam ih. Crkva stoji iza svega. Sve su angažirali, ljude iz zborova, vjeroučitelje, ministrante, sve. Išli su po kućama ko Jehovini svjedoci. To ti je sekta - priča Jambo dok prolazimo kraj crkve i pastoralnog centra Sv. Nikole biskupa, “koji don Senko Antunović ne bi izgradio još sto godina da mu on nije pomogao”. - Dao moj dobri ministar Pankretić pare, kao i za Hebrangovu - otkriva. - Pa kako onda Crkva podržala Petrova? - pitam. - Pa majica je bliže od košulje. On je tamo stalno držao neka predavanja, a bio je stalno po tim nekim molitvenim zajednicama, isto kao i Grmoja. A i da ga nije podržao Nikola Oršulić iz HDZ-a u drugom krugu, ne bi me dobio - siguran je Jambo. Nakon što smo se dobrano navozili po gradu, sjeli smo na kavu. Priznao je tu Jambo da se protiv njega vode tri pravosudna procesa, siguran da mu se ni u jednom neće dokazati krivnja. Demantira Petrova da mu je ostavio 17 milijuna kuna duga, priznajući samo sedam. Za nabijene kilometre službenim Audijem, koji su mostovci prodali, kaže da je u zagrebačke bolnice vozio nemoćne. - Ja imam ML-a, dva BMW-a, što je meni trebalo za moje potrebe još i Audi? Ali, pomagao sam ljudima, dvaput tjedno išlo se u bolnice. A još ću nešto reći. Bio sam saborski zastupnik u petom sazivu. Nisam naplatio nijednu dnevnicu, uzeo kune plaće, kune za odvojeni život. Porezne obveznike sam koštao nula kuna u četiri godine, a u doline Neretve sam donio 200 milijuna kuna poticaja. A Grmoja me optužuje da sam oštetio proračun Grada za 600.000 kuna - čudi se Jambo. Ekipu iz Mosta smatra velikom prevarom, Petrova naziva lažovom, o gradonačelnici Ujdur ne želi pričati, tek kaže da se ne snalazi. Pričao bi Jambo još satima o uvođenju parkinga, policijskoj represiji i preranom zatvaranju kafića te revanšizmu zbog kojega je petero ljudi dobilo otkaze iz gradske uprave, a sada se na temelju sudskih odluka polako vraćaju. - Da sam ja ostao, mi bismo bili jedno velike gradilište, a ovako, Metković umire - zaključio je bivši gradonačelnik, govoreći da jedino cvjeta posao u gradskim službama i poduzećima, procjenjujući da je u tri godine tamo zaposleno pedesetak ljudi.     A u gradskoj upravi je vrlo živo. Na sastanak s Nikolom Grmojom kasnimo dobrih pola sata, za to je kriv Jambo. U sobi za sastanke je njih sedmero. Ispričavam se, misleći da sam im upao ne kolegij, no, Grmoja je doveo najbitnije ljude kako bi prezentirao učinjeno, direktore poduzeća Zorana Kozinu, Tomislava Jakića i Matka Jerkovića, mlade stručnjakinje u upravnom odjelu Laru Šiljeg i Katarinu Grbavac te IT stručnjaka Mislava Gluščevića. Šefice Katarine Ujdur nema. Grmoja priča o kaosu koji su zatekli kad su preuzeli Grad, nakon dvije godine analiza izračunali su sve: Jambo je ostavio 18,4 milijuna neplaćenih obveza, napominjući kako bez dotacija Grad raspolaže samo sa 20 godišnje. - Smanjili smo sve za 30 posto, pa na minimalac, jedino kod nas se ne isplaćuju naknade za nadzorne i upravne odbore. Neko to naziva populizmom? Pa, Božo je imao 12.000 kuna plaće u struci, i došao je u Grad i smanji si primanja na 3600 kuna. Određene osobe su stavljene na raspolaganje, jer smo imali opstrukcije. Dvije osobe su primljene natrag po preporuci Ministarstva uprave i odluci nove gradonačelnice, a iznosi koje moramo platiti nisu milijunski kako se kalkulira već se radi o 200 tisuća kuna što je puno manje nego da su primale plaću. Problem je što u gradu Metkoviću nije bilo ocjenjivanja sve do 2014., zbog čega je sud sve i vratio na ponovni postupak. U novoj sistematizaciji predviđena su im mjesta - kaže Grmoja, dokazujući Jambinim direktorom Matkom Jerkovićem da nije bilo političkog revanšizma. - Ako ste 16 godina na vlasti i prisvajate si sve državne projekte, onda to izgleda jako dobro i možete si posložiti finu knjigu projekata. Svjestan sam da ljudi koji nas podupiru očekuju više, ali s obzirom na ono što smo naslijedili i što smo objektivno mogli napraviti, zadovoljni smo. Osim što smo radili pošteno, uveli smo red. To je preduvjet za dalje - kaže Nikola Grmoja. Dao je riječ svojim suradnicima, a oni su, poput Jamba, započeli s pobrojavanjem, doduše ne poput Jamba - već s papira. Jerković je naveo svih pet komunalnih projekata u raznim fazama realizacije, uglavnom se radilo o dokumentaciji projekata koji se tek trebaju graditi, a za koju su uspjeli ishodit gotovo 14 milijuna nepovratnih sredstava. Šef Čistoće Tomislav Jakić kaže da se još 2013. smeće sakupljalo u vrećicama kao ‘81., a da su oni kućanstva opremili kantama, pa kupili dva vozila za odvoz otpada, pa otvorili reciklažno dvorište u kojem se iz godine u godinu udvostručuje tonaža recikliranog materijala, demantirajući Jamba da sortirani otpad po kućanstvima na kraju završava kao zajednički komunalni otpad. Lara Šiljeg radi tek sedam mjeseci u odjelu za EU projekte, prekratko da bi odradila ozbiljniji posao. - Da bismo igdje mogli aplicirati, Grad je morao biti bez dugova, a tek smo se nedavno našli u toj situaciji. Ipak, uspjeli smo realizirati nekoliko projekata - rekla je Šiljeg pobrojavajući tri, četiri odrađene stvari vrijedne do dva milijuna kuna. Direktor Metković Razvitka Zoran Kozina hvali se projektom pogona za preradu otpadnih mandarina, čijom su riješenom dokumentacijom privukli privatnog investitora, za što su uložili 300.000 kuna, te infrastrukturom za bežični internet, pa za 50 kuna po kućanstvu preotimaju mušterije velikim IT igračima. - Zbog toga naši korisnici imaju najjeftiniji internet u državi - kaže stručnjak Gluščević. Kozina napominje kako naplata parkinga jest skupa, ali samo gostima Metkovića, jer domaćini imaju mjesečnu kartu već za četrdesetak kuna. Demantirao je da bilo prekomjernog zapošljavanja samo zbog naplate, a koliko su revni oni koji je rade shvatili smo sami, kaznu su nam okačili, dok smo im pričali sa šefom, samo 11 minuta po isteku SMS-om plaćenog sata.     Tri ministra i potpredsjednik Vlade za Grmoju su uteg, jer ljudi zbog toga imaju prevelika očekivanja. Poduzetnik i šef metkovskog HDZ-a Nikola Oršulić u drugom je krugu dao podršku Petrovu, što je bilo ključno za njegovu pobjedu nad Jambom. Sada se zbog toga kaje. - Jambo, kakav bio, za njih je mila majka. Da je na njihovom mjestu, bilo bi deset kranova sada u gradu, a mi smo postali najtrulije mjesto u državi. Ja bi dušu griješio kad bi rekao da Petrov nije dobar čovjek, iz dobre je kuće, ali on jednostavno ne zna. Pretjeruju s tim dugovima, ako se nećeš zadužiti, kako ćeš graditi. Ja znam o čemu pričam, a oni ne znaju, jer nikad nisu zaradili sto kuna vlastitim rukama, ne znaju kako funkcionira sustav. Kažu mi moji HDZ-ovci, nemoj protiv njih, u Domoljubnoj koaliciji smo, ali ja idem s činjenicama. U tri godine nije napravljeno ništa pod milim Bogom. Od 23 milijuna vlastitih kuna proračuna 12 ide na plaće, svaka druga kuna. Jamčim da je lošije nego prije tri godine po svim parametrima - kaže Oršulić, također procjenjujući da je u gradskim službama i poduzećima uhljebljeno četrdesetak ljudi. - Na mala vrata popunjavaju se Metkovcima i ministarstva. U Metkoviću više nema odijela za kupiti. Sve prošlo - kaže Oršulić. Iščitavajući stavke proračuna od 2013. godine ne vidi se baš nikakav rast. Brojevi se vrte oko 30 milijuna kuna, tek projekcija ovoga za 2016. odskače za 10 više, no treba napomenuti da za toliko milijuna planiraju u Gradu i veću dotaciju s državne razine. Bez obzira na kritike, Nikola Grmoja inzistira na poštenju i poštivanju svih procedura u radu gradskih službi i poduzeća, pa makar im to donijelo poraz na svim sljedećim izborima. - Naš rejting očekivano pada zbog pokušaja razbijanja Mosta tijekom pregovora, pa napada SDP-a kasnije, kao i manjih stranaka iz Domoljubne koalicije. Nikome ne odgovaramo, jer inzistiramo na reformama. Recimo, za ukidanje naknade zastupnicima nakon isteka mandata su nas opstruirali, ali nećemo odustati, kao ni od regionalnog preustroja. Mi smo detektirali probleme, imamo dobre namjere, želimo štititi interese građana, to ćemo činiti i dalje, pa makar se ne pojavili na sljedećim izborima - kaže Grmoja, dodajući da je neki dan u Zagrebu razgovarao s glavnim državnim odvjetnikom Dinkom Cvitanom, s kojim se složio da se korupcija rađa zbog dugogodišnjih mandata što pravosudnih čelnika, što lokalnih gradonačelnika i načelnika. - Složili smo se da bi bilo dobro ograničiti mandate načelnika i gradonačelnika na osam godina, vidjet ćemo što se može učiniti po tom pitanju - kaže Grmoja. - Je li jedan od razloga Jambo? - pitam. - U Metkoviću je takav bio Jambo, u Primoštenu je Petrina. Rijetki odole svim tim faraonskim ovlastima - smatra Grmoja.   ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!