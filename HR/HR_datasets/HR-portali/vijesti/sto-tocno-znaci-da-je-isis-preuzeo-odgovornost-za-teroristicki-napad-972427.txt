Foto: Twitter NAKON terorističkih napada, poput onog koji je izveden u ponedjeljak navečer u Manchesteru, često možemo čuti da je "Islamska država preuzela odgovornost za napad". Ali pitanje koje neizbježno slijedi je sljedeće: je li ova tvrdnja vjerodostojna ili samo "prazna priča"? I ako je vjerodostojna, što odgovornost koju ISIS preuzima točno znači? Protuteroristički eksperti koji prate aktivnosti ISIS-a smatraju da kad je riječ o napadima na Zapadu, preuzimanje odgovornosti obično znači da postoji neka vrsta poveznice između terorističke organizacije i izvršitelja napada. Međutim, to može značiti da je ISIS planirao, rukovodio i financirao napad - ili da je napad samo inspiriran propagandom ISIS-a. Kako ISIS preuzima odgovornost i kako znamo da tvrdnja zaista dolazi od ISIS-a? Kako za NPR objašnjava Thomas Joscelyn, glavni urednik protuterostičkog časopisa Long War Journal, lSIS, koji za sebe tvrdi da je država, ima vlastitu medijsku platformu  - Novinsku agenciju Amak. Iako se ova agencija predstavlja kao nezavisna, ustvari je propagandno krilo ISIS-a. Amak vijesti objavljuje na svojoj stranici, čiju adresu mora redovito mijenjati zbog gašenja  od strane providera, i na društvenim mrežama. Jedan način da ISIS preuzme odgovornost je da Amak objavi takvu vijest, pozivajući se na "izvore unutar ISIS-a". Drugi je izravniji, ali rjeđi: da ISIS sam izda priopćenje preko svog službenog medijskog kanala, Medijske zaklade Našir. "Kada se takve izjave pojave, to ukazuje na ulogu koju je ISIS odigrao (u napadu)", pojašnjava Rita Katz, direktorica Obavještajne grupe SITE. Katz je navela kako se nakon napada u Manchesteru također mogla vidjeti pojačana komunikacija između simpatizera ISIS-a, na isti način kao i nakon dosadašnjih napada ISIS-a. To je, smatra Katz, bio snažan signal da ISIS zaista stoji iza napada. U utorak je i sam ISIS izdao priopćenje o napadu koji je izveo njihov "vojnik kalifata". Amak je također objavio vijest nedugo nakon toga. Novinari se mogu pouzdati da je preuzimanje odgovornosti autentično jer ISIS strogo kontrolira odašiljanje ovakvih poruka. Je li ISIS ikad preuzeo odgovornost za napade s kojima nema veze? Katz navodi kako dosad "nisu uspjeli naći pravu laž od strane ISIS-a", iako kritički prati njegove aktivnosti na društvenim mrežama: "Unatoč činjenici da se radi o terorističkoj organizaciji, pokušavaju pružiti svojim sljedbenicima autentične informacije". Tvrdnje o napadima u zapadnoj Europi u pravilu su pouzdanije nego o onima izvedenima u Turskoj. Ipak, ISIS često preuveličava broj žrtava, kao što je to napravio u vezi napada u Manchesteru. Razlikuje li ISIS napade koje je isplanirao i one koje je samo inspirirao? ISIS će uvijek navesti napadača kao "vojnika kalifata", bez obzira je li organizacija isplanirala napad ili je on samo izvršen u njeno ime, napominje Joscelyn. Teroristi mogu biti operativci koje je ISIS obučio na svom teritoriju u Siriji i Iraku. Mogu, isto tako, biti amateri u Europi koje ISIS navodi online komunikacijom. I na kraju, mogu biti "vukovi samotnjaci" koji samostalno isplaniraju i izvedu napad, inspirirani džihadističkom propagandom ISIS-a. Tako je ISIS, primjerice, preuzeo odgovornost za napade u San Bernardinu, Kalifornija, i Orlandu, Florida, iako ti teroristi nisu imali izravnu vezu s organizacijom. Koliko ISIS-u treba da preuzme odgovornost za napad? Izjava o odgovornosti obično će se pojaviti unutar 24 sata od napada. Vrijeme također može biti indikacija o stupnju upletenosti ISIS-a: ako je objavi brzo, uz video-snimku ili objavu identiteta napadača, napad je vjerojatno bio temeljito isplaniran. Ako izjava dođe kasnije i ako ne nudi nikakve podatke o napadaču, onda je vjerojatno da ISIS nije naredio napad niti unaprijed znao za njega. Preuzima li ISIS odgovornost za svaki svoj napad? Iz zasad nerazjašnjenog razloga, ISIS ponekad uopće ne preuzme odgovornost za napade koji su povezani s njime. Što znači da je odgovornost "nepotvrđena"? Istražiteljima obično treba nekoliko tjedana, pa čak i mjeseci, da sastave cijelu sliku o pozadini terorističkog napada, odnosno prirodi eventualne povezanosti s ISIS-om. Među ostalima, tražit će dokaze da je terorist konzumirao propagandu ISIS-a ili kontaktirao s njegovim operativcima online ili uživo. Dok se povezanost definitivno ne utvrdi, mediji obično pišu da je ISIS samo "preuzeo odgovornost", ne i da je zaista izveo napad.