Upravni odbor Hrvatskog audiovizualnog centra (HAVC) jednoglasno je u četvrtak za ravnatelja HAVC-a izabrao povjesničara umjetnosti Daniela Rafaelića, dosadašnjeg vršitelja te dužnosti.  "HAVC je daleko od toga da može slaviti, sada treba mirno dalje, a ja ću nastaviti raditi transparentno i otvoreno", izjavio je Rafaelić za Hinu, dodavši da će nastaviti s politikom transparentnog kontinuiteta kinematografije.  "Idemo dalje u borbu za filmsku baštinu, promociju hrvatskog filma, poticanje filmske proizvodnje, koprodukcije", kazao je.  Po njegovim riječima, kao ravnatelj bit će otvoren svakoj suradnji s Hrvatskim audiovizualnim vijećem, Upravnim odborom, Ministarstvom kulture i filmskim udrugama.  "HAVC sada ulazi u novu, nadam se, puno mirniju fazu da možemo normalno funkcionirati", ustvrdio je, izvijestivši kako je sada riješena blokada sustava, a krenule su i dugoočekivane isplate za filmsku proizvodnju.  Nakon negativnog nalaza Državne revizije Državno odvjetništvo je u HAVC-u napravilo izvide, no još nema informacija o tome kakvi su zaključci.  "Komunikacija s njima bila je vrlo ugodna i otvorena, dobili su dokumente koje su tražili i na njima je kako će dalje. To je poglavlje sada iza nas", rekao je Rafaelić.  Smatra da će HAVC ostati javna institucija u kulturi i ovdje je da ostane, no neke stvari koje nisu bile dovoljno dobre u prošlosti će se korigirati, što smatra dobrim putem da postane ponos filmske zajednice.  Na natječaj za novog ravnatelja HAVC-a, raspisan krajem ožujka nakon što je prethodni ravnatelj Hrvoje Hribar, zbog nepovoljnog nalaza Državne revizije dao ostavku i razriješen dužnosti, prijavili su se još filmski kritičar i redatelj Arsen Oremović te Edib Ahmetašević, snimatelj s Hrvatske televizije.  Bruno Kragić, predsjednik Upravnog odbora, izvijestio je kako su se u četvrtak obavili razgovori sa svim kandidatima, te je nakon rasprave na sjednici odlučeno za izbor Rafaelića.  "Iako su planovi druge dvojice pokazali da imaju niz kvaliteta i zanimljive prijedloge, Rafaelićeva razmišljanja o razvoju HAVC-a i audiovizualne djelatnosti činila su nam se najsuvremenijima, a pokazao je i iznimnu dozu energije za realizaciju svog programa i daljnjeg razvoja HAVC-a", istaknuo je.  Najavio je da je sada pred HAVC-om usvajanje raznih akata, daljnji postupci prema nalazu revizije, zaokruživanje i provođenje natječaja i odluka, a  vjerojatna je i restrukturacija Centra u smislu promjena Zakona o audiovizualnim djelatnostima.  Uz Kragića, u Upravnom odboru HAVC-a su Gabrijela Krmpotić Kos, Ivan Kujundžić, Igor Starčević i Jadranka Hrga.  Ravnatelj HAVC-a imenuje se na četiri godine, a njegove su zadaće da predstavlja i zastupa Centar, organizira i vodi njegov rad te je odgovoran za zakonitost poslovanja.  Ta dužnost podrazumijeva i poduzimanje pravnih radnji u ime i za račun Centra, predlaganje Statuta i ostalih općih akata Upravnom odboru, odgovornost za provedbu akata i zaključaka Upravnog odbora te drugih tijela HAVC-a.  Obvezan je i predlagati godišnji plan provedbe Nacionalnog programa promicanja audiovizualnog stvaralaštva te izvršavati odluke o raspodjeli sredstava na temelju Nacionalnog programa zaključivanjem ugovora s korisnikom sredstava.