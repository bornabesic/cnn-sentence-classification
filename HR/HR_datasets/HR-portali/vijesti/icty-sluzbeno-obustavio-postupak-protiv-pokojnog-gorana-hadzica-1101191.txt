Haaški sud (ICTY) u petak je službeno obustavio postupak protiv Gorana Hadžića, bivšeg ideologa pobunjenih hrvatskih Srba, koji je nedavno umro u 58. godini života, objavio je Haaški sud. – Sudsko vijeće danas je obustavilo postupak protiv Gorana Hadžića, bivšeg predsjednika samoproglašene Republike Srpske Krajine u Hrvatskoj, koji je umro 12. srpnja 2016. – kaže se u priopćenju Haaškog suda. Kao pripadnik udruženog zločinačkog pothvata predvođenog bivšim srbijanskim predsjednikom Slobodanom Miloševićem, Hadžić je u svibnju 2004. bio optužen za ratne zločine nad hrvatskim stanovništvom od 1991. do 1993. na okupiranim područjima Hrvatske. Teretilo ga se u 14 točaka optužnice za zločine protiv čovječnosti i povrede ratnog prava i običaja, počinjene ubojstvima stotina i progonom tisuća Hrvata s okupiranih područja Hrvatske tijekom Domovinskog rata te za čitav niz drugih zločina, među kojima je i masakr više od 250 pacijenata iz vukovarske bolnice na Ovčari. Uhićen je u srpnju 2011. godine na Fruškoj gori i izručen Haaškom tribunalu, gdje se prilikom prvog pojavljivanja pred sudom izjasnio da nije kriv. Hadžić je u trenutku uhićenja bio posljednji bjegunac čije je izručenje tražio Haaški tribunal. Suđenje mu je počelo 16. listopada 2012., ali je 2014. prekinuto jer mu je dijagnosticiran tumor na mozgu. U Srbiju se vratio u travnju 2015. ICTY ga je pustio na neodređeno vrijeme bez dodatnih uvjetovanja osim što je Hadžićev liječnik bio obvezan sudu redovito dostavljati izvješća o njegovu zdravstvenom stanju. >> Preminuo haaški optuženik Goran Hadžić 