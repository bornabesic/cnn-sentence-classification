Foto: Davor Javorović/ Pixsell TIJEKOM vikenda na hrvatskim je prometnicama smrtno stradalo pet osoba, uglavnom mlađih. Najgora se nesreća dogodila u subotu ujutro u Jelislavcu kod Našica, u Ulici Ivana Brnjika Slovaka.   Na mjestu su poginuli 22-godišnjak iz Našica i 37-godišnjak iz Martina, koji je upravljao automobilom iz smjera Osijeka prema Našicama. Najvjerojatnije zbog neprilagođene brzine izgubio nadzor nad vozilom i na ravnom dijelu ceste prešao na suprotni kolnički trak te sletio u odvodni kanal. Vozač je automobilom nastavio klizati te je prednjim dijelom udario u betonski kolni prilaz, piše Glas Slavonije.   Vozač i suvozač preminuli su na mjestu nesreće, a prednji dio automobila uništen je do neprepoznatljivosti. Vatrogasci JVP-a Našice i članovi DVD-a Našice škarama su morali prerezati krov da bi iz smrskanog automobila izvadili tijelo vozača.  "Bio je to stravičan prizor. Probudio me strašan zvuk, izišao sam iz kuće i otišao do automobila. Tamo su već neki ljudi stajali i shvatio sam da zovu policiju. Prednji dio automobila bio je totalno smrskan, pogotovo vozačeva strana. Nije bilo načina da se vozač izvuče, nego se čekalo da dođu vatrogasci", rekao je jedan od stanovnika ulice u kojoj se nesreća dogodila.   Mještani Jelisavca kažu da ne pamte nesreću u kojoj je dvoje mladih muškaraca izgubilo život, iako su se nesreće događale.  Dvojica stradalih muškaraca, kako smo doznali, automobilom su se vraćali iz noćnog provoda iz Osijeka.