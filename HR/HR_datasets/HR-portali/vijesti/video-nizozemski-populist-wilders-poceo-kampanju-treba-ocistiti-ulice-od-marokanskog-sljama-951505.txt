Foto: FAH NIZOZEMSKI populist Geert Wilder, poznat po svojim antiimigrantskim i antimuslimanskim stavovima, počeo je predizbornu kampanju za predsjedničke izbore napadom na marokansku manjinu. Okružen policijom i zaštitarima, predsjednik Slobodarske stranke (PVV) obišao je svoje glasačko uporište u Spijkenisseu, dijelu etnički raznolike industrijske zone oko Rotterdama. "Marokanski šljam u Nizozemskoj...još jednom, nisu svi šljam...ali mnogo je marokanskog šljama u Nizozemskoj koji čini ulice nesigurnima, uglavnom mladi ljudi...i to bi se trebalo promijeniti", rekao je Wilders novinarima dok je pokušao obići lokalnu tržnicu. No kako javlja Daily Mail, osim pristaša kojima je dijelio letke i fotografirao se s njima, Wildersa su dočekali i prosvjednici, noseći natpise "izbjeglice dobrodošle" i "ne dopustite da vas prestraše". Wilders se nada da će na populističkoj platformi pobijediti na parlamentarnim izborima 15. ožujka. Stoga obećava zabranu useljavanja muslimana, zatvaranje svih džamija i izlazak iz EU-a.  "Ako želite povratiti svoju zemlju, ako želite da Nizozemska bude zemlja Nizozemaca, tada možete glasati samo za jednu stranku", dodao je. Izrazio je također uvjerenost da će se nizozemski glasači suprotstaviti elitama koje ih zastrašuju i dovesti ga na vlast, što će pak dati vjetar u leđa francuskoj desničarki Marine Le Pen i populističkoj Alternativi za Njemačku (AfD), koji se nadaju da će ove godine radikalno promijeniti europsku politiku.  "Unatoč svoj mržnji i strahu koji su poticale elite u Britaniji i Bruxellesu, ljudi su uzeli svoju sudbinu u svoje ruke", rekao je, govoreći o britanskom referendumu o izlasku iz EU-a 23. lipnja. "Mislim da će se to dogoditi u Nizozemskoj, Francuskoj, Austriji i Njemačkoj."  Wildersova stranka vodi u anketama s potporom od 17 posto. No to je tek neznatno više od potpore koju uživaju liberali premijera Marka Ruttea, koji ga dostižu kopirajući jednim dijelom njegovu protuuseljeničku retoriku te zahvaljujući rastu gospodarstva.  Čak i ako pobijedi, Wilders će teško formirati vladu budući da većina velikih stranaka ne želi s njime koalirati, smatrajući njegove politike uvredljivima i čak neustavnima.  S obzirom na fragmentiranost nizozemske političke scene, koalicijska vlada četiriju ili više stranaka gotovo je neizbježna.  Wilders je u prosincu proglašen krivim za poticanje diskriminacije jer je predvodio svoje pristaše u povicima da žele "Manje! Manje! Manje" Marokanaca u zemlji.  Ispitivanje koje je u utorak objavilo nizozemsko ministarstvo za socijalna pitanja pokazalo je da se 40 posto Turaka i Marokanaca u Nizozemskoj ne osjeća prihvaćenima u zemlji.