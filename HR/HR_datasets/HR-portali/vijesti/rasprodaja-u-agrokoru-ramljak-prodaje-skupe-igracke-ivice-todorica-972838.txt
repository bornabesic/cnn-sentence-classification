Foto: Davor Puklavec/PIXSELL, FaH, YouTube NA INTERNETSKIM stranicama koncerna Agrokor osvanula je objava u kojoj se zainteresirane poziva da iskažu svoj interes za kupnju pokretnina. Izvanredna uprava na čelu s Antom Ramljakom tako je započela rasprodaju skupih igračaka Ivice Todorića. Prvi na prodaji jahta i helikopter  U kratkom pozivu za iskazivanje interesa za kupnju stoji kako su pokretnine o kojima se radi motorna jahta i helikopter. Motorna jahta modela Riva 85 opera duga je gotovo 24 metra, proizvedena je 2006. godine, a obitelj Todorić je upravo na toj jahti plovila Jadranom.  Na prodaju je i helikopter Ivice Todorića, modela Bell 427 koji je također iz 2006. godine i koji ima 2920 sati leta. Ako pogledamo internet portale koji se bave prodajom ovakve robe, nailazimo na podatak kako se jahta ovog modela i godišta kreće na cijeni od 2 milijuna eura, dok se helikopter ovog modela i godišta kreće na cijeni oko 1 milijun eura.    Novac koji koncern može prikupiti rasprodajom ovih pokretnina je samo kap u moru novaca koji su mu potrebni za spas.  Na stranicama Agrokora pozvali su zainteresirane da iskažu svoj interes za kupnju ovih pokretnina te će oni o daljnjem procesu prodaje biti obaviješteni izravno, dok će obavijesti i dalje pristizati i putem internetskih stranica Agrokora.