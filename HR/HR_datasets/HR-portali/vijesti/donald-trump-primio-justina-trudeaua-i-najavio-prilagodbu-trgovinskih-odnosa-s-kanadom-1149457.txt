Sjedinjene Države "prilagodit će" svoje trgovinske odnose s Kanadom, rekao je predsjednik Donald Trump nakon sastanka s premijerom te zemlje Justinom Trudeauom u ponedjeljak u Washingtonu, a obojica su najavila pojačanu borbu protiv Islamske države te je Trump poslao i oštru poruku Sjevernoj Koreji. Kanadski premijer, koji je u Washington došao kako bi postigao kompromis o slobodnoj trgovini, ali i izrazio svoja stajališta o nizu pitanja, od klime do imigracije, treći je strani dužnosnik kojega je novi republikanski predsjednik primio nakon britanske premijerke Therese May i japanskog premijera Shinza Abea. "Imamo iznimne trgovinske odnose s Kanadom. Prilagodit ćemo ih", rekao je Trump "Tu je stanje daleko manje ozbiljno nego na južnoj granici. Na južnoj granici, tijekom mnogo, mnogo godina transakcija nije bila poštena prema SAD-u", rekao je Trump ciljajući Meksiko, državu koju je često optuživao da krade radna mjesta sjevernoameričkim radnicima.  Još tijekom izborne kampanje Trump je obećao da će ponovno pregovarati o Sjevernoameričkom sporazumu o slobodnoj trgovini (NAFTA) koji povezuje gospodarstva SAD-a, Meksika i Kanade tako što će sklopiti povoljnije uvjete za SAD. Ta najava novih uvjeta za NAFTA-u budila je nervozu u kanadskih dužnosnika jer su gospodarske veze dviju velikih zemalja, koje dijele najdulju granicu na svijetu između dviju država, iznimno bogate. Kanada 75 posto svog izvoza plasira u SAD, a  Kanada je prva destinacija izvoza 35 američkih država, piše agencija AFP. Trudeau je oprezno govorio o trgovinskim odnosima, prenosi agencija Reuters. "Bilo je razdoblja u kojima smo imali različite pristupe i to je uvijek bilo čvrsto i s poštovanjem. Zadnja stvar koju Kanađani očekuju, prema mojem mišljenju jest da jedna zemlja drži drugoj lekcije o tome kako vladati", rekao je Trudeau.  Kanadski premijer očekuje da će obje zemlje ostati jedna drugoj najvažniji partner. Dvojica čelnika najavila su da će pojačati borbu protiv takozvane Islamske države. "Upregnut ćemo sve elemente nacionalne moći u svrhu slabljenja i uništenja" pokreta Islamske države, navodi se u zajedničkoj izjavi. SAD i Kanada "zaustavit će dolazak stranih terorista na Bliski istok, prekinuti im pristup i izvore financiranja, suprotstaviti se njihovoj propagandi, podržati stabiliziranje zajednica koje su se oslobodile snaga IS-a", navodi se u priopćenju koje prenosi agencija dpa. Trump i Trudeau razilaze se u pitanju migracije. Dan nakon što je Trump je potpisao uredbu kojom je privremeno zabranio ulazak u SAD državljanima sedam većinskih muslimanskih zemalja, Trudeau je poručio, ne spominjući SAD, da su muslimani u Kanadi dobrodošli. "Kanada će uvijek ostati vjerna svojim vrijednostima uz koje smo postali izvanredna zemlja, mjesto otvorenosti i poštivanja", naglasio je mladi čelnik na zajedničkoj konferenciji. Podsjetio je da je Kanada primila gotovo 40.000 izbjeglica iz Sirije u 2016. i ocijenio da je to stajalište potpuno usklađeno sa spremnošću vlasti da ne čine nikakve ustupke kad je riječ o sigurnosti. Trump je i ovom prigodom ponovio svoje stajalište prema migrantima povezujući to pitanje s terorizmom.  "Ne možemo dopustiti ulazak lošim osobama. (...) Tako žele naši građani, to je "zdrav razum", rekao je. Trump je na konferenciji za novinare najavio da će "vrlo oštro" djelovati prema Sjevernoj Koreji. "Očito je Sjeverna Koreja velik, velik problem i prema tome ćemo vrlo oštro postupiti", rekao je Trump ne navodeći kakve akcije kani poduzeti.  Sjeverna Koreja, koja je pod međunarodnim sankcijama, u nedjelju ujutro ispalila je balistički projektil u more na istočnom dijelu obale Korejskog poluotoka. Kći milijardera Ivanka Trump, mlada poslovna žena (35), sudjelovala je na tom sastanku. Ivanku su kamere uhvatile kako pomalo sanjivo gleda Trudeaua. "Čini se da klub obožavateljica Justina Trudeau ima još jednog člana", piše portal Hollywood Life. >> Trump poručio Xiju da će poštivati princip "jedne Kine" 