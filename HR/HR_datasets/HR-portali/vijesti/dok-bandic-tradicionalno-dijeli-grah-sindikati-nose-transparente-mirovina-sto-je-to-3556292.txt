Pod sloganom "Ljude ispred profita!" ove su godine Međunarodni praznik rada u parku Maksimir obilježile dvije sindikalne središnjice – Savez samostalnih sindikata Hrvatske (SSSH) i Nezavisni hrvatski sindikati (NHS), a njihovi čelnici su pred nešto više od dvije tisuće okupljenih pozvali na borbu za očuvanje radničkih prava.       Predsjednik Nezavisnih hrvatskih sindikata Krešimir Sever naglasio je kako su sindikati pokazali da im je stalo da radnici budu ispred profita, jer ne može profit biti iznad čovjeka i radnika koji ga stvara. Upozorio je kako su sve dosadašanje vlasti ljude činile obeshrabrenima i utučenima, a sindikatima je stalo do drugačije Hrvatske iz koje građani neće odlaziti s pinklecima na ramenu, jer u njoj ne vide svoju budućnost.   Osjećamo već dugi niz godina da u Hrvatskoj dugove plaćaju radnici i građani kojima je svakim danom sve gore, a političarima je uvijek dobro bili oni na vlasti ili u oporbi. Poručujemo premijeru i Vladi kako njihove reforme po kojima će se raditi do 67. godine života dovesti do daljnjeg iseljavanja mladih iz Hrvatske te kako takva pomoć građanima nije potrebna.     "Želimo da ljudi vide svoju budućnost u Hrvatskoj te da imaju dostojne plaće i mirovine, a mladi posao", istaknuo je Sever. "Želimo Hrvatsku u kojoj će čovjek biti ispred profita. Neka svima bude jasno, vlasti i oporbi. da smo ih danas upozorili ne zbog sebe nego zbog budućnosti građana ove zemlje, gladni smo ne samo graha, nego i socijalne pravednosti i Hrvatske za kakvu su neki dali i svoje živote", naglasio je Sever.   Predsjednik SSSH Mladen Novosel poručio je kako bi bilo nabolje da netko premijeru Tihomiru Oreškoviću prevede što znači 19 kuna mjesečno više za policu dopunskog zdravstvenog osiguranja i raditi do 67. godine života.    U prosvjednoj povorci koja je jutros krenula ispred Radničkog doma, neki sudionici nosili su cipele i zavežljalje na štapu koje simbolički predstavljaju odlazak osiromašenih hrvatskih radnika u inozemstvo, jer u domovini ne mogu osigurati egzistenciju.      "Zaustavimo to i borimo se za dostojanstvo svakog čovjeka", poručio je Novosel okupljenima, njih nešto više od dvije tisuće, ispred pozornice u parku Maksimir.    Politika nas dijeli na lijeve i desne, ne dopustimo im to, sindikati su pokazali da možemo zajedno očuvati radnička prava, ali u tome trebamo pomoć svih radnika, poručio je Novosel. Osvrnuvši se na paralelni prvosvibanjski prosvjedni marš, Novosel je rekao kako se za prava radnika treba boriti 365 dana u godini, a ne samo na današnji dan. Čestitajući okupljenjima Međunarodni praznik rada, 1. svibanj, Novosel je podsjetio na 1886. godinu kada su radnici na prosvjedima u Chicagu prolili krv kako bi ostvarili  pravo na po 8 sati rada, odmora i sna dnevno i kako je naša obaveza čuvati te tekovine koje nam krupni kapital pokušava oduzeti.   Zviždeći i lupajući po metalnim bačvama, uz svuke sirene povorka od oko tisuću prosvjednika, članova Sindikata i sindikalnih čelnika, krenula je jutros ispred Radničkog doma gradskim ulicama prema parku Maksimir.   Nosili su hrvatske zastave i sindikalna obilježja, kao i transparente na kojima je među ostalim pisalo "S faksa na burzu - s posla na groblje", "Mirovina, što je to?", "Radnik nije uhljeb!", "Tko je jamio jamit će opet", "Gdje ćemo raditi kad prodate naša radna mjesta?", prosvjednici su također nosili zavežljaje i cipele na štapu simbolizirajući siromaštvo hrvatskih radnika i njihov odlazak na radu inozemstvo jer u domovini ne mogu osigurati egzistenciju.   Međunarodni praznik rada obilježava se kao spomen na velike radničke prosvjede održane u Chicagu 1. svibnja 1886. godine, kada je prosvjedovalo oko 40.000 radnika ističući zahtjeve simbolizirane u 3 osmice: 8 sati rada, 8 sati odmora i 8 sati kulturnog obrazovanja. U sukobima s policijom poginulo je više radnika, a osmoro je radnika osuđeno na smrt. Policija je intervenirala oružjem i ubila šest, a ranila oko 50 radnika. Mnogo je prosvjednika uhićeno, a vođe štrajka izvedeni su pred sud. Petero ih je osuđeno na smrt, a trojica na dugogodišnju robiju.        Zagrepčanke i Zagrepčani i ove godine, iako pada kiša, u velikom broju od jutarnjih sati dolaze u park Maksimir na tradicionalnu proslavu 1. svibnja, Međunarodnog praznika rada uz besplatne porcije graha i kulturno-zabavni program, a ove godine u park je stigla i sindikalna prosvjedna povorka.   Zagrebačka Gradska uprava za proslavu je osigurala 60.000 porcija graha s kobasicama i sušenim mesom te 55.000 komada pekarskih proizvoda. Porcije graha sugrađanima je prvi počeo dijeliti gradonačelnik Milan Bandić te pročelnica Gradskog ureda za socijalnu zaštitu i osobe s invaliditetom Višnja Fortuna.    Proslava je počela u 10 sati na glavnom ulazu u park, gdje je gradonačelnik Bandić sa suradnicima te članovima Folklornog ansambla Sesvetska Sela Zagrepčanima dijelio crvene karanfile. Zatim se svečana povorka s gradonačelnikom i njegovim suradnicima, predvođena ZET-ovom limenom glazbom i Zagrebačkim mažoretkinjama u kojoj su bili i članovi Folklornog ansambla Sesvetska Sela u narodnim nošnjama, uputila na livadu kod pozornice gdje je gradonačelnik Bandić počeo građanima dijeliti besplatne porcije graha.       Novinare je zanimalo jesu li ljudi na grah došli iz nužde ili iz sreće, a Bandić je rekao da je malo ljudi došlo iz nužde jer u Zagrebu nitko nije gladan.    "Malo je ljudi došlo iz nužde jer u gradu Zagrebu nitko nije gladan i nitko nije bez krova nad glavom ali ovo je prvosvibanjski grah na koji su tradicionalno Zagrepčani navikli", istaknuo je Bandić. Poručio je kako bi "Zagrepčani trebali živjeti bolje, a Hrvatska još puno, puno bolje". "Prema tome, naša je zajednička zadaća da više radimo, zasučemo rukave, bolje se organiziramo i osiguramo ljudima bolji život kako u Zagrebu, tako i u Hrvatskoj", istaknuo je.    Rekao je da je standard u Zagrebu duplo bolji nego u Hrvatskoj, a pet puta bolji nego u Vukovarsko-srijemskoj i Ličko-senjskoj županiji. Ustvrdio je kako je "zadaća nove Vlade da taj jaz između Zagreba i ostalog dijela Hrvatske uravnoteži i izbalansira i da se strategijom gospodarskog ravnomjernog razvitka Hrvatske osiguraju socijalni preduvjeti u ostalom dijelu Hrvatske da se bolji živi". No, kaže Bandić, danas nije vrijeme ni za kritike, ni za iznošenje programa, već da se u parku Maksimiru razveselimo i budemo danas sretni. Dometnuo je i kako nam se i sunce pomalo pokazuje. Pozvao je sugrađane da im se do 18 sati pridruže jer, kako je rekao, "60.000 porcija treba pojesti graha danas" te dometnuo kako se nada da će proći sve u redu.    Nije želio danas ocijeniti rad Vlade, nego je najavio da će polovicom tjedna održati konferenciju za novinare na tu temu kao predsjednik stranke Bandić Milan 365 - Stranka rada i solidarnosti.    Pozvavši novinare na grah, rekao je da je odličan, da je jutros probao nekoliko žlica graha u gradskoj ustanovi "Dobri dom" u Kosnici, gdje se kuhao. Napomenuo je i kako je jutros u pola tri došao iz Rima "pa nije baš fit, ali izdržat ćemo danas".        "Više rada, više reda, više odgovornosti i više solidarnosti", poručio je Bandić. Na pitanje misli li da radnici danas imaju jednaka prava kao nekad, rekao je kako bi "radnici bili sretni da imaju i obaveze i prava, da imaju uvjete da rade, a onda i pravo da se traži od njih, da imaju prava i obaveze i odgovornost". Međutim, nastavio je, "svako radno mjesto je danas prednost i svako radno mjesto je dobitak za našeg čovjeka".    Odgovorio je da on uvijek podržava sindikalne povorke. "Ja sam u povorkama nekad i bio, danas se to više ne radi, ljudi iz javnog života ne idu sa sindikatima, i to je bolje. Naša je zadaća da radimo, a sindikata da štite radnička prava. Zadaća stranke kojoj sam na čelu je da u prvi plan stavi rad i solidarnost. Znači, više rada, više reda i više odgovornosti, a oni koju su na margini društvenog života ili se u utakmici rada i kapitala ne snađu ili zaobiđe ih ta sreća, da budemo prema njima solidarni", istaknuo je.    Novinare je zanimalo i kako komentira što su radnici Zagrebačkog holdinga, 1. svibanj, dočekali s otkazanim Temeljnim kolektivnim ugovorom te ga pitali jesu li krenuli pregovori, a Bandić je novinare uputio da o pregovorima pitaju predsjednicu Uprave Holdinga Anu Stojić Deban.    "Ono što ja mogu jamčiti da u Zagrebačkom holdingu i Gradu Zagrebu nitko neće ostati bez posla, ali ćemo tražiti još više reda, rada i odgovornosti i podvuči crtu na honoriranje nerada, s jedne strane, i s druge strane, dijeljenja onoga što nismo zaradili. To je imperativ svakog ozbiljnog društva pa i Grada Zagreba", istaknuo je Bandić.        Na ulazu u park Maksimir crvene karanfile dijelio je i predsjednik zagrebačkog SDP-a Davor Bernardić sa stranačkim kolegicama i kolegama. Bernardić je čestitao svim Zagrepčankama i Zagrepčanima 1. maj, Praznik rada. Istaknuo je kako na žalost danas radnici i umirovljenici, koji su nekad bili radnici i ugradili svoje ruke u izgradnju ovog našeg društva, danas teško žive. "I odgovornost naše mlađe generacije hrvatskih političara je da jednostavno stvori bolje uvjete i za radnike i za umirovljenike", poručio je Bernardić.     Zagrebački gradonačelnik je prije dolaska na proslavu 1. svibnja u park Maksimir, jutros u sedam sati otvorio Marohnićevu ulicu, nakon završetka druge faze radova na dionici prema potoku Kuniščak. Prva faza radova odvijala se na Slavonskoj aveniji nakon urušavanja asfalta na samom raskrižju. Zatim je obišao ustanovu "Dobri dom" u Kosnici u kojoj se pripremao grah za prvosvibanjsku proslavu u Maksimiru.   Bandić će biti i na Tržnici Kustošija, gdje će se pridružiti građanima na proslavi Praznika rada, u organizaciji Društva Kustošijanaca, koju je Grad podržao s donacijom od 800 porcija graha. Pridružit će se i proslavama Međunarodnog praznika rada u organizaciji Matica hrvatskih umirovljenika - Podružnice Sloboština te Novog sindikata na južnoj strani jezera Jarun. Navečer će na stadionu sv. Josip Radnik gradonačelnik Bandić pozdraviti prisutne na proslavi Dana nogometnog kluba Sesvete, te će uručiti nagrade pobjednicima prvenstva mjesnih odbora Sesveta u malom nogometu kao i najuspješnijim sportašima Sesveta za 2015.     Pročelnica Fortuna novinarima je u petak rekla kako ukupan trošak proslave Međunarodnog praznika rada u Maksimiru iznosi 987.000 kuna, slično kao i prošle godine kada je koštao 992.000 kuna. U "Dobrom domu" uz 5500 kilograma graha skuhano je i 4000 kilograma kobasica, 2300 kilograma pancete i 1100 kilograma sušene vratine.   Međunarodni praznik rada, 1. svibnja Osječani su u nedjelju tradicionalno proslavili na lijevoj obali Drave, gdje je Grad Osijek organizirao podjelu 2500 porcija graha, no sindikalnih predstavnika nije bilo.   Osječki gradonačelnik Ivica Vrkić je sa sugrađanima pojeo porciju graha i izrazio žaljenje što ih nema sindikata.   „Žalostan sam što ovo više nije sindikalna, nego stvarna sadržajna poruka. Niti ima više radnika i radničkih prava, pa čak niti sindikata kojima je to u opisu posla. Grad nastavlja tradiciju jer trebamo voditi računa o zapošljavanju i zaposlenima“, rekao je gradonačelnik Vrkić.   Dodao je kako je tradicija dobra iako se od nje ne živi, ali ju treba uvažavati. Vrkić je poručio kako je za to da se svi zajedno okrenemo prema stvaranju novih radnih mjesta, novom zapošljavanju i pravom odnosu prema svima koji rade.   Grah su skuhali članovi Udruge majstora kotlića Slavonije i Baranje.      Kiša koja pada u Splitu omela je obilježavanje tradicionalne proslave Međunarodnog praznika rada 1. svibnja na Marjanu te se ondje okupilo samo nekoliko stotina građana kojima su podijeljene porcije "fažola", a otkazan je kulturno- zabavni program i govori sindikalnih i poliitčkih predstavnika.   Za prvosvibanjsku proslavu na Marjanu bilo je pripremljeno 1.700 porcija fažola ali ih je podijeljeno svega nekoliko stotina, a preostali dio, kako je rečeno, bit će dodijeljen splitskim humanitarnim ustanovama.   Predstavnici sindikata su u izjavama novinarima rekli da se kiša urotila protiv radnika te je spriječila da veći broj građana dođe na Marjan, za razliku od ranijih godina kad se ondje za Međunarodni praznik rada okupljalo tisuće Splićana.   Predsjednik Sindikata metalaca Hrvatske-Industrijskog sindikata Vedran Dragičević okupljenim je novinarima rekao kako je nezadovoljan prvim potezima aktualne Vlade.   "Mi smo u ovom trenutku vrlo nezadovoljni prvim potezima Vlade jer oni predstavljaju direktno zadiranje u džepove građana koji već imaju mnogo problema zbog nezaposlenosti ili neisplate plaća, te želimo poručiti vladi da to tako ne može ići," poručio je Dragičević. Po njegovim riječima Vlada se prvo trebala dogovoriti sa sindikatima. "Nastavit ćemo sindikalne aktivnosti, a one će uskoro biti žešće i mnogo veće," istaknuo je Dragičević   Splitski gradonačelnik Ivo Baldasar je novinarima na Marjanu izjavio kako u vezi s pravima radnika postoji Zakon o radu.   "Što se tiče prava radnika, mi imamo Zakon o radu koji, po meni, nije loš ali je pitanje kako se on provodi i tko ga provodi," rekao je gradonačelnik Baldasar. Dodao je kako bi u zašititi prava radnika trebalo "ojačati sindikate."   Povjerenik Sindikata metala Hrvatske-Industrjskog sindikata u Brodopslitu Joško Franić je novinarima izjavio kako je u Hrvatskoj "cijelo radništvo u problemima" te da zato mladi odlaze živjeti izvan Hrvatske. "Te probleme treba rješavati Vlada jer za to je i izabrana," poručio je Franić.      Radnici splitske Trajektne luke Međunarodni su praznik rada 1. svibnja obilježili prosvjedom zbog otkaza njihovom sindikalnom povjereniku Marijanu Babiću kao i sporosti pravosuđa, jer bi sudski postupak s tim u vezi trebao početi na jesen.       Radnicima su na prosvjedu u luci potporu dali sindikati Jadrolinije, Dalmacijavina, Brodosplita, Auto- prijevoza Sinj, predstavnici 4. gardijske brigade, te udruga Udovica Domovinskog rata. Radnici su nosili transparente na kojima je pisalo "Danas Marijan Babić - sutra Tomislav Urlić" i "Danas Trajektna luka Split - sutra Jadrolinija."   Urlić je predsjednik Radničkog vijeća Jadrolinije i Nezavisnog sindikata pomoraca putničkih brodova Hrvatske,   Predsjednik Hrvatske udruge radničkih sindikata (HURS) Ozren Matijašević je rekao kako su današnji Praznik rada željeli obilježiti tako da pokažu zašto Hrvatska gubi bitku sa bezakonjem i kriminalom.   Najavio je da će se u ponedjeljak u Zagrebu sastati sa zamjenicom ministra pomorstva, prometa i infrastrukture, a tjedan poslije i s ministrom Olegom Butkovićem. "Ukazat ćemo im na žalosnu činjenicu da se tolerira neplaćanje koncesije, da se u Trajektnoj luci Split tijekom godina dogodio višemilijunski odljev novca, iskazat ćemo protivljenje umanjenju plaća radnicima do minimalne i to u okolnostima kada ukupni trošak za plaće u punom iznosu dvostruko manji od onog što se slijeva s osnova naknada za privez i odvoz brodova u luci", rekao je Matijašević.   Ocijenio je kako je riječ o nizu nezakonitih radnji, pa i o mogućem pranju novca o čemu su cijelu dokumentaciju u travnju predali Državnom odvjetništvu i podnijeli kaznenu prijavu protiv jednog od vlasnika Trajektne luke Split Branka Buljana. Kako je rekao Matijašević, ne mogu se pomiriti s tim da godinama nema reakcije pravosuđa i odvjetništva, te da su dosad sve vlade tolerirale poslovanje te luke koja ne plaća koncesiju, pa su državi dužni 3,7 milijuna kuna.   Sindikalni povjerenik HURS- a u Trajektnoj luci Split Marijan Babić u veljači je dobio otkaz jer je svojim kolegama iznio informacije o poslovanju društva koje su bile javno dostupne nakon čega je zbog otkaza podigao sudsku tužbu. Iako je zakonski rok za rješavanje radnih sporova šest mjesec sindikatu je na sudu rečeno da će rasprava biti zakazana početkom jeseni.   Na prosvjedu je bio i Tomislav Urlić koji je novinarima otkrio da se unatoč tome što Jadrolinija dobro posluje pregovara sa strateškim partnerom iz Estonije o ulasku u tu tvrtku.    "Ne znam čemu strateški partner kada dobro poslujemo. Svakako je bolje ići sam i eventualno koristiti kredite ili novce europskih fondova. Mi radimo u tvrtki koja bez ikakve uprave radi dobro jer pomorci iznose Jadroliniju, a ne uprava ili neke nove mesije koje dođu sa strane", rekao je Urlić.   Trajektna luka Split d.d. nastala je pretvorbom poduzeća "Održavanje i izgradnja luka s.p.o.". Imaju koncesiju za privez i odvez brodova. Splitska luka godišnje ima 17.000 uplova i isplova od čega se većina odnosi na domaći linijski promet, a ostatak na međunarodni teretni promet. Kroz luku Split godišnje prođe oko 700.000 vozila.    ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!