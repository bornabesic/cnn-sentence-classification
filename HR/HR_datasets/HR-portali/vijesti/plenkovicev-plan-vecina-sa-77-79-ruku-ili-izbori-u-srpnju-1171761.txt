Sve je kraći rok u kojem Andrej Plenković mora dokazati ima li novu parlamentarnu većinu ili donijeti odluku o izvanrednim parlamentarnim izborima. Za manje od dva tjedna ta dvojba mora biti riješena, dakle nakon drugog kruga lokalnih izbora 4. lipnja. Iako nije službeno potvrđeno, iz izvora bliskih Plenkoviću može se čuti kako je, u slučaju da okupljanje većine zakaže, skloniji izborima sredinom srpnja nego čekanju do rujna. Bez većih stranaka No prije rasprave o eventualnim izborima, strategija premijera Plenkovića, čuje se u HDZ-u, a to je i od svih kombinacija najrealnije, mogla bi ići u smjeru da zadrži na svojoj strani 76 zastupnika koji su izglasali Jandrokovića za novog šefa Sabora i još pridoda dva ili tri dodatna zastupnika. U prvom redu to bi bila nezavisna Bruna Esih, koja bi u tom slučaju potporu podigla na 77 zastupnika, i eventualno Ivan Lovrinović iz Promijenimo Hrvatsku čiji su kolege iz kluba već podržali Jandrokovića, ali on to uoči lokalnih izbora, na kojima se neuspješno kandidirao za zagrebačkog gradonačelnika, nije učinio. Plenković, kako je i sam izjavio u ranijim intervjuima, drži da je većina od 77 do 79 zastupnika sasvim u redu, premda je vrlo tanka. U HDZ-u, zaključujući iz razgovora s više sugovornika, ne računaju na savezništvo s HNS-om, ali i dalje priželjkuju potporu HSS-a, premda su svjesni rezolutnih odbijenica Kreše Beljaka. Međutim, u vrhu HDZ-a podijeljena su mišljenja treba li se Plenković upuštati u formiranje tijesne većine ili treba što prije, a prvi je idući rok u srpnju, izaći na nove parlamentarne izbore. – Novi izbori nisu rješenje jer HDZ, kao ni jedna druga stranka, sam ne može imati apsolutnu većinu u Saboru, što znači da bismo opet trebali tražiti partnere, dogovarati sastav Vlade, a to znači opet dva ili tri mjeseca pregovora. Mi trebamo unutar ovih 76 zastupnika, i eventualno kojeg više, tražiti potporu za četiri nova ministra – rekao nam je izvor blizak premijeru Plenkoviću. I on je svjestan da bi to bila tanka većina, ali smatra da su novi izbori krajnje, a ne prvo rješenje za ovu krizu. – HDZ nakon odličnog rezultata prvog kruga lokalnih izbora ne treba bježati od novih izbora i mi bismo sigurno opet bili relativni pobjednik, ali situacija se ne bi bitno promijenila – uvjeren je taj sugovornik. Drugi izvor iz Predsjedništva HDZ-a, također sklon Plenkoviću, nije optimist kada je riječ o novoj većini i drži da su što brži parlamentarni izbori najbolje rješenje. – Ako Plenković želi novu većinu u Saboru, on bi već sada morao imati nove kandidate za ministre jer oni od kojih traži podršku moraju znati koga bi to točno podržali. S druge strane, on mora ponovno pregovarati s trojkom oko Hasanbegovića, pa sa zastupnikom Škibolom, Lackovićem..., a svi oni imaju zahtjeve koje treba zadovoljiti – drži taj izvor. On smatra da bi izbori u srpnju bili idealni jer bi HDZ na birališta izišao na valu uspjeha na lokalnim izborima i osvojio još nekoliko novih mandata. Napominje da bi HDZ u drugom krugu lokalnih izbora mogao dobiti i gradonačelnika Splita i još tri župana u Dalmaciji i Slavoniji, a to bi mu još više dalo vjetar u leđa. Mudro šute Iako je Plenkoviću potrebna Bruna Esih, još je nije nazvao i s njom razgovarao, kao ni s Hasanbegovićem, a ni Glasnovićem. Tako tvrde i ostali zastupnici na koje HDZ računa. Na direktno pitanje jesu li spremni podržati novu većinu daju nikakve ili nejasne odgovore. – Čujem da će predsjednica imati konzultacije pa ću sve njoj reći, neću se javno izjašnjavati – kazao nam je nezavisni zastupnik Željko Lacković, koji je dao svoj potpis za Jandrokovića uz uvjete koji su se ticali Agrokora. Plan da postane koprivničko-križevački župan propao mu je, tvrdi, upravo zbog prozivanja oko preslagivanja. Iz razgovora je vidljivo da nije zadovoljan činjenicom da Vlada nije na vrijeme iznijela uvjete pod kojima je podržao Jandrokovića, ali ni obrazloženja kojima je Vlada njegove prijedloge odbila.