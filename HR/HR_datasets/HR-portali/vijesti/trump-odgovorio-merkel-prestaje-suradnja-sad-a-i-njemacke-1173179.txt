Vremena u kojima smo se mogli u potpunosti osloniti na druge su dobrim dijelom iza nas. To sam sama doživjela posljednjih dana - rekla je kancelarka Angela Merkel na političkom skupu u Münchenu odmah nakon povratka s G7 summita na Siciliji koji je, zbog neslaganja američkog predsjednika Donalda Trumpa s ostatkom sudionika summita po gotovo svim temama, završio razočaravajuće.  Nakon povratka sa summita, Merkel je izjavila kako za Njemačku SAD više nije pouzdan partner. Donald Trump u svom je stilu odgovorio na navedene izjave. Naravno, na Twitteru. - S Njemačkom imamo ogroman trgovinski deficit, a osim toga ona plaća mnogo manje za NATO i vojsku nego što bi trebala. To je loše za SAD. To će se promijeniti - napisao je. Podsjetimo, prije summita Trump je najavio američki udarac njemačkoj autoindustriji. - Nijemci su loši, jako loši - rekao je Trump prigodom susreta s predsjednikom Europske komisije Jean-Claudeom Junckerom, Europskog vijeća Donaldom Tuskom i ostalim visokim dužnosnicima EU u Bruxellesu. - Pogledajte milijune automobila koje prodaju u SAD-u. Strašno. To ćemo prekinuti. A vodeći njemački političari pozvali su danas na otpor Trumpovoj politici. - Tom se čovjeku treba suprotstaviti sa svime iza čega stojimo - ocijenio je danas čelnik socijaldemokrata Martin Schulz, glavni oponent kancelarki Merkel na skorim njemačkim parlamentarnim izborima koji će se održati u rujnu. Na summitu G7 u Taormini u Italiji, koji se održao proteklog vikenda, Trump je rekao da mu treba više vremena kako bi odlučio hoće li se Sjedinjene Države povući iz Pariškog sporazuma o ograničavanju emisija plinova s učinkom staklenika.  - Oni koji se ne usprotive toj američkoj politici postat će sudionici - kazao je njemački ministar vanjskih poslova i zamjenik kancelarke Angele Merkel Sigmar Gabriel za list Rheinische Post od utorka. - Oni koji ubrzavaju klimatske promjene manjom zaštitom okoliša, prodaju više oružja u zonama sukoba, i koji nemaju interes za rješavanje vjerskih sukoba  putem diplomacije, ugrožavaju mir u Europi - istaknuo je Gabriel.