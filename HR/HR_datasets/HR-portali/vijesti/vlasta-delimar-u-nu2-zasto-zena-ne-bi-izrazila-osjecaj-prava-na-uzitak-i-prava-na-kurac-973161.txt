Screenshot: HRT DANAS u emisiji Nedjeljom u 2 na HRT-u kod Aleksandra Stankovića gostovala je jedna od najpoznatijih hrvatskih performerica, Vlasta Delimar. O zadnjem performansu "S pravom na orgazam iznad 60" rekla je da je dio šireg projekta. Jedan performans je izvela i u Austriji. O razlikama između doživljaja Austrijanaca i Hrvata, kazala je da je prvo bila malo skeptična. "Austrijanci su, međutim, fenomenalno reagirali, pa sam odlučila vidjeti kako će to izgledati u Zagrebu", rekla je. "U Zagrebu isto tako, kad sam bila u izlogu. Isto je bilo jako pozitivno", dodala je. Zabrana užitka "Od pojave patrijarhata društvene strukture nam pokušavaju oduzeti pravo na orgazam i na užitak. Tako dobivamo ljude koji imaju strah od užitka, a potom i strah od života. Tako dobivamo ljude koji su poslušnici i poltroni", kazala je. "Crkva preko obitelji to isto želi, preko figure glave obitelji, da se u nama ubije želja za užitkom. Muškarcima se uvijek davalo više prava na užitak. Znate dobro da se nekako više toleriraju muškarcima preljubi, dok se na ženu preljubnicu ide drvljem i kamenjem", dodala je. "To su sve elementi koje sam uzela u obzir kod performansa "Pravo na orgazam". Na pitanje o tome kako doživljava starenje i vlastito tijelo, kaže da se veseli starenju. "Nikad nisam radila nikakve korekcije na svojem tijelu, za razliku od nekih umjetnika i umjetnica, to mi ne pada na pamet. Transformacije tijela su mi jako zanimljive, bore i sve ostalo, ne bojim ih se", kaže Delimar. O ocu "Moj otac mi nije mistificirao seksualnost, vodio me na filmove na kojima se otkrivao spolni život, često smo u kino išli skupa. Moja mama je bila malo konzervativnija, govorila mi je da me muškarci žele samo seksualno iskoristiti. Otac je bio ok, sve do trenutka kad sam htjela otići u Zagreb u školu umjetnosti. Došlo je do sukoba jer sam htjela ići u umjetničku školu, a u provinciji se očekivalo da se ide na fakultet. Kasnije sam mu oprostila, ali onda sam ga mrzila beskrajno. Nije lako biti roditelj", ispričala je o obitelji. O golom tijelu "Najbliskije mi je bilo kako ostaviti trag za sobom svojim tijelom, nakon što sam završila umjetničku školu. Prva asocijacija na golo tijelo većini ljudi je seksualnost. Oni ljudi koji imaju kastraciju seksualnosti, odmah reagiraju negativno. Oni kod kojih je ta kastracija manja, reagiraju puno prirodnije. Tijelo bez odjeće je prirodno tijelo, koje je društvo kroz razne represije negativno asociralo. Meni je od prvog dana golo tijelo prirodno tijelo. Nikad nisam imala nelagodu da skinem odjeću sa sebe". "Djeca nemaju taj zazor na početku", dodaje. Na pitanje o tome kako pomoći starijim ljudima da razmišljaju o orgazmu u poznijoj dobi, kazala je da je ključ edukacija. "Edukacija i samo edukacija. Od rane dobi djecu treba usmjeravati na taj način. Onda se događaju raznorazne čudne reforme i zabrane... Možda treba ljudima ponuditi i u starijoj dobi, podsjetiti ih da imaju pravo na uživanje, kao što imaju i sva druga prava. I to je jedno pravo koje bismo trebali tri puta istaknuti. Gerontolozi govore o tome da je orgazam u starijoj dobi jako važan za psihofizičko stanje, i može kod žena biti snažniji nego u nekoj srednjoj dobi", istaknula je. O Tomu Gotovcu "Tom Gotovac je nakon majčine smrti preuzeo njezino prezime, imao je težak odnos s ocem. Bilo je uspona i padova u našem odnosu. Par godina nije razgovarao sa mnom. Uvijek je imao neke konstrukcije, i tako se odnosi prema ljudima. Prvo je bilo nakon Ljubljane, on je bio uhapšen, okrivio je nas da smo mi krivi jer smo ga fotografirali. Onda smo se kasnije opet pomirili... 2005. godine, kad sam počela raditi međunarodni susret umjetnika, on je nepozvan došao kao publika i bojao se kako ću ja reagirati. Dočekala sam ga s velikom dobrodošlicom, i od 2005. naša ljubav traje do kraja. To je bio umjetničko-ljubavnički odnos. Za njega moram reći, on je bio jedan od najvećih umjetnika. Zadnju godinu njegovog života, do odlaska u bolnicu smo se ja i moj partner brinuli za njega", kazala je. O slobodi "Mislim da sloboda mora biti bezuvjetna. Samo tako može biti široki poligon. Slobodu je dosta teško živjeti, neko ljudi imaju strah od slobode. Ne usude se iskoračiti u prostor slobode. U našoj svakodnevici postoji niz primjera da ljudi nemaju snage živjeti slobodu punim plućima", dodaje. "Kod raznih feministica mi smeta njihova isključivost. Kad sam napisala "KURAC VOLIM" pod svoj portret, prestrašno je kako ženski svijet reagirao. Zašto žena ne bi izrazila svoj osjećaj seksualnosti, prava na užitka i prava na taj kurac? Imala sam takvih problema...", kazala je.