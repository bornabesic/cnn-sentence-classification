Foto: Press • Prvi digitalni muzej u Hrvatskoj artt.hr objedinjuje najbolje radove autora suvremene umjetnosti prijavljenih na natječaj "HT nagrada – MSU Zagreb" u zadnjih deset godina • Od prve godine pa do danas, na natječaj je prijavljeno više od 2300 radova, od čega je izloženo 335, a nagrađeno i otkupljeno 27 radova • Hrvatski Telekom je u proteklih 10 godina uložio više od 30 milijuna kuna u stvaranje i jačanje hrvatske umjetničke i kulturne scene, a ovaj projekt učinit će hrvatsku suvremenu umjetnost još dostupnijom većem broju ljudi Hrvatski Telekom i Muzej suvremene umjetnosti u Zagrebu obilježavaju 10 godina suradnje, povodom čega su predstavili artt.hr, prvi digitalni muzej u Hrvatskoj, gdje se mogu naći svi dosadašnji radovi s izložbe "HT nagrada – MSU Zagreb." "HT nagrada – MSU Zagreb" jedna je od najuspješnijih suradnji korporativnog i kulturnog sektora u Hrvatskoj, u sklopu koje je prijavljeno više od 2300 i izloženo 335 radova. S ovom 10. jubilarnom godinom, bit će ukupno 30 nagrađenih i otkupljenih radova, koji će sačinjavati Zbirku HT MSU-a. Vjerujem da smo ovom suradnjom dali veliki doprinos razvoju hrvatske umjetničke scene, ali pokazali i da se kultura može promišljati u zajedništvu s gospodarstvom na jedan novi i vrlo produktivan način. Umjetnicima smo pružili potporu i poticaj za rad, a naš partner Hrvatski Telekom omogućio je najširoj kulturnoj javnosti uvid u recentnu umjetničku produkciju, što je od velike koristi za cijelo društvo, istaknula je ravnateljica MSU-a Snježana Pintarić. Hrvatski Telekom je vodeća tehnološka kompanija u Hrvatskoj, koja je u proteklih 10 godina uložila više od 30 milijuna kuna u stvaranje i jačanje hrvatske umjetničke i kulturne scene, od čega u projekt "HT nagrada – MSU Zagreb" više od 12,5 milijuna kuna. Ulaganjima u kulturu u proteklih 10 godina, građanima smo izravno omogućili pristup znanju i umjetnosti, što je iznimno važno za razvoj društva u cjelini. HT je predvodnik digitalizacije koja je temelj daljnjeg napretka, stoga nam je logično objediniti digitalizaciju i kulturu kroz projekt digitalnog muzeja. Radi se o prvom projektu takve vrste u Hrvatskoj, kojim ćemo hrvatsku suvremenu umjetnost učiniti još dostupnijom većem broju ljudi, poručio je Boris Drilo, član Uprave HT-a i glavni direktor za tehniku i informacijske tehnologije. Umjetnik i autor artt.hr digitalnog muzeja je Juri Armanda, koji je zaslužan i za vizualni identitet projekta proteklih 10 godina. Digitalni muzej na jednom mjestu objedinjuje najbolje radove autora suvremene umjetnosti prijavljenih na natječaj "HT nagrada – MSU Zagreb", a ujedno je i uvod u ovogodišnju izložbu "Remek digitalno", koja se otvara 10. ožujka u Muzeju suvremene umjetnosti i čija je tema digitalizirano društvo. Povezanost umjetnosti i digitalizacije možda nije vidljiva na prvi pogled, ali je iznimno snažna. Digitalizacija utječe na kreativnost, inovativnost, omogućuje razmjenu ideja i komunikaciju autora sa širom javnosti. Uz pomoć digitalizacije ovim smo djelima, njihovim autorima, ali i cijeloj suradnji, dali hommage i priliku za neki novi život, rekao je Juri Armanda. Pomoćnica ministrice kulture za međunarodnu suradnju, Iva Hraste Sočo, čestitala je partnerima na uspješnom kontinuiranom vođenju projekta kojim se sustavno stimulira hrvatska umjetnička produkcija. Riječ je o vrijednom modelu međusektorske suradnje koji je uvelike obilježio hrvatsku suvremenu umjetnost i stvorio okvir za mapiranje najnovijih i kreativnih kulturnih i umjetničkih sadržaja, izjavila je Hraste Sočo.