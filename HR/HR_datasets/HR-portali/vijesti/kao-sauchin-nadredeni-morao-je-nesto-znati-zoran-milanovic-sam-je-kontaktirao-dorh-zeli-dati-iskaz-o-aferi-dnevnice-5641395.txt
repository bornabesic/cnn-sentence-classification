Državno odvjetništvo još nije pozvalo Zorana Milanovića kako bi ga ispitali o lažnim nalozima njegovih posebnih savjetnika dok je bio premijer, no, kako neslužbeno doznaje Novi list, Milanović je sam stupio u kontakt s DORH-om. Bivši premijer naime smatra, piše Novi list, da bi on trebao dati iskaz o ovom slučaju u kojeme se Tomislava Sauchu tereti da je kao predstojnik ureda premijera ukrao pola milijuna kuna. U zahtjevu koji je DORH dostavio prošlog tjedna u Sabor navodi se da će kao svjedoci biti ispitane 'osobe koje su u to vrijeme bile zaposlenici Ureda predsjednika Vlade i Ureda za opće poslove', a Milanović nije bio zaposlen u Vladi nego je obnašao političku dužnosnost premijera, stoga nije bilo poznato namjerava li ga DORH uopće pozvati na obavijesni razgovor iako je bio Sauchin nadređeni. No, donedavni predsjednik Vlade i javno je isticao da postoje razlozi da DORH razgovara i s njim, premda nije imao veze s procedurom izdavanja putnih naloga. – Još me nisu kontaktirali, ali mislim da bi logično bilo da me DORH pozove i pita o nekim stvarima. Zato i ostajem kod kuće, iako sam idućih nekoliko dana namjeravao otputovati u inozemstvo, izjavio je Milanović u petak ispred zgrade Sabora. – Kad Milanović ne bi bio ispitan o stvarima za koje se sumnjiči Sauchu, u javnosti bi se vjerojatno tvrdilo da ga glavni državni odvjetnik Dinko Cvitan štiti na taj način. Toga je i sam Milanović svjestan i zato, između ostalog, želi da ga DORH pozove, napominje izvor blizak nekadašnjem predsjedniku SDP-a. U medijima su nerijetki stavovi da je Milanović morao znati barem nešto o tome da je Saucha navodno više od dvije godine potpisivao fiktivne putne naloge, piše Novi list.