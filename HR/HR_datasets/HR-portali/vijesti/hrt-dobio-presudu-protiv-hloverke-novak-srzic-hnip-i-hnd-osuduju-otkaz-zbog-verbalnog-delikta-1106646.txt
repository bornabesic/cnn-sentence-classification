Općinski radni sud u Zagrebu donio je prvostupanjsku presudu u korist HRT-a u sporu koji je zbog navodnog nezakonitog otkaza nakon nedozvoljenog istupa u javnosti pokrenula bivša urednica HTV-a Hloverka Novak Srzić, na što je reagirao HNIP navodeći da se time 'ozakonjuje verbalni delikt koji je protuustavno, nedemokratski i neprofesionalno promovirala bivša uprava HRT-a', dok je HND ponovio da je 'već ranije osudio otkaz zbog verbalnog delikta'. Hloverka Novak Srzić dobila je otkaz u proljeće 2015. nakon istupa u javnosti u kojima je izrazila nezadovoljstvo prijenosom inauguracije predsjednice Grabar-Kitarović navodeći da je taj prijenos bio daleko ispod profesionalnog standarda HRT-a te da se u komentarima voditeljice prijenosa Elizabete Gojan radilo o ponižavanju tada novoizabrane predsjednice. Tadašnja uprava HRT-a je na čelu s Goranom Radmanom, navodeći kao razlog neovlaštene istupe u javnosti zbog sporne inauguracije, dala otkaze Novak Srzić i Gojan koja je nakon odluke istog Općinskog radnog suda u siječnju ove godine vraćena na posao jer je bilo utvrđeno da je taj otkaz bio protuzakonit. S druge strane, nepravomoćnu odluku u korist HRT-a u sporu protiv Novak Srzić u prvom reagiranju Hrvatski novinari i pubicisti (HNIP) su proglasili neprihvatljivom smatrajući kako je, između ostaloga, riječ o primjeni dvostrukih pravosudnih mjerila. 'Vidljivo je da u ovom slučaju hrvatsko pravosuđe nema ujednačen kriterij, da se nije poštovala ujednačenost pravne prakse, a to izravno ukazuje na nejednakosti u primjeni pravnih normi', navodi se u priopćenju HNIP-a u kojem se tvrdi da je ta presuda i izuzetno opasan presedan s nesagledivim pravnim i društvenim posljedicama, ne samo u pravnim procesima, nego i sa stajališta afirmacije poželjnih društvenih vrednota. ' Uz to izravno stimulira nasrtaje na slobodu govora, nejednakost u ostvarivanju ljudskih prava i slobode govora, te umjesto slobode i odgovornosti nameće princip cenzure i gušenja slobode javne riječi, što je bila praksa bivše uprave HRT na čelu s Goranom Radmanom', ističe se u reakciji HNIP-a. Podsjeća se i kako je javno iznošenje mišljenja Hloverke Novak Srzić bilo sukladno mišljenju Programskog vijeća HRT-a kao autentičnog korektiva programa, te da i ta činjenica potvrđuje da njezin istup nije i ne može biti povreda radne discipline za koju se daje otkaz 's obzirom na skandalozno prenošenje inauguracije hrvatske  predsjednice Grabar-Kitarović '. 'Uvažavajući u potpunosti neovisnost i ne želeći vršiti pritisak na sudsku vlast, HNIP se nada da će više pravosudne instance pokazati bolje shvaćanje posebnosti sporova u medijima. Također se nadamo da će se ujednačiti prakse prema kojima su nekim dopušteni svi prekršaji bez ikakvih posljedica, a drugima se presuđuju kazne i verbalni delikti za iznošenje društveno važnih i dokazanih istina, ističe se u reakciji HNIP-a. Navodi se i kako očekuju od  srodnih profesionalnih, civilnih i društvenih institucija jasnu i javnu potporu u vezi s ovim slučajem, jer se ne radi o zaštiti jedne osobe, u ovome slučaju Hloverke Novak Srzić nego 'o zaštiti temeljnih društvenih principa i standarda funkcioniranja državnoga poretka u demokratskoj državi'. 'Srodna profesionalna institucija', krovna hrvatska organizacija novinara -  Hrvatsko novinarsko društvo (HND) na upit Hine odgovorilo je kako još nije upoznato sa sadržajem presude u slučaju Novak Srzić 'jer ona nije službeno objavljena pa tako nije niti dostupna svima'. 'No dobro je poznato da je HND javno prosvjedovao protiv odluke tadašnje uprave HRT-a o otkazu svim novinarkama koje ste naveli. Upozorili smo tada kako je nedopustivo davati otkaze zbog 'verbalnog delikta', a u međuvremenu smo mnogo puta javno podsjetili na tu pogubnu praksu. Kako još uvijek postoje interni propisi na HRT-u koji omogućavaju otpuštanja zbog 'verbalnog delikta' nadamo se da će uskoro konačno biti izmijenjeni', kazao je za Hinu predsjednik HND-a Saša Leković. Vodstvo HRT nije odgovorilo na upit o prvostupanjskoj presudi u slučaju Novak Srzić, ali istaknuto je kako Hrvatska radiotelevizija 'ne komentira problematiku iz radno-pravnih odnosa'. Hloverka Novak Srzić nije htjela komentirati presudu,  ali kako Hina saznaje, njezin je odvjetnik Ivo Farčić na prvostupanjsku presudu zagrebačkog Općinskog radnog suda uložio žalbu u zakonskom roku. >> Radman tužio Novak Srzić jer ga je nazvala Labradorom 