Predsjedništvo Mosta potvrdilo je osnivača Mosta, saborskog zastupnika i jednog od najistaknutijih Mostovaca Nikolu Grmoju kao kandidata za Dubrovačko-neretvanskog župana, izvijestili su iz stranke.  – Bit ću snažan glas juga na nacionalnoj razini i svim stanovnicima županije pružiti više od deklarativne podrške – kazao je Grmoja te je odmah počeo s kritikom aktualnog župana, HDZ-ovca Nikole Dobroslavića.  Kritizirali HDZ-ovca – Župan Dobroslavić imao je dva mandata, punih 8 godina da učini nešto konkretno za županiju, ali nije učinjeno ništa po čemu će ga se pamtiti. Za visoku plaću obilazio je razna europska središta praktično turistički, umjesto da je realizirao projekte na području prekogranične suradnje i time se nametnuo kao regionalni činitelj. Koliko je župan obilazio Lastovo, Neretvu, Korčulu, Pelješac u usporedbi s europskim gradovima? Sva naša mjesta trebaju ostvariv plan za budućnost i razvoj, sadašnje stanje krajnje je neodrživo – izjavio je Nikola Grmoja. Dosadašnjeg župana Dobroslavića nije štedio ni predsjednik Mosta i Sabora Božo Petrov. – Grmoja sigurno neće biti dobro plaćeni statist kao dosadašnji župan, nego energičan borac koji će rješavati probleme građana Dubrovačko-neretvanske županije i snažan glas koji će artikulirati probleme hrvatskog juga na nacionalnom nivou – rekao je Petrov te dodao da je "Most izabrao pravog kandidata koji dobro prepoznaje neiskorištene potencijale županije te će brzo krenuti s razradom razvojnih projekata koji joj vidno nedostaju.  Na državnoj razini HDZ i Most su koalicijski partneri u Vladi.  >>Bulj kritizirao HDZ-ova župana i poručio: Most će stati na kraj takvom bahatom ponašanju >>Dok se oporba konsolidira, HDZ i Most u lokalnom ratu - ovo će biti krizne točke 