Devetnaest najvećih dobavljača Agrokora sastali su se u utorak popodne s potpredsjednicom Vlade i ministricom gospodarstva Martinom Dalić, na kojem su bili prisutni i ministar poljoprivrede Tomislav Tolušić i predsjednik HGK Luka Burilović. Dobavljači već nekoliko dana ponavljaju da žele otvorenu i jasnu komunikaciju oko Agrokora, da žele biti dio procesa, odnosno sudjelovati u procesu restrukturiranja. Na sastanku su to ponovili ali i dobili obećanje ministrice Dalić da će tako biti te da je Vlada svjesna njihove važnosti. – Ponovili smo im da Vlada očekuje od Uprave i vlasnika Agrokora da nađu rješenje za postojeću situaciju koja će osigurati stabilnost i sigurnost za zaposlenike i dobavljače. Pri tome mislim i na male dobavljače koji se ne mogu suočiti s tim problemom. Podržavamo dobavljače u njihovim zahtjevima jer su važni za cijelo gospodarstvo kao što je i bitan uredan tijek robe dobavljača zbog budućnosti Agrokora – izjavila je Dalić nakon sastanka. Dobavljačima nije samo problem naplata duga koja prema posljednjim podacima iznosi oko 16 milijardi kuna, nego im je bitnija budućnost, odnosno, gdje će ubuduće plasirati svoje proizvode, ako dođe do promjene u vlasničkoj strukturi, jer velik dio njih je u Konzum i druge Agrokorove trgovine u regiji plasirao trećinu svoje proizvodnje. Kako bi aktivirali alarm prema Vladi u ponedjeljak se je pet dobavljača Agrokora - Kraša, Francka, Vindije, Podravke i Dukata sastalo kako bi definirali sljedeće korake i upozorili da o domaćem gospodarstvu ovisi i njihova sudbina koja se može promijeniti ako se ne poduzmu ispravni koraci u restrukturiranju Agrokora. – Naša je intencija stabilnost naših kompanija i stabilnost koncerna Agrokor, našeg najvećeg distributera i kanala za prodaju u Hrvatskoj – rekao je nakon sastanka u ponedjeljak predsjednik uprave Kraša Damir Bulić. Jedan od dobavljača naglašava upravo da je komunikacija najbitnija, a kako netko ne bi izgubio živce, koji su ovih dana vrlo tanki, pogotovo dobavljačima jače izloženim Agrokoru. I dok se naša Vlada već nekoliko puta sastajala s dionicima ove krize od Uprave Agrokora do vjerovnika, pa sada i dobavljača, srpske vlasti tek se spremaju primiti dužnosnike Agrokorovih tvrtki. Sastanak njihovog ministra trgovine, turizma i telekomunikacija Rasima Ljajića s Agrokorovim ljudima trebao bi se dogoditi do kraja tjedna. – Pratimo situaciju, iako su nas uvjeravali da u Srbiji nisu imali problema. Važno je da Agrokor stabilizira svoje poslovanje i svaki ulazak svježeg kapitala, kao i svaki znak oporavka koristan je i za nas – izjavio je Ljajić za srpski dnevni list Politiku. U medijima u Srbiji prenosi se neslužbena informacija da bi Agrokor mogao podmiriti dugove prema dobavljačima u Srbiji. Neki, kako prenose, još uvijek nemaju problema s naplatom dok pojedini dobavljači čekaju na naplatu oko četiri mjeseca.     >>Sberbank i Božo Petrov slažu se u jednom: Todorić ne može biti šef >>Oglasili se i Rusi: Učinit ćemo sve da Agrokor ostane na nogama, ne želimo upravljati maloprodajom kod vas  