Screenshot: Youtube PORTAL Motherboard je objavio zanimljiv komentar o Nikoli Tesli, čije naglaske prenosimo na Indexu.  Tijekom prošlog desetljeća, lik i djelo Nikole Tesle napokon je doživio priznanje u popularnoj kulturi.   Njegova životna priča je inspirirala popularni članak Oatmeala, najsmješniju epizodu Drunk Historyja svih vremena i iznenađujuću ulogu Davida Bowieja kao genija u filmu "Prestiž". Postao je nezaobilazan u popularnoj kulturi, a Teslino memorijalno društvo je na dobrom putu da njegov rođendan, 10. srpnja, proglasi za Dan Nikole Tesle.  Jedan od najutjecajnijih mislioca  Ovaj val ljubavi prema Tesli posljednjih godina potvrđuje njegov doprinos kao jednog od najutjecajnijih mislioca svih vremena. Također je i dirljiv, s obzirom na neslavan završetak njegovog života kada je usamljen i siromašan preminuo 1943, dok je njegov rad desetljećima kasnije gotovo potpuno zaboravljen. Sličan fenomen se trenutno događa i matematičaru Alanu Turingu, čije su posljednje godine bile još tragičnije od Teslinih, a doprinosi podjednako utjecajni.  Ali, za razliku od Turinga, Tesla je imao neke "mrlje" u svojoj znanstvenoj karijeri. (Izazivam vas, nađite nešta negativno o Turingu; tip je zloslutno savršen). I dok je zakašnjelo poštovanje Tesle ugodno, nema ničega zabavnijeg od nalaženja prljavih detalja.  A koji je bolji način od skidanja Tesle sa pijedestala od podsjećanja na njegove stavove o eugenici? Pa to su bile 1930-te, mogli biste reći. Eugenika je tada bila popularna. Ali, svatko tko brani Teslu "povijesnim kontekstom" nikada zapravo nije pročitao šta je on rekao o ovoj temi.  Univerzalna eugenika?  "Godine 2100., eugenika će biti univerzalno uspostavljena", napisao je Tesla u izdanju Liberty magazina iz veljače 1935. godine u okviru članka u kojemu predviđa budućnost. "U prošlim vremenima, zakon jačeg je iskorjenjivao manje poželjan korov. Čovjekov nov osjećaj sažaljenja se počeo miješati u surov način funkcioniranja prirode. Zbog ovoga i dalje održavamo u životu nesposobne."  Najproblematičniji dio ovog citata je Teslina upotreba riječi "manje poželjan korov" i njegov jasan prezir prema "novim osjećajem sažaljenja." Ali njegove ideje također odaju problematično razmišljanje o prirodnoj selekciji na znanstvenom nivou. Tesla je napravio uobičajenu grešku poistovjećivanja "preživljavanja najjačih" i preživljavanja pojedinaca koji zaslužuju prenositi svoje gene koji su nekako zaslužili pravo na reprodukciju.  Ali kao što svaki evolucijski biolog zna, "selekcija" nije ni približno aktivan proces, kako sama riječ nagovještava. "Najjači" su djelomično srećom; kada se novo utočište oslobodi, organizam s najboljom kombinacijom atributa za upotrebu tog okruženja će tijekom vremena biti uspješniji od drugih. Dinosauri su bili više nego sposobna grupa koja je živjela milijunima godina, ali bacite jedan asteroid na njih i odjednom su ptice i sisavci bolje opremljeni za preživljavanje.  Ekstremni stavovi  Nažalost, Teslini stavovi postaju još ekstremniji: "Jedina metoda kompatibilna našoj predstavi civilizacije i rase je sprječavanje razmnožavanja nesposobnih sterilizacijom i svjesno vođenje instinkta za parenjem", napisao je. "Nekoliko europskih i američkih zemalja steriliziraju kriminalce i lude. Ovo nije dovoljno. Eugenici teže ka tome da se oteža stupanje u brakove."  "Svakako nikome tko nije pogodan roditelj ne treba dopustiti potomstvo", nastavio je. "Stoljeće od danas, bit će podjednako nevjerojatno da se normalna osoba pari s eugenički nepodobnom osobom kao i da se uda za kriminalca."  Što znači "pogodan"? Tko je "eugenički nepodoban"? Činjenica da Tesla izdvaja "lude" također pokazuje manjak samosvijesti. Imamo čovjeka koji je kompulzivno gnječio prste na nogama po sto puta tijekom noći, računao kubikažu svakog obroka i zaljubio se u goluba. On je jednostavno bio arhetip ludog znanstvenika i lako bi potpao pod kategoriju "luđaka" koju navodi.  Pokoja packa  I dok je neobjašnjiva podrška eugenike bila Teslina najveća mrlja, nije mu bila i jedina. Smatrao je da su stimulansi poput kave i čaja "otrovi" i da će nestati do 2000. godine, ali je u istom paragrafu hvalio alkohol kao "raznovrsni eliksir života."  Iako ga je na početku karijere svakako financijski prešao Thomas Edison, njegovi kasniji problemi s novcem su isključivo njegova krivica. Da ni ne spominjemo njegove tvrdnje da je napravio stroj za potres koji mu je uništio laboratorij.  Nema sumnje da su Tesline genijalne ideje bile brojnije od njegovih loših stavova i da zaslužuje posthumnu slavu koja mu se ukazuje. Ali ne bi bilo fer da prođe Teslin rođendan, a da mu se ne udijeli pokoja packa.