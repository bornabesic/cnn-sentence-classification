Foto: Hina MINISTRICA za demografiju, obitelj, mlade i socijalnu politiku, Nada Murganić, rekla je u utorak u Ivancu da će Ministarstvo pojačati mrežu usluga skrbi za starije stanovništvo u njihovim domovima preko gerontodomaćica i ostalih oblika pomaganja, poput dostave obroka, što je nužno da se u prigradskim i selskim sredinama zadrži stanovništvo.  Ovo Ministarstvo se opredijelilo, uz ostale svoje sadržaje, da širimo pomoć u kući putem gerontodomaćica s eventualnom dostavom obroka u kućama ili nekim drugim oblicima pomaganja. To bi pomoglo starijim ljudima da budu u svojim kućama, jer bi im pomoć bila dostupna pružanjem usluge u njihovim domovima, kazala je ministrica.  To bi ujedno bila prilika za zapošljavanje uglavnom ženskih osoba kao gerontodomaćica, koje su teže zapošljive i imaju nisku ili srednju razinu naobrazbe, dodala je.  Drži da bi to vratilo život u prigradskim i seoskim sredinama u Hrvatskoj.   Murganić je podsjetila da je u hrvatskom stanovništvu veliki broj starijih osoba, koje većinom ostaju u svojim kućama. Kada su prisiljeni negdje se smjestiti onda su to centri u većim ili manjim gradovima odnosno sredinama, koje za njih nisu prirodne i nisu im toliko prirasle srcu, dodala je. Novi prostor za Centar za socijalni rad u N. Marofu  Ministrica za demografiju, obitelj, mlade i socijalnu politiku posjetila je u Ivancu Centar za socijalnu skrb, Caritasov dom za starije i nemoćne te Odgojni dom Ivanec.  Izjavila je da je ugodno iznenađena radom i atmosferom u ivanečkom Centru za socijalnu skrb i međuljudskim odnosima što se, kazala je ministrica, vidi i po rezultatima rada.  U Centru je istaknut problem nedostatka adekvatnog prostora, nedovoljan broj stručnih kadrova te nedostatak prijevoznih sredstava. Ocijenila je da su ti problemi karakteristični za većinu centara po cijeloj Hrvatskoj i da će se u idućem razdoblju krenuti u rješavanje tih nedostataka.  Prije dolaska u Ivanec ministrica je posjetila Centar za socijalnu skrb u Novom Marofu, gdje je najavila skori početak gradnje novog objekta vrijednog više od devet milijuna kuna, koji će biti izgrađene u roku od godine dana.