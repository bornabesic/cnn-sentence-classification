Predsjednik Sabora Gordan Jandroković poručio je u utorak kako Sabor kao zakonodavno tijelo mora nastaviti raditi na političkoj stabilnosti i unaprjeđenju zakonodavnog sustava, a zastupnicima je poručio da, kao što pokazuju suglasje oko europskih tema, isto pokažu i u ostvarivanju državnih i nacionalnih interesa, pozivajući ih na suradnju u osiguravanju političke stabilnosti, jačanju institucija te gospodarskog rasta i razvoja. "Danas, Hrvatski sabor kao zakonodavno tijelo, u okviru svoje ustavne uloge mora nastaviti raditi na političkoj stabilnosti Hrvatske te na unaprjeđenju hrvatskog zakonodavnog sustava na svim područjima, radi postizanja što viših političkih i gospodarskih vrijednosti razvijenih društava, a time i rasta uvjeta života svih hrvatskih građana. Kao što često pokazujemo suglasje o europskim temama, iskoristio bih ovaj trenutak da pozovem sve nas zastupnike na iskazivanje tog istog suglasja u ostvarivanju svih naših zajedničkih državnih i nacionalnih interesa", poručio je Jandroković u svom govoru na svečanom primanju u prigodi obilježavanja Dana Hrvatskoga sabora. Pokažimo odgovornost prema građanima koji su nam dali povjerenje Zastupnike je pozvao na suradnju u osiguravanju političke stabilnosti, jačanju državnih institucija, gospodarskog rasta i razvoja Hrvatske te jačanju društvene solidarnosti. "Time ćemo pokazati našu odgovornost prema hrvatskim građanima, koji su nam dali povjerenje", rekao je predsjednik Sabora.  Podsjetio je i kako se današnji dan slavi kao dan spomena na konstituiranje prvog demokratski izabranog višestranačkog Sabora 30. svibnja 1990. godine. "Još su živa sjećanja na taj dan i zanos koji je vladao među hrvatskim ljudima, kao i na sve događaje koji su uslijedili u stvaranju današnje Hrvatske. Tog dana Hrvatska je učinila iskorak prema ostvarenju višestoljetne težnje - prema demokratskoj preobrazbi, svojoj slobodi, neovisnosti i samostalnosti. Ili, kao što je prvi hrvatski predsjednik dr. Franjo Tuđman u svom govoru na konstituirajućoj sjednici Hrvatskoga sabora istaknuo: 'Hrvatska je učinila prvi korak na povratku hrvatskoga naroda i njegove države europskoj civilizacijskoj, političkoj, kulturnoj i gospodarskoj tradiciji'". Dodao bih i povratak kršćanskoj tradiciji i univerzalnim humanističkim vrijednostima", istaknuo je Jandroković. Govoriti o putu prema današnjoj slobodi, demokraciji i parlamentarizmu nemoguće je, ističe, bez spominjanja žrtava hrvatskih branitelja tijekom Domovinskog rata, jer bez njih danas Hrvatskoga sabora i višestranačja ne bi bilo. Tijekom proteklih 27 godina Hrvatska je, prisjetio se, prošla kratak vremenski put, ali dugačak u zbivanjima koja su se dogodila i u postignućima koje je ostvarila.  Jandroković je podsjetio i na državotvorni govor predsjednika Tuđmana u kojem je iznio deset najvažnijih zadaća koje su stajale pred novom demokratskom vlasti - donošenje novog Ustava, uređenje novog ustavnog položaja Hrvatske, uključivanje u Europu i europeizacija Hrvatske, ustanovljenje poretka pravne države i modernizacija državne uprave, duhovna obnova, korjenite promjene u vlasničkim odnosima i gospodarstvu, demografsko oživljavanje, povratak i uključivanje iseljeništva, nužnost promjena u javnim službama i moralna obnova i etika rada. Neke od postavljenih zadaća iz 1990. u potpunosti smo ispunili, a ostaje nam obveza ispuniti sve ostale "Danas gledajući možemo reći da smo neke od tih postavljenih zadaća u potpunosti ispunili. Međutim, na nama, ali i na budućim naraštajima ostaje obaveza da trajno i sustavno pridonosimo ispunjavanju svih ostalih obaveza", poručio je predsjednik Sabora. Osvrnuo se i na sve do sada učinjeno. "Obranili smo Domovinu, osigurali međunarodno priznanje Hrvatske, postali ugledna članica najvećih međunarodnih organizacija i osigurali svoje zasluženo mjesto u međunarodnom poretku. I naposljetku, ostvarili strateški cilj - postali članica Europske unije i NATO-a", rekao je. Sva postignuća nam, kaže, moraju biti obaveza da ih unaprjeđujemo u budućnosti te u tom smislu treba raditi na ostvarivanju stabilnog i trajnog gospodarskog rasta, stvaranju novih i kvalitetnih radnih mjesta, unaprjeđenju sustava odgoja i obrazovanja, zaustavljanju iseljavanja i demografskoj obnovi, unaprjeđenju istraživanja i znanosti, tehnološkog razvoja i inovacija, prilagodbi novom globalnom okruženju, društvenoj pravednosti i solidarnosti i jačanju građanskih i moralnih vrlina u društvu. Jandroković citirao Mažuranića: "Vjerujem u hrvatsku prošlost, sadašnjost i budućnost"  Na kraju svog govora, Jandroković je citirao znamenitog hrvatskog političara i pjesnika te prvog bana pučanina, Ivana Mažuranića, koji je u svojem govoru u Saboru 13. prosinca 1886. rekao: "Vjerujem u Hrvatsku, u njezinu prošlost, njezinu sadašnjost i njezinu budućnost". Svečanosti u Hrvatskom saboru nazočili su najviši državni dužnosnici - premijer Andrej Plenković, najviši predstavnici sudske vlasti, bivši predsjednici sabora, predstavnici crkve i vjerskih zajednica, saborski zastupnici, članovi generalskog zbora te brojni uglednici iz javnog i političkog života, diplomatskog zbora, kulturnih i javih ustanova. Svečanost je započela intoniranjem himne Lijepa naša, a potom i minutom šutnje za poginule u Domovinskom ratu.   Program obilježavanja Dana Hrvatskog sabora uveličao je i nastup klape Hrvatske ratne mornarice Sveti Juraj.