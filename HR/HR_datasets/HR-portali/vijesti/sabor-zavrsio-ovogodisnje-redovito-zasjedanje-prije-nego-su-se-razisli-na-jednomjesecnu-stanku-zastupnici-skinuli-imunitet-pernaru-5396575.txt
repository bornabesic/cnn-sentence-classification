Hrvatski sabor završio je ovogodišnji redovan rad, a zastupnici su u četvrtak, prije jednomjesečne stanke, izmijenili Zakon o lokalnim izborima, kojim se uvodi zabrana kandidiranja na lokalnim izborima za sve osuđene na kaznu zatvora dulju od šest mjeseci, uključujući i uvjetnu kaznu. Most, koji je inicirao te izmjene, oporba optužuje da sve to čini kako bi spriječio dubrovačkog gradonačelnika Andru Vlahušića da se na svibanjskim lokalnim izborima ponovno kandidira, oporba, konkretno SDP najavljuje da će ga, čim se zakon objavi, poslati Ustavnom sudu na ocjenu. Mostov prijedlog u prvom je čitanju imao zabranu kandidiranja osuđenima na “bezuvjetnu kaznu zatvora u trajanju od najmanje šest mjeseci ili uvjetnu kaznu od najmanje godinu dana” za najteža kaznena djela i ona protiv službene dužnosti. U raspravi su Mostovi zastupnici ponavljali da ne vide ništa sporno u tome što je zakon napisan baš zbog Vlahušića no nezamijećeno je prošlo da se zakon ne može primijeniti na Vlahušića jer mu je Vrhovni sud uvjetnu kaznu zbog zlouporabe dužnosti smanjio s godine dana na šest mjeseci. Vlada je uvažavajući zamjerke iz rasprave predložila da birači i političke stranke za lokalne izbore neće smjeti kandidirati osobe koje su pravomoćno, uključujući tu i uvjetnu osudu, osuđene na kaznu zatvora od najmanje šest mjeseci. Peđa Grbin (SDP) poručio je Mostu da mu je trud uzaludan. Nisam sretan da je gospodin Vlahušić kandidat zbog svega što mu se stavlja na teret, ali građani su ga dva puta birali, znate da ga ne možete maknuti na drugi način, pa ga mičete na ovaj, no zakon neće opstati na Ustavnom sudu, rekao je Grbin. "Istog dana kada se zakon objavi u Narodnim novinama ide na Ustavni sud", poručio je SDP-ov zastupnik. Za izmjene Zakona o lokalnim izborima glasovalo je 78 zastupnika, protiv njih 32, a šest ih je bilo suzdržanih. Posljednjeg redovnog radnog dana u ovoj godini, Sabor je izmijenio i Zakon o policiji te se primjena odredbe o isplati otpremnina policajcima koji odlaze u mirovinu odgađa do 1. siječnja 2018. godine, umjesto do 1. siječnja 2019. godine, kako je prvotno bilo predviđeno. 'Skraćivanje' su, naime, amandmanom tražili klubovi HDZ-a i Mosta, a suglasila se Vlada koja pritom poručuje da će se u državnom proračunu za 2018. planirati potrebna sredstva za primjenu odredbi Zakona o policiji kojima se propisuje pravo na neto iznos otpremnine policajcima kojima prestaje služba radi invalidske, starosne i prijevremene mirovine. Primjena odredbi o otpremninama odgađala se od kada je Zakon stupio na snagu, tj. od 31. ožujka 2011., prvo za početak 2013., pa početak 2015. te početak 2017. Prije nego su se razišli na jednomjesečnu stanku, zastupnici su skinuli imunitet kolegi Ivanu Pernaru (Abeceda demokracije) kako bi se protiv njega mogao voditi kazneni postupak zbog uništavanja imovine, odnosno crtanja dva grafita u naselju Jelkovec. Odobrenje za vođenje postupka zatražio je DORH. U drugom slučaju, privatnoj tužbi HRT-ova novinara Aleksandra Stankovića, Pernaru je imunitet 'ostao'. Sabor je tako, nakon polemičnih rasprava na plenarnoj i sjednici Mandatno-imunitetnog povjerenstva (MIP), ispoštovao dosadašnju praksu da imunitet skida kad to traži DORH ili sud, ali ne i kad se radi o privatnom tužitelju. Većinom glasova zastupnika nije u prvom čitanju prošao Mostov prijedlog zakona po kojem bi se državnim dužnosnicima ograničio rast plaća do kojeg bi došlo zbog porezne reforme koja na snagu stupa od početka iduće godine. Zaključujući sjednicu, predsjednik Sabora Božo Petrov kazao je kako vjeruje da neće biti potrebe za izvanrednom sjednicom u vrijeme ustavne stanke te im zaželio svako dobro u povodu nadolazećih blagdana.