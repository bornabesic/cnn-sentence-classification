Predstavnici Sindikata trgovine Hrvatske, među kojima su bili i povjerenici toga sindikata iz Konzuma, te HURS-a, koji su se sastali u četvrtak s Upravom toga društva, priopćili su kako radnici, svjesni ozbiljne situacije, podržavaju sve napore za očuvanje radnih mjesta. Glavni direktor za restrukturiranje koncerna Agrokor Antonio Alvarez III. zahvalio je radnicima i njihovim predstavnicima na marljivom radu i istaknuo kako je zajedno sa svojim suradnicima fokusiran na rješavanje situacije u Društvu, kaže se u priopćenju Sindikata trgovine i navode riječi direktora za restrukturiranje kako je trenutačno glavni cilj isplata plaće radnicima u ugovorenom roku, za što je preduvjet deblokada računa na kojoj intenzivno rade. Navode i da je predsjednik Uprave Konzuma Teo Vujčić naglasio kako poduzimaju aktivnosti usmjerene na stabilizaciju poslovanja te da žele osigurati normalnu opskrbu trgovina robom. To jamči ostvarivanje rezultata i potrebnih prometa, kako bi se isplatila plaća radnicima Konzuma na vrijeme, prenosi se u priopćenju. Sindikalisti su izrazili očekivanja za normalizacijom stanja i stabilizacijom poslovanja u Konzumu jer drže da je to jedini način očuvanja njihovih radnih mjesta i osiguranje egzistencije. Svjesni ozbiljne situacije, radnici podržavaju sve napore kako bi se očuvala radna  mjesta i zaposlenost u Društvu, kaže se u priopćenju Sindikata trgovine Hrvatske i zaključuje da je to jedini način zaštite prava iz Kolektivnog ugovora radnika Konzuma.