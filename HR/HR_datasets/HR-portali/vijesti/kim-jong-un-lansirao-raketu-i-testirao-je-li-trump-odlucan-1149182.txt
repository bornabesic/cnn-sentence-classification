Nepunih mjesec dana nakon što je preuzeo dužnost američki predsjednik Donald Trump našao se pred prvim pravim vanjskopolitičkim izazovom. Sjeverna Koreja nenajavljeno je izvela svoje prvo lansiranje balističke rakete u ovoj godini, a raketa koja je preletjela više od 500 kilometara bila je usmjerena prema Japanskom moru. Raketa nije dospjela do teritorijalnih voda Japana, eksplodirala je u međunarodnim vodama, ali ova proba svakako je izazvala veliku zabrinutost, i u Tokiju i u južnokorejskom Seulu, ali i u Washingtonu. Pitanje kredibiliteta Sjeverna Koreja već uobičajeno po nekoliko puta na godinu lansira sliče projektile ili detonira nuklearne bombe ispod zemlje, ali ovaj put situacija je nešto drukčija. Naime, ovo je prvi pravi test za Donalda Trumpa koji je vrlo gromoglasno prijetio tijekom kampanje da Pyongyang neće smjeti ni pomisliti na daljnji razvoj nuklearnih projektila, niti na prijetnje dalekometnim raketama jer u protivnom slijedi američki odgovor. Što će Trump poduzeti i na koji način će odgovoriti na ovu rukavicu bačenu u lice, uvelike će utjecati i na stav koji će američki partneri imati prema Trumpovoj administraciji. S jedne strane, Trump je pokazao da na domaćem terenu doista ostvaruje što je najavio, no s druge strane, ako sad ne pokaže zube u međunarodnim odnosima, zube koji se više ne svode na potpisivanje uredbi koje provode službenici u zračnim lukama, već na puno ozbiljnije, oštrije i rizičnije mjere, izgubit će dio kredibiliteta koji sada koliko-toliko ima. Južna Koreja, čija obrana uvelike ovisi o angažmanu američke vojske na području demilitarizirane zone, pristupa vrlo oprezno. Naravno, osudili su sjevernokorejski balistički test, no ni jednom riječju nisu zazivali američku pomoć i jači vojni angažman. – Stalne provokacije sjevernokorejskog režima samo pokazuju iracionalnost i manijakalnu opsjednutost razvojem raketnog i nuklearnog oružja – komentirao je Seoul. Slična je situacija i s Japanom čiji se predsjednik Shinzo Abe nalazi u posjetu američkom predsjedniku Trumpu. Abe je u izjavi koju je dao nakon što je Pyongyang ispalio projektil ustvrdio kako mu je Trump obećao “daljnje jačanje savezništva”. Pitanje novca Ovo je značajan odmak od stava koji je Trump zagovarao tijekom predizborne kampanje kada je tvrdio da i Japan i Južna Koreja trebaju platiti znatno više novca nego što plaćaju sada žele li da im SAD budu jamac sigurnosti pred Pyongyangom. U ovome trenutku nitko ne spominje novac, ali Donald Trump još uvijek nije reagirao i nije jasno što će sada poduzeti. Nedvojbeno je kako je projektil ispaljen prema Japanskom moru u ovome trenutku bitniji kao politički test američke administracije nego kao test sjevernokorejske tehnologije. Koje će korake SAD sada povući uvelike će odrediti prizmu kroz koju će Trumpa promatrati ne samo Pyongyang, Seul i Tokio već i igrači na puno većoj i važnijoj sceni. Prizmu kojom će ga promatrati Rusija, Kina i Europska unija. Ili će se pokazati kao žestoki, odlučni kockar ili kao političar koji mišiće pokazuje samo kod kuće. >> Kim Jong-un sprema 'nuklearnu' provokaciju za Trumpa >> 'Sjeverna Koreja sposobna je 2017. testirati raketu kojom može doseći Europu i SAD' 