Veterani splitskog SDP-a: Marin Jurjević Baja, Veljan Radojković i Boris Ćurković u petak su javno prozvali "egzekutore Splita" u vrhu SDP-a "zbog ubijanja demokracije", a Branka Grčića za nerad i nemar te čudan odnos prema gradskoj organizaciji. Marin Jurjević Baja, dugogodišnji predsjednik splitskog Gradskog odbora SDP-a, rekao je da su Radojković, Ćurković i on ljudi koji su stvarali SDP 90-ih godina "kad je bilo najteže i kada su svojim idejama i tijelima branili prostor ljevice i SDP- a" te podsjetio da su 2013. uvjerljivo pobijedili u Splitu i tako spasili obraz stranke budući da je SDP tada izbore dobio još samo u Rijeci. Konferencija za medije održala se u parku kod prostorija stranke zato što je donedavni predsjednik gradskog ogranka SDP- a i gradonačelnik Ivo Baldasar u utorak u Zagrebu obavio primopredaju s direktorom te stranke Dinkom Sutonom te mu je, osim službenog mobitela, vratio i ključeve ureda splitske središnjice. Utvrđeno je i kako gradski SDP za 83 tisuće kuna ima račun u plusu. "Jako smo pogođeni zbog svega što se dogodilo i to samo 21. dan nakon konvencije stranke kada je izabrano novo rukovodstvo koje je na 'stranačkom pikniku', na pauzi između par kava i uz dosta osmijeha i veselja, likvidiralo splitsku organizaciju", rekao je Jurjević te takav potez ocijenio kao preventivni, munjeviti rat, 'blitzkrieg', ali ovaj put politički, kako bi se promijenilo demokratski izabrano rukovodstvo splitskog Gradskog odbora SDP-a. Jurjević je izrazio i uvjerenje da bi nekadašnji predsjednik SDP-a Ivica Račan, da je živ, stajao s njima, a ne s onima "koji pucaju u SDP Splita". Napomenuo je i da splitska gradska organizacija SDP-a nigdje i nikada nije prekršila niti jedan članak stranačkog statuta. Prozvao je Arsena Bauka što je pročitao objašnjenje za raspuštanje splitskog SDP-a koje je vjerojatno pisao netko drugi, a Branka Grčića, člana predsjedništva splitskog SDP- a, "na kojem je bio dva puta u tri godine", za nerad, nemar i čudan odnos prema gradskoj organizaciji. Jurjević je poručio vrhu stranke da će, kada budu "politički streljali" ljude iz Splita, on biti zajedno s njima te dodao da ne zavidi povjereniku Darku Pariću kojega je smatrao političkim sinom. Upitan je li kontaktirao s Rankom Ostojićem ili Brankom Grčićem odgovorio je da nije jer ih nikako ne može dobiti na telefon, ali je sa Zoranom Milanovićem koji mu je rekao da se sve dogovori s Parićem. "Čudim se Milanoviću, kao inteligentnom čovjeku, što je prihvatio da ljudi daleko nižih kapaciteta i političke prosudbe u ovom slučaju 'vode kolo'. Nemam mu što drugo poručiti. Neki od njih su činili one stvari u pelene dok smo mi politički branili stranku u Splitu", izjavio je Jurjević te dodao da je u SDP-u od početka i tamo se ne namjerava vraćati. Cijelu je situaciju vrlo emotivno doživio i Veljan Radojković. "Nije točno da smo mi u Splitu svjetonazorski različiti jer smo 26 godina vjerovali u iste stvari kao i svi. Zoran Milanović u to može uvjeravati samo one s kojima se zajedno skrivao po rupama i skutima dok smo mi krvarili u obrani Hrvatske na razne načine boreći se za njezinu demokraciju", rekao je Radojković  te dodao da Milanović svojim postupcima "izvodi prijeke sudove". Kao i Jurjević, kazao je kako je sigurno da neće pisati pristupnice za ulazak u stranku. "Žalosno je da se u ovim trenucima niti jedna stranka ne bori za nacionalne interese protiv prodaje nacionalnog blaga. Nekome odgovara da napravi podjelu unutar stranaka, a da Hrvatska postane ono što nije", zaključio je. Predsjednik Gradskog vijeća Grada Splita Boris Ćurković tvrdi kako se u splitskom SDP- u ne obračunavaju sa socijaldemokracijom i sa SDP- om Hrvatske već sa načinom razmišljanja i posebno djelovanja, kao i da se donose odluke koje nisu temeljene na statutu zato što statut predviđa selektivnost u pristupu organizacijama koje čine greške, pa se ne ide sa najvećom i najgorom osudom nego postupno. "Duboko se kao čovjek ne slažem sa svojim predsjedništvom i sa predsjednikom SDP-a. Zalažem se za dijalog i demokraciju, kako na razini hrvatskog društva, tako i u političkom životu", poručio je Ćurković.