Najpoznatiji hrvatski bračni posrednik, Nedjeljko Babić Gangster, uključio se u politiku te je kao član HSU-a nositelj liste za Općinu Runovići i kandidat za županijsku skupštinu koalicije Glas Dalmacije. U vrijeme dok je padala Vlada poručio je kako je spreman posredovati između HDZ-a i Mosta ako ga pozovu, no sada čisto sumnja da bi 'treći brak' između te dvije stranke bio moguć. - Taj brak je puka, ali u politici je sve moguće - kazao je Babić za Dalmatinski portal i dodao kako bi prije nekako sastavili vladu SDP-a i HDZ-a. Rekao je i kako je demografsku obnovu shvatio ozbiljno. - Čak su me neki predlagali i za ministra useljeništva i demografske obnove. Ne moram biti ministar, ali bih htio raditi u tom ministarstvu i pomoći svojim iskustvom. Hrvatska nam je sva crna, više nas umre, nego ih se rodi. Moja stranka ističe da ni jedan ministar nije napravio za demografsku obnovu Hrvatske toliko koliko sam napravio ja. Pa, normalno da nije - kazao je popularni 'Gangster' koji je tijekom više od 30 godina posredovao u sklapanju 385 brakova.