Dvojica porečkih policajaca udaljena su s dužnosti jer je u slučaju ranjavanja mladića i djevojke u Vrsaru utvrđeno da nisu učinila sve što je potrebno radi zaštite žrtve i pronalaska počinitelja iako je djevojka prije toga prijavila da joj je prijetio osumnjičeni Danijel Brnos. Načelnik istarske Policijske uprave 11. svibnja ove godine donio je rješenja po kojima je zbog teže povrede službene dužnosti, opisane u članku 96. st. 1. točka1. Zakona o policiji, iz službe udaljio dvojicu policajaca iz Policijske postaje u Poreču, rekla je glasnogovornica istarske policije Nataša Vitasović u izjavi za Hinu. Naime, kako je navela, glavni ravnatelj policije "naložio je izvanredni nadzor nad postupanjem istarske Policijske uprave po zaprimljenim prijavama 19-godišnjakinje iz Svetog Lovreća protiv osumnjičenog Danijela Brnosa (30) zbog upućenih prijetnja". "Nadzorom je utvrđena sumnja da dvojica policijskih službenika Policijske postaje u Poreču nisu poduzela sve potrebne radnje radi zaštite žrtve i pronalaska počinitelja te je protiv njih 15. svibnja Službi disciplinskog sudovanja u Rijeci podnesen zahtjev za pokretanje postupka zbog teže povrede službene dužnosti", istaknula je glasnogovornica Vitasović. Po podatcima Županijskoga državnog odvjetništva, pokrenuta je istraga protiv Brnosa, kojemu je određen jednomjesečni pritvor zbog osnovane sumnje da je počinio dva kaznena djelo teškog ubojstva u pokušaju u slučaju ranjavanja 19-godišnje djevojke i 23-godišnjeg mladića. Oni su ranjeni 7. svibnja oko 14 sati ispred hotela u Vrsaru. 