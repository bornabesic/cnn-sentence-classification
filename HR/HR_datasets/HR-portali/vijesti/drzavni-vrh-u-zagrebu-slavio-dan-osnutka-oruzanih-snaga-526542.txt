Čitav državni vrh i pripadnici vojske okupili su se u ponedjeljak u koncertnoj dvorani Vatroslav Lisinski u Zagrebu na svečanoj 26.obljetnici formiranja Oružanih snaga RH, Dana Oružanih snaga i Hrvatske kopnene vojske.  Svečanost je započela snimkom govora prvog hrvatskog predsjednika Franje Tuđmana te himnom i minutom šutnje za sve poginule branitelje, a okupljeni su pogledali i film o osnutku Oružanih snaga. Tom prigodom predsjednica države i vrhovna zapovjednica Oružanih snaga RH promaknula je brigadnog generala Miroslava Kovača u generalnog bojnika, brigadire Senada Fejzića, Tihomira Kundida i Pericu Turaliju u brigadne generale te kapetana bojnog broda Ivu Raffanellija u čin komodora.  Osim toga, dodijelila je i nagrade najuspješnijim natjecateljima za najspremnijeg pripadnika OSRH "Prvi za Hrvatsku 2017."  U ženskoj kategoriji titulu najspremnije pripadnice OSRH osvojila je poručnica Monika Martina Sipina-Halper, pripadnica Gardijske mehanizirane brigade.  U muškoj kategoriji titulu najspremnijeg osvojio je skupnik Ivo Bašić, pripadnik Vojnoobavještajne satnije Gardijske mehanizirane brigade.