"Turizam je strateška grana koja ima veliki potencijal, ali je znakovito da je jedino turizam, od svih sektora, u prošloj godini ostao netaknut krizom. Ne mogu o poreznoj reformi govoriti samo s aspekta hotelijerstva ili ugostiteljstva, ali hotelijeri ne moraju strahovati od nekih novih poreznih udara", poručio je turističkom sektoru ministar financija Zdravko Marić koji je jučer sudjelovao na Investicijskom forumu Kongresa Udruge poslodavaca u hotelijerstvu Hrvatske. Hotelijeri i moderator Miroslav Dragičević iz Horwath HTL-a od Marića su tražili da detaljno obrazloži zašto je poreznom reformom novac odlučio uzeti baš turističkom sektoru, ali i da se odredi prema porezu na nekretnine koji hotelijeri smatraju dodatnim udarom na poslovanje. "Ne bunimo se protiv poreza, ali želimo da sustav shvati kako su nekretnine naše sredstvo za rad. Nemojte nas oporezovati zato što ulažemo nego zato što ostvarujemo prihode", poručio je Mariću direktor Istraturista Ronald Korotaj, dok je predsjednik Uprave Maistre Tomislav Popović kazao kako će njegovoj tvrtki dodatni porezi smanjiti rast EBITDE za 16 milijuna kuna. Raspravi se priključio i predsjednik Uprave Jadranka grupe Sanjin Šolić poručivši kako dodatni porezi utječu na količinu investicija kompanije. "Volio bih kad bi rasprava o poreznoj reformi bila lišena demagogije i populizma, zbog čega danas i jesmo tu gdje jesmo. Gledajte, kad smo donijeli odluku da ćemo ostaviti međustopu na ugostiteljstvo 13 posto kad je u pitanju pansionska potrošnja, mnogi su mi govorili da će me sad hotelijeri muljati predstavljajući sve kao pansion, ali ja im nisam vjerovao. Uostalom, kod izrade ove reforme, nudilo mi se puno PR-ovca koji su savjetovali neka pustimo koji probni balon, vidimo kako ljudi dišu. No, mi to nismo htjeli, uspjeli smo je sačuvati kao cjelovitu reformu i to je jedini način kako ja na nju mogu gledati. A njen osnovni cilj bio je rasteretiti gospodarstvo", poručio je Marić na Kongresu.