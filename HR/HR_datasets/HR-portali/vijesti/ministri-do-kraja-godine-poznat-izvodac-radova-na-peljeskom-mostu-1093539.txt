Ministar pomorstva, prometa i infrastrukture Oleg Butković i ministar regionalnog razvoja i fondova EU Tomislav Tolušić danas su najavili objavu natječaja za izvođače radova na gradnji Pelješkog mosta i dijela pristupnih cesta. Natječaj su kao investitor raspisale Hrvatske ceste, a ministri su kazali da je i prije 10-ak dana poslana u Bruxelles aplikacija za sufinanciranje tog projekta iz fondova EU. Konsenzus i politički Projekt povezivanja Hrvatske realizirat će se u nekoliko faza. Sad je raspisan natječaj za most i dio pristupnih cesta, a procijenjena vrijednost tih radova je 1,756 milijardi kuna. Izvođači radova birati će se u dva kruga. U prvom krugu, koji će trajati 60 dana, potencijalni graditelji mosta morat će dokazati pravnu i tehničku sposobnost, a u drugi krug će biti pozvani oni koji budu udovoljili tim uvjetima da daju i financijsku ponudu. Postupak izbora izvođača radova trebao bi biti okončan do kraja ove godine, a radovi bi trebali početi početkom 2017. Pri tome u tehničkoj Vladi računaju da će Europska komisija prihvatiti njen prijedlog da projekt povezivanja Hrvatske sufinancira sa 79 posto od ukupne vrijednosti investicije. A ukupna investicija, u koju su uključene i pristupne ceste i obilaznica Stona, procijenjena je na 426 milijuna eura. – Projekt Pelješki most je krenuo i više nitko ga ne može zaustaviti. Na hrvatskoj političkoj sceni postoji konsenzus o tom projektu i ovaj put nije riječ o predizbornoj kampanji – kazao je Butković. Potpis stavlja nova Vlada Njegov kolega Tolušić je kazao pak da će Hrvatska iskoristiti za Pelješki most sva sredstva koja su joj na raspolaganju iz Operativnog programa za cestovnu infrastrukturu, odnosno 330 milijuna eura jer drugih pripremljenih projekata nema. Upozorio je da Hrvatska do kraja godine neće uspjeti povući više od 100 milijuna eura iz fondova EU zbog nespremnih projekata u prometu. Tolušić je kazao i da nema ništa sporno u tome što se natječaj za Pelješki most objavljuje za tehničke Vlade jer će nova Vlada morati donijeti odluku o financiranju mosta i staviti potpis na to. Pozvao je domaće tvrtke da se udruže i natječu za gradnju mosta.