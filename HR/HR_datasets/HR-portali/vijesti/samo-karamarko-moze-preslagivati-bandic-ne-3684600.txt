Predsjednik HSLS-a Darinko Kosor, koji je podnio ostavku na mjesto predsjednika Gradske skupštine u Zagrebu, u utorak je gostovao u emisiji Veto na Jabuci TV te je, pojašnjavajući svoju ostavku, rekao kako je prolongiranje donošenja novog GUP-a na jesen bila kap koja je prelila čašu njegova strpljenja u odnosu s gradonačelnikom Milanom Bandićem. Kao razloge je naveo i nedavno uhićenje Zvonimira Šostara te pitanje nabavke skupog automobila. - Ne znači kad ste partner ako ne prođu jedna, dvije odluke da trebate izaći van. Mi smo Bandiću rušili dvadesetak odluka, imali smo borbu oko natječaja za javnu rasvjetu s njim. Tada sam smatrao da dizanjem sedam ruku možemo stopirati sve loše i podržati sve dobro. Sada više ne možemo zbog novih većina – rekao je Kosor. Govoreći o gradskom proračunu, Kosor je rekao kako nije štetan, ali je izglasan na slijepo, te ga nije mogao podržati. Dotaknuo se i proračuna za prošlu godinu koji je izglasan dok je Bandić bio u pritvoru. Kazao je da je za proračun glasao kako bi spriječio kaos u Zagrebu. Izjavio je i kako Milan Bandić nikada ne bi izašao iz pritvora da on nije glasao za njegov proračun prije godinu i pol dana i da tada on više ne bi bio gradonačelnik. - Da sam prije godinu i pol dana glasao protiv proračuna, gradonačelnik bi bio u pritvoru i ne bi više bio gradonačelnik. Ako bi pao proračun, on bi u pritvoru ostao bez funkcije gradonačelnika. Vjerujte mi, on nikada ne bi izašao iz pritvora. On je izašao samo zato jer je gradonačelnik – rekao je Kosor koji tvrdi da mu nije danas žao što tada nije ipak glasao protiv proračuna kao prije pet mjeseci. - Ne, radio sam po savjesti. Ne cipelarim nekoga tko je na podu. Moraju postajati pravosudna tijela koja rade svoj posao, nije to na nama političarima. Tada mi je bilo važno da nema kaosa u gradu koji bi nastao neizglasavanjem proračuna. Na pitanje koga bi rado vidio kao nasljednika Kosor je rekao kako nikome ne želi zlo. Iz prijateljskih odnosa sa HDZ-om u Zagrebu tvrdi da nikome ne želi da postane šef Škupštine. - Moguća suradnja Bandića i HDZ-a ići na teret HDZ-a. Ako se dogodi ta suradnja, to će biti na štetu HDZ-a – rekao je Kosor. Tvrdi da ne zna hoće li se Sandra Švaljek kandidirati za gradonačelnicu Zagreba, a s davanjem podrške ne želi kalkulirati. - Švaljek se nije kandidirala pa o tome ne mogu govoriti. Ako se kandidira bit će nezavisna kandidatkinja, a rano je govoriti o našoj podršci. Volio bih da se kandidira - rekao je Darinko Kosor. Komentirajući nacionalnu razinu Darinko Kosor tvrdi kako mu Tomislav Karamarko nikada nije rekao da je s Milanom Bandićem razgovarao o preslagivanju te da je on protiv toga da ga radi zagrebački gradonačelnik. "Kada bi bilo neko preslagivanje, iako mislim da to neće nikada uspjeti, to bi jedino mogao raditi samo Tomislav Karamarko koji ima 50 mandata, a ne netko koji ima samo dva. Podsjećam da Milan Bandić ima samo dva mandata, a druga dva manjinca su mu se pricuknula. Oni mogu biti s njim, a i ne moraju", rekao je Kosor. Na pitanje što bi mu u slučaju prijevremenih izbora bilo primamljivije kao opcija, ponovna koalicija s HDZ-om ili suradnja s HNS-om na centrističkoj priči, koju zaziva Ivan Vrdoljak, Kosor je odgovorio kako su mu obje opcije jednako primamljive. - Ali ova druga opcija još ne postoji, postoje samo novinski intervjui Vrdoljaka i ja to pozdravljam. Ja sam to kao HSLS nudio prije četiri godine i IDS-u i HNS-u ideju koalicije centra, pa je to Vesna Pusić s gnušanjem odbila. Sada je novo vodstvo tu s kojim mogu surađivati, ali kada se odmaknu od ljevice i postanu stranka centra – rekao je Kosor. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!