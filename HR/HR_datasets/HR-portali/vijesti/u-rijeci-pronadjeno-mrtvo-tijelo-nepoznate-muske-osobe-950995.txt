Foto: Nel Pavletic/PIXSELL  DANAS oko 13 sati na nepristupačnom predjelu u blizine ulice Sveti Križ u Rijeci, policijski službenici Policijske uprave primorsko-goranske u suradnji s pripadnicima Gorske službe spašavanja zatekli su mrtvo tijelo nepoznate muške osobe. Tijelo je pronađeno na teško dostupnom području, i to nakon pretrage dronom. Na mjestu događaja u tijeku je očevid u cilju utvrđivanja relevantnih činjenica kao i okolnosti događaja, izvijestila je policija. Više informacija bit će poznato po završetku očevida. Kako se neslužbeno doznaje, mrtvi muškarac je povezan s mrtvom ženom koja je pronađena u neboderu na riječkoj Vežici prije dva dana. > MISTERIJ SMRTI ŽENE U RIJECI Obrat u slučaju, policija ga ne vodi kao ubojstvo Podsjetimo, prekjučer je u riječkom naselju Vežice pronađeno mrtvo tijelo mlađe žene. Uskoro je blokiran veliki dio Rijeke, ali i Duge Rese, gdje su policajci s dugim cijevima zaustavljali vozila. Pretpostavljalo se da je za ubojstvo osumnjičen muškarac iz Duge Rese. No, policija je dan poslije priopćila da smrt žene ipak ne tretira kao ubojstvo. Policija tražila ljude s informacijama o događaju Riječka policija je prije dva dana objavila kako u vezi sa smrću 33-godišnje žene privode na ispitivanje osobe koje bi imale informacije o događaju, ali koje im u tom trenutku nisu bile dostupne. "Policija provodi sve mjere i radnje pronalaska tih osoba", poručili su prekjučer na konferenciji o smrti 33-godišnjakinje.