Foto: Hina  MINISTAR znanosti i obrazovanja Pavo Barišić izjavio je da je način izbora nove voditeljice kurikularne reforme dr. Jasminke Buljan Culej bio najbolja demonstracija stručnog izbora u pojedinim tijelima do sada, te da uopće ne bi govorio o "nekakvoj pobjedi politike nad strukom". >> Jokić izbačen iz kurikularne reforme, izabrana Barišićeva savjetnica bliska "obiteljašima"  Izbor je, rekao je Barišić, proveden u skladu sa zakonskim propisima - kako je to propisano u Strategiji obrazovanja, znanosti i tehnologije RH da se članovi Ekspertne radne skupine za provedbu kurikularne reforme (ERS) biraju na temelju javnog natječaja. To se, ocijenio je, nije dogodilo pri prošlom izboru voditelja ERS-a na temelju javnoga poziva a, kako je rekao "koliko mi je poznato, bio je samo jedan kandidat za voditelja i on je izabran".    Prvi voditelj kurikularne reforme bio je dr. Boris Jokić.  Podsjetio je da su na javni natječaj za voditelja i članove ERS-a stigle prijave 125 kandidata za članove i 11 kandidata za voditelja, da je riječ o transparentnom načinu odabira po šest propisanih kriterija koje su razmatrali članovi Povjerenstva za odabir voditelja i članova ERS-a i Posebnog stručnog povjerenstva (PSP) za provedbu Strategije obrazovanja, znanosti i tehnologije i koordinaciju strategija i djelovanja na području obrazovanja i znanosti.  Povjerenstva su 'došla' do izvrsnih kandidata, za njihov rad samo pohvale  Ministar Barišić ocijenio je da su oba povjerenstva došla do izvrsnih kandidata te da može samo izreći pohvale za njihov rad jer su dugo i detaljno raspravljali o kandidatima i zauzeli već poznato stajalište koje kao resorni ministar itekako poštuje, te dodao da je na čelu  Povjerenstva za odabir voditelja i članova bila akademkinja Milena Žic-Fuchs.  Jedna od novinarskih primjedaba bila je kako su navodno članovima povjerenstava na raspolaganju bila samo dva sata za pregled akcijskih planova kandidata te da je Josip Milat, koji je u utorak podnio neopozivu ostavku na mjesto člana PSP-a, ocijenio da je "izbor voditelja i članova ekspertne skupine rezultat, formalno održivih, ali ipak pravnih proceduralnih makinacija".  "Ne mogu komentirati njegove (Milatove) izjave", tek je kratko odgovorio Barišić prekinut novinarskim potpitanjem je li istinit podatak o samo dva sata za pregled akcijskih planova kandidata. Ministar je odgovorio da su, prema podatcima koji su njemu dostupni, neki materijali bili objavljeni prije nekoliko dana, te dodao kako "u to uopće ne bi ulazio". Napomenuo je kako je povjerenstvo raspravljalo na temelju materijala koje su članovi dobili, životopisa kandidata što je, rekao je, uobičajena procedura.  Svi kriteriji postavljeni za Buljan Culej najkvalitetniji  Na pitanje o tomu da je Buljan Culej izabrana, a bila je njegova savjetnica, Barišić je rekao "kako na to ne bi utjecao" te da pretpostavlja kako su se svi kriteriji, postavljeni u vezi kandidatkinje Buljan Culej, pokazali kao najkvalitetniji.  Odgovarajući na primjedbu da je riječ o "pobjedi politike nad strukom", Barišić je rekao kako "uopće ne bi govorio ni o kakvoj pobjedi politike nad strukom" te ustvrdio da "ako je igdje onda je ovdje struka bila poštovana i kriteriji po kojima su kandidati birani - sudjelovanje u vođenju procesa projekata, uspješnosti u realizaciji, obrazovanost, komunikacijske sposobnosti, radno iskustvo.  O primjedbama ne zna ništa  Na primjedba HNS-a da je "Culej povezana s udrugom 'U ime obitelji' gdje je održala i neka predavanja", ministar je rekao da "o tome ne zna ništa", ali i da ne vidi ništa pogrešno ni sporno ako je netko stručnjak u svome području i održi predavanje. Dodao je kako je i sam imao priliku slušati gospođu Buljan Culej na skupovima ravnatelja, programima Nacionalnoga vijeća za vanjsko vrednovanje obrazovanja, a koliko mu je poznato izlagala je i u Europskom parlamentu.  Barišić je najavio da će danas biti raspisan novi natječaj za one članove koji još nedostaju u ERS-u (imenovano je sedam od ukupno 12 članova, plus voditeljica) te da vrlo brzo biti i konstituiranje izabranih članova ERS-a.  Ministar Barišić to je izjavio na marginama Foruma o dualnom strukovnom obrazovanju.