Premijer Srbije Aleksandar Vučić izveo je večeras rijetko viđenu dramu u Bruxellesu, gdje je došao s namjerom da prisustvuje sutrašnjoj međuvladinoj konferenciji EU i Srbije na kojoj se otvaraju nova pregovaračka poglavlja, ali odmah i najavio putem srbijanskih medija da će demonstrativno napustiti Bruxelles ako Hrvatska u posljednji tren ne pristane na otvaranje poglavlja 26. o obrazovanju i kulturi. Na koncu je to i učinio: nakon razgovora s visokom predstavnicom EU za vanjsku politiku Federicom Mogherini, koja ga je obavijestila da nema konsenzusa za otvaranje poglavlja 26., ali ima za druga dva poglavlja, Vučić je kasno večeras napustio Bruxelles ističući da je nezadovoljan i razočaran zbog ponašanja Hrvatske. Pasivno agresivan Posebno oštar Vučić je bio u izjavi za beogradsku televiziju Prva uoči slijetanja u Bruxelles: rekao je kako mu je “dosta hrvatskog iživljavanja”. - Srbija je cijelo vrijeme bila strpljiva, i trudila se ne reagirati, ali će od sada drugačije razgovarati - rekao je Vučić za Prvu TV. Na odlasku iz Bruxellesa, nakon što njegova dramom potpaljena ucjena Hrvatske nije upalila, bio je vrlo tih, ali pasivno agresivan. - Zahvalan sam gospođi Mogherini na njenoj osobnoj korektnosti i poštovanju prema Srbiji. Imali smo vrlo težak, otvoren i iskren razgovor. Nisam krio nezadovoljstvo i razočaranje Srbije zbog ponašanja pojedinih država članica, posebno Hrvatske. Ali pošto sam odgovoran čovjek i moj posao je da brinem o budućnosti Srbije, a ne da se ponašam kao neki što se ponašaju u regiji, večeras neću davati nikakve dodatne izjave - rekao je Vučić na odlasku. Inače, prisustvo premijera države kandidatkinje nije nužno za održavanje međuvladinih konferencija tijekom pregovora, Hrvatsku je uglavnom predstavljao ministar vanjskih poslova, no Vučić ima naviku dolaziti na svaku takvu konferenciju. Ovo je prvi put da neki premijer demonstrativno napušta Bruxelles nezadovoljan principom, koji u EU vrijedi oduvijek i vrijedit će i dalje, da je za odluke o proširenju potreban konsenzus svih članica. Srbija je očekivala da će na sutrašnjoj međuvladinoj konferenciji otvoriti poglavlje 5. o javnim nabavkama, poglavlje 25. o znanosti, te poglavlje 26. o obrazovanju i kulturi. No, zeleno svjetlo za otvaranje poglavlja 26. nije dala Hrvatska, a do prije nekoliko dana ni barem još jedna druga država članica, najvjerojatnije Bugarska ili Rumunjska. Hrvatska je, kako neslužbeno doznajemo, imala dodatna pitanja oko obrazovanja na jezicima nacionalnih manjina. Točnije, oko udžbenika po kojima se školuju pripadnici hrvatske manjine. Očekivali pomoć od Merkel U srpskom pregovaračkim timu, s druge strane, smatraju da Hrvatska nije korektna jer sve što se tiče nacionalnih manjina pripada poglavlju 23 o pravosuđu i temeljnim pravima. Pa tako i obrazovanje nacionalnih manjina pripada u 23., a ne u poglavlje o obrazovanju, području u kojemu pravna stečevina EU praktički ne postoji, zbog čega se to poglavlje obično brzo otvara i zatvara. Hrvatska je svoje poglavlje 26. otvorila i zatvorila u prosincu 2006. Vučić i njegova Vlada, tvrde upućeni izvori, nadali su se da će i njemačka kancelarka Angela Merkel danas u Berlinu udobrovoljiti hrvatskog premijera Andreja Plenkovića jer je Njemačka dala svoju suglasnost i za poglavlje 26. sa Srbijom. No, to se nije dogodilo, iako je Merkel u izjavi novinarima nakon sastanka s Plenkovićem otvorena pitanja Srbije i Hrvatske spustila na bilateralnu razinu i time ih izmaknula iz konteksta pregovora za članstvo u EU. - Što se tiče Srbije, mislimo da o bilateralnim pitanjima treba raspravljati na bilateralnoj razini. Gdje god Njemačka može dati podršku, to ćemo učiniti – izjavila je Merkel. Takav stav Njemačke ne zabrinjava Hrvatsku.      >> Srbija se nada otvaranju još 3 poglavlja, iako nema suglasnost Hrvatske 