Foto: Gulliver Getty BRAZILSKA vlada naredila je raspoređivanje vojske oko zgrada ministarstava u Braziliji nakon sukoba tijekom prosvjeda protiv predsjednika Michela Temera kojega demonstranti optužuju za korupciju i traže njegovu ostavku.  Tisuće Brazilaca okupile su se u Braziliji na poziv sindikata i ljevičarskih stranaka tražeći ostavku predsjednika Michela Temera, a zahtijevaju i ukidanje mjera štednje.    "Sada su raspoređeni savezni vojnici ovdje, u palači Itamaraty (sjedište ministarstva vanjskih poslova), a drugi vojnici dolaze zaštiti druge zgrade ministarstava", objavio je ministar obrane Raul Jungmann u priopćenju za medije.  10.000 ljudi u prosvjedima  Brazilske sigurnosne službe su tijekom jutra zabilježile dolazak dvjestotinjak autobusa i oko 5.000 ljudi.  Prve procjene govorile su da će u prosvjedima sudjelovati 10.000 ljudi, ali bi taj broj mogao "biti i veći", objavile su sigurnosne službe.  Pozivi na ostavku predsjednika Temera zaredali su se od prošlog tjedna kada je otkrivena snimka na kojoj on daje odobrenje za plaćanje mita.    Umorni od skandala  Odbacujući te tvrdnje, predsjednik je ipak zaprijetio mogućim raspadom svoje koalicijske vlade, a Vrhovni sud je naredio provođenje istrage i podneseno je nekoliko zahtjeva za njegov opoziv.  Brazilci su umorni od višestrukih korupcijskih skandala, napose skandala Petrobras, nazvana po imenu naftne tvrtke, u koji je upleten velik dio političke klase.  Na prosvjedima u srijedu sudionici su tražili ukidanje mjera štednje koje zagovara Temer kako bi se najveće latinoameričko gospodarstvo izvuklo iz krize kakva ondje još nije viđena. Te mjere obuhvaćaju zamrzavanje javne potrošnje na 20 godina, smanjivanje dobi za odlazak u mirovinu i ublažavanje zakona o radu.