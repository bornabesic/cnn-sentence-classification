Izabrani predsjednik SAD-a Donald Trump jučer je odlučio da će Rex W. Tillerson, direktor moćne naftne kompanije Exxon Mobil, postati novi državni tajnik SAD-a, što je pandan funkciji ministra vanjskih poslova u europskim državama. Trump bi imenovanje Tillersona trebao potvrditi u utorak ujutro, čime će napokon stati na kraj mnogim špekulacijama o kandidatima za državnog tajnika. Podsjećamo, favorit za tu funkciju prvo je bio bivši gradonačelnik New Yorka i velik Trumpov pristalica Rudy Giuliani, a posljednjih dva tjedna se činilo da najveće šanse ima bivši republikanski kandidat za predsjednika, ali i veliki Trumpov kritičar Mitt Romney. Među potencijalnim kandidatima spominjali su se i bivši direktor CIA-e David Petraeus, bivši veleposlanik pri UN-u John Bolton i senator Bob Corker.    Odabirom Tillersona izabrani predsjednik SAD-a stvorio je potencijalni problem u njegovom postupku imenovanja, koji uključuje saslušanje pred Odborom senata za međunarodne odnose i potom glasanje u kojem ga Senat mora potvrditi običnom većinom (dakle s 51 od 100 glasova). Naime, demokratski, ali i republikanski senatori zabrinuti su zbog "previše prisnih" odnosa koje Tillerson ima s ruskim predsjednikom Vladimirom Putinom. U okviru svoje funkcije na čelu energetskog giganta Tillerson je u proteklih dva desetljeća izgradio vrlo dobre odnose s nizom ruskih dužnosnika, a 2013. godine ta mu je država dodijelila Orden prijateljstva.   New York Times piše da će se saslušanje pred senatskim odborom koncentrirati na odnos Exxon Mobila s Moskvom, naročito u pogledu nekoliko ugovora vrijednih milijarde dolara koji se mogu izvršiti samo ako SAD-a ukine sankcije koje su uveli prema Rusiji zbog aneksije Krima i pomaganja proruskih separatista u istočnoj Ukrajini. Zbog toga postoji opravdana bojazan da bi se Tillerson mogao naći u sukobu interesa između Exxon Mobila i američke diplomacije. Tillerson je u prošlosti više puta izrazio skepsu u vezi sankcija prema Rusiji koje su zaustavile neke od najvećih projekata Exxon Mobila u toj državi, uključujući ugovor o istraživanju i crpljenju nafte iz Sibira, za koji se procjenjuje da bi mogao vrijediti nekoliko desetaka milijardi dolara. Exxon Mobil je inače jedna od najvećih kompanija na svijetu čija se vrijednost procjenjuje na 363 milijarde dolara, s godišnjim prihodom od 246 milijardi dolara - no taj je prihod u velikom padu, kao i kod nekih drugih energetskih mega-kompanija poput Royal Dutch Shella. Naravno, Donald Trump je hvalio Tillersona riječima da je on "igrač svjetske klase".  - On poznaje puno igrača i to dobro", rekao je Trump za Fox News Sunday. On sklapa velike poslove u Rusiji, sklapa ih za tvrtku a ne za sebe - istaknuo je Trump. Odabir Tillersona odražava Trumpovu želju, koju je iskazao tijekom predizborne kampanje, za zatopljavanjem odnosa između Sjedinjenih Država i Rusije. Pet tjedana prije prisege Trump je već izazvao uzbunu, čak i među republikancima, zbog svojih poziva na tješnju suradnju s Moskvom, što je u suprotnosti sa dosadašnjim stajalištem Washingtona da Rusija predstavlja globalnu sigurnosnu prijetnju. Trump je nazvao "smiješnima" izvješća da su obavještajne službe zaključile da je Rusija intervenirala na predsjedničkim izborima u njegovu korist. Također, svojim potezima izabrani predsjednik uspio je zategnuti kinesko-američke odnose. U nedjelju je zaprijetio da više neće priznavati načelo "jedinstvene Kine" zbog kojega je Washington 1979. prekinuo diplomatske veze s Tajvanom, ako Peking ne pristane na neke ustupke, a Kina je odmah izrazila zabrinutost zbog takvih izjava. Trump je uz to optužio Kinu da ne surađuje sa Sjedinjenim Državama u vezi s deviznim tečajem.  - Devalvacija (kineske valute) nas teško pogađa - istaknuo je Trump koji drži da takva monetarna politika potiče kineski izvoz. Po njegovu mišljenju, Kina "oporezuje" američke proizvode "na granici, a mi njihove ne". Novoizabrani američki predsjednik je kritizirao i kinesku vojnu politiku koja "gradi golemu utvrdu u Južnokineskom moru". U vezi sa sjevernokorejskom nuklearnom prijetnjom, istaknuo je da bi Kina, glavna saveznica Pjongjanga, "mogla riješiti taj problem".No "(Kinezi) ne čine ništa da nam pomognu", rekao je. Trump je ovog tjedna imenovao Terryja Branstada (70) za veleposlanika u Kini. Branstand je od 1985. blizak s predsjednikom Xi Jinpingom. Kineska diplomacija je izrazila zadovoljstvo tim imenovanjem nazivajući Branstanda "starim prijateljem" koji će pridonijeti "razvoju bilateralnih veza". Međutim, Kina je vrlo je nezadovoljna i "iznimno zabrinuta" Trumpovim izjavama. Ako SAD nastavi tim putem "više neće dolaziti u obzir zdrav i redovit razvoj kinesko-američkih odnosa", upozorio je pred novinarima glasnogovornik kineskog ministarstva vanjskih poslova Geng Shuang.