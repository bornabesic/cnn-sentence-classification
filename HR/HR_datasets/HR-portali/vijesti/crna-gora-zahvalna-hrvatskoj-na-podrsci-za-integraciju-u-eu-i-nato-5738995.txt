Ministar unutarnjih poslova Crne Gore Mevludin Nuhodžić razgovarao je u srijedu s hrvatskim veleposlanikom u Podgorici Veselkom Grubišićem i zahvalio na podršci koju Hrvatska pruža Crnoj Gori na putu u EU i NATO, ističući da je službena Podgorica snažno posvećena jačanju dobrosusjedske suradnje. „Nuhodžić je kazao da dosadašnja suradnja predstavlja potvrdu tradicionalno prijateljskih odnosa Crne Gore i Hrvatske, uz ocjenu da je intenzivan politički dijalog doprinio realizaciji zajedničkih projekata od obostranog interesa“, stoji u priopćenju crnogorskog MUP-a u kojem se dodaje da je ministar posebno pohvalio policijsku suradnju u borbi protiv organiziranog kriminala. On je upozorio i na važnost zajedničkih ophodnja duž državne granice između Crne Gore i Hrvatske. Grubišić je pozdravio napredak koji je Crna Gora ostvarila od obnove neovisnosti u svim oblastima, osobito na planu članstva u europske i euroatlantske strukture. On je iskazao interes hrvatske vlade za daljnjim razvojem bilateralne suradnje, istaknuvši da Crna Gora ima punu podršku Hrvatske u nastavku provođenja reforma i ispunjavanju obaveza u okviru pristupnih pregovora s EU-om, rečeno je u priopćenju crnogorskog MUP-a. Priopćenje kaže kako će predstojeći posjet ministra unutarnjih poslova Hrvatske Crnoj Gori pridonijeti jačanju partnerskih odnosa dviju država.