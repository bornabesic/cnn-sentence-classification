Ministar vanjskih i europskih poslova Davor Ivo Stier smatra kako je bitno da Hrvatska gradi pluralno društvo na temelju vrijednosti dijaloga i tolerancije, te da se u njegovu izgradnju mogu svi uključiti i razmotriti sve ideje.    Stajalište o tomu kako je bitno da Hrvatska gradi pluralno društvo, ministar Stier iznio je večeras u zagrebačkome hotelu Dubrovniku gdje je sudjelovao u radu prvoga TradFesta - festivala tradicije i konzervativnih ideja koji je pokrenula i organizirala Zaklada Vigilare.   Na molbu novinara Stier je, po završetku prvoga dana toga festivala, odgovorio na nekoliko pitanja pa je tako, među ostalim, rekao da je poziv za sudjelovanje na TradFestu dobio kao europarlamentarac, tada ga je i prihvatio, te da ne vidi razlog da ne sudjeluje na festivalu sada, kao ministar vanjskih poslova.   Stier: U Hrvatskoj postoji balans vjerskoga i sekularnoga   Stier je uvjeren kako će i na ovoj konferenciji biti različitih tonova o tomu kako pristupiti izazovu koji je danas pred kršćanima, odnosno kako da se uključe u politički život u jednom pluralnom društvu.   "Smatram da se u kršćanskoj demokraciji moraju isticati pravo i tolerancija, ali isto tako da se bez straha i javno mogu manifestirati i kršćanska uvjerenja", rekao je Stier.   Ocijenio je kako u Hrvatskoj postoji balans između vjerskoga i sekularnoga, crkva je odvojena od države što je dobro, ali je uvjeren kako je isto tako važno istaknuti da sekularna država ne znači da se ne vrjednuje i javna manifestacija vjere jer su, rekao je, vjerske zajednice generator solidarnosti u društvu. Podsjetio je kako je još francuski povjesničar i političar Alexis de Tocqueville u svome djelu "O demokraciji u Americi" istaknuo kako je za demokratsko društvo vrlo važna sloboda vjeroispovijesti i aktivnosti vezane uz nju iskazane slobodno i na javnome prostoru. Stier je primijetio kako su ponekad ta načela osporavana u Hrvatskoj, ali, kako je rekao, ne misli da je to većinsko stajalište hrvatskih građana. Ocijenio je kako je dobro da se u pluralnome društvu i o tome raspravlja.   Za Stiera je bitno da svatko u toleranciji može iznijeti svoje mišljenje, pa da tako mogu i kršćani svoja uvjerenja iskazati na javnome mjestu.   U fokusu Vlade nije rasprava o promjeni zakona u vezi prava na pobačaj    Na novinarsku primjedbu kako je predsjednik Zaklade Vigilare Vice John Batarelo na konferenciji s govornice javno kritizirao hrvatske političare koji se deklariraju kao kršćani, a nisu za zabranu pobačaja i promjenu zakonskih odredbama s tim u vezi, ministar Stier odgovorio je kako je poznato da u fokusu vlade nije rasprava o promjeni zakona u vezi prava na pobačaj. Rekao je kako to "eventualno sada jest u nadležnosti Ustavnoga suda".   Istaknuo je kako osobno i kao zastupnik "ne bi dignuo ruku za takve zakone, međutim oni danas postoje i na Ustavnome sudu je odluka". Ponovio je kako, što se tiče vladine aktivnosti, fokus nije na zakonskim promjenama zakona o pravu na pobačaj već da se, kroz edukaciju i različite politike, promiče život i zaštiti od samoga začeća. >> Konzervativci nisu pali s Marsa, to su obični ljudi od krvi i mesa 