Predsjednik Vlade Tihomir Orešković izjavio je u četvrtak u Vukovaru da uživa potporu HDZ-a, Mosta i Domoljubne koalicije te kako izjavu predsjednika HDZ-a Tomislava Karamarka s Facebooka da će biti premijer sve dok ima potporu te stranke nije doživio kao prijetnju. "Od prvoga dana moj se stav nije ništa promijenio. Ja sam tu za hrvatski narod i zato sam tu i danas. Bit ću sutra negdje drugdje da vidimo na koji način možemo pomoći. Mi smo jedan tim i kao tim imamo zajedničke ciljeve", izjavio je novinarima Tihomir Orešković odgovarajući na njihova pitanja nakon sastanka s vukovarsko-srijemskim poduzetnicima i predstavnicima županijske i lokalne vlasti. "Kao premijer, imam podršku i HDZ-a, i Mosta i Domoljubne koalicije. Mi smo jedan tim", poručio je Orešković. Novinare je zanimalo i zašto je Vada ostavila članove Uprave Ine iz mandata bivše Vlade. Orešković je na to pitanje odgovorio kako se najprije mora sastaviti novi Nadzorni odbor, a zatim će se u najkraćem roku promijeniti Uprava. "I to je to. Ništa se tu nije promijenilo osim što smo poslali poruku stabilnosti dok se ne pokrene proces formiranja novog Nadzornog odbora", objasnio je Orešković. U vezi s oslobađajućom presudom Vojislavu Šešelju na Haaškome sudu ponovio je kako je riječ o sramotnoj odluci. Predsjednik Vlade Tihomir Orešković je u dvodnevnom posjetu Vukovarsko-srijemskoj županiji. U Ružičiknoj kući u Vukovaru sastao se s vukovarsko-srijemskim poduzetnicima i predstavnicima županijske i lokalne vlasti, a odvojeno se sastao i s vukovarsko-srijemskim županom Božom Galićem i vukovarskim gradonačelnikom Ivanom Penavom. U sklopu posjeta Vukovaru, predsjednik Vlade najprije je otišao do Memorijalnog groblja žrtava Domovinskog rata i masovne grobnice na Ovčari, gdje je položio vijenac i zapalio svijeću. Posjetio je i vukovarsku bolnicu, a u središtu grada susreo se Vukovarcima. Poslijepodne i navečer na iločkom će području obići Iločke podrume i tvrtku "Triko" te OPG "Bićanić". U petak će premijer Tihomir Orešković biti u Komletincima i Privlaci, na vinkovačkom području, gdje će posjetiti OPG "Rajić" i "Josipović", a u Cerni nedaleko od Županje posjetit će tvrtku "Nexus".   Premijer Tihomir Orešković izjavio je kako investitor s Bliskog istoka traži 10.000 hektara zemljišta u Slavoniji te da treba vidjeti može li se osigurati bar 5.000 hektara poljoprivrednog zemljišta u Vukovarsko-srijemskoj županiji za potrebe toga investitora. "Riječ je o investitoru s Bliskog istoka. Danas sam iskoristio priliku da taj prijedlog stavim na stol i da vidimo možemo li posložiti model kojim bismo mogli ujediniti poljoprivredno zemljište. Može to biti i 5.000, a ne 10.000 hektara. Možda bi nam kroz klastere tu mogla pomoći EU, a i Vlada subvencijama da, kada nam dođe investitor, možemo reći - evo spremni smo", izjavio je Orešković nakon sastanka s poduzetnicima i predstavnicima lokalne samouprave i uprave s područja Vukovarsko-srijemske županije. Premijer je napomenuo kako u Hrvatskoj postoji 800.000 hektara poljoprivrednog zemljišta koje se uopće ne koristi te da treba pronaći modele kako bi se to zemljište stavilo u uporabu. "Razgovarali smo i o pomoći gospodarstvu. Spomenuli smo fond od 500 milijuna eura, uz pomoć kojega bismo investitorima olakšali dolazak do kreditnih sredstava i početnog kapitala", rekao je Orešković. Premijer je kao jednu od tema razgovora spomenuo i javnu nabavu. "Rekli su mi da je to katastrofa kod nas. Mislim da je to prekomplicirano i sada radimo na zakonu kako bismo javnu nabavu pojednostavnili", kazao je. Pročelnik za poljoprivredu Vukovarsko-srijemske županije Andrija Matić novinarima je izjavio kako na području Vukovarsko-srijemske županije nema slobodnih 10.000 hektara poljoprivrednog zemljišta. Po njegovim riječima, u toj županiji se nalazi 149.000 hektara poljoprivrednog zemljišta i sve je u obradi tako da za prodaju ne postoje slobodni hektari. Susret premijera Tihomira Oreškovića s poduzetnicima i predstavnicima županijskih i lokalnih vlasti središnji je događaj dvodnevnog boravka premijera u Vukovarsko-srijemskoj županiji tijekom kojega će obići i nekoliko obiteljskih poljoprivrednih gospodarstava kako bi se izravno upoznao s problemima poljoprivrednika.