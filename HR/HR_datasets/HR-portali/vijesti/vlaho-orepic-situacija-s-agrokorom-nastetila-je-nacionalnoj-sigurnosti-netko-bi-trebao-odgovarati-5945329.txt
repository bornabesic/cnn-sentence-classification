Ako su ministar Zdravko Marić, ministrica gospodarstva, bivši premijer, ministri financija, gospodarstva... znali bilo što vezano za nezakonite radnje u Agrokoru morali su to prijaviti, rekao je ministar unutarnjih poslova Vlaho Orepić gostujući na N1. Na pitanje ima li Marić njegovo povjerenje nije odgovorio konkretno već je dodao da ne bi komentirao u ovom trenutku i da će se odgovor brzo saznati. Napominje kako je istraga u tijeku. Smatra kako je cijela situacija naštetila nacionalnoj sigurnosti i financijskom sustavu te se zbog toga treba procesuirati onoga tko je kriv za cijelu situaciju. Smatra da do ove krize nije moglo doći bez kriminala te da je Agrokor sinonim političkih, društvenih i gospodarskih odnosa koji su nastali nakon kriminalne privatizacije. To što je Vlada postavila svog povjerenika i sumnje kako to otvara manevarski prostor za zataškavanje, Orepić odbacuje kao mogućnost i tvrdi da će policija odraditi posao. Što se tiče gužvi na granici sa Slovenijom koje su obilježile uskrsni tjedan i opravdanom strahu od uništenja turističke sezone, Orepić kaže kako je sporna europska uredba posljedica potrebe za povećanim mjerama sigurnosti na području Europske unije. Također, kaže da podrazumijeva u sebi formalno-pravni alat da se može iz tog sustavnog nadzora prijeći na ciljani kad se napravi relevantna analiza rizika. - I mi smo to napravili. Ova uredba omogućuje svakoj državi da napravi vlastitu analizu rizika. Ne vidim razloga za teške riječi, prostora za zabrinutost ima, ali tu smo da se dogovorimo i nađemo zajedničko rješenje - zaključio je Orepić.