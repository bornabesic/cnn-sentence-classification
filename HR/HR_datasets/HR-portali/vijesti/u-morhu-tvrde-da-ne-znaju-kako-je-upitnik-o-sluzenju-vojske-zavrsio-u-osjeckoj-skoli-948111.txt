Foto: Index, HNS, MORH/M.Sever  REAGIRAJUĆI na članak koji smo na Indexu objavili u četvrtak navečer, a u kojem se upozorava da su se u jednoj osječkoj školi učenicima dijelili upitnici u kojima ih se ispituje o spremnosti na služenje vojnog roka, MORH je poručio kako nije točno da se maloljetnici u školama anketiraju o vojnom roku, pa dodao kako nema saznanja na koji način je predmetni upitnik došao u srednju školu koja se navodi u tekstu.  >> JE LI POČELO? Učenicima u školama podijelili upitnike o vojnom roku  U MORH-u tvrde da je riječ je o upitniku koji se popunjava prilikom upisa u vojnu evidenciju, a koji se uz poziv za upis u vojnu evidenciju dostavlja na kućne adrese osobama koje u kalendarskoj godini navršavaju 18 godina, a sve prema evidenciji MUP-a. Popunjeni upitnici mogu se poslati poštom ili se mogu osobno predati u Područnim odsjecima za poslove obrane koji su pozive i upućivali, kažu u MORH-u.  U Ministarstvu obrane navode da je riječ o zakonskoj obvezi koja proizlazi iz odredbi Zakona o obrani te Pravilnika o načinu vođenja vojne evidencije vojnih obveznika i izvršavanju vojne obveze. Upis u vojnu evidenciju redovno se obavlja svake godine, po propisanoj proceduri, a Ministarstvo obrane također o navedenom svake godine informira javnost na svojim web stranicama, stoji u priopćenju  Upis u vojnu evidenciju 2017. godine planirano je provesti tijekom ožujka i travnja, stoji na kraju priopćenja iz MORH-a.