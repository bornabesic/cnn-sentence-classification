U povodu obljetnice rođenja prvog hrvatskog predsjednika dr. Franje Tuđmana, premijer Andrej Plenković položio je u petak vijenac i zapalio svijeću u Velikom Trgovišću, kod rodne kuće predsjednika Tuđmana, te kao predsjednik HDZ-a poručio da stranku želi pozicionirati na Tuđmanovim temeljima. Plenković je u izjavi novinarima poručio da HDZ želi pozicionirati na onom dijelu političkog spektra, gdje je Tuđman postavio čvrste temelje. To, dodao je, uključuje desni centar, narodnjaštvo i okupljanje demokršćanskih načela, odnosno svih vrijednosti na kojima se zasniva politička platforma i program HDZ-a. "To vidim kao svoju temeljnu zadaću u ovakvim političkim okolnostima 2017. godine", istaknuo je Plenković. Franju Tuđmana, prvog hrvatskog predsjednika i utemeljitelja HDZ-a, nazvao je najvećim čovjekom moderne hrvatske povijesti. Znao je kao državnik povući prave poteze u vrlo zamršenim i kompleksnim okolnostima, prijelomnim godinama za Europu i za Hrvatsku, od 1989. pa nadalje, koji su doveli do hrvatske slobode, samostalnosti, demokracije, stjecanja međunarodnog priznanja, rekao je premijer i predsjednik HDZ-a Andrej Plenković. Tuđmanu je odao posebno priznanje što je uspio u konsolidaciji  hrvatskih institucija, oslobađanju okupiranih područja i mirnoj reintegraciji Hrvatskog Podunavlja bez ijedne žrtve. Na svemu što je učinio za Hrvatsku, mi smo mu vječno zahvalni i iskazujemo naše poštivanje, istaknuo je Plenković. Uz premijera, počast Franji Tuđmanu, dva dana prije 95. obljetnice njegova rođenja, odali  su njegov sin i saborski zastupnik  Miroslav Tuđman i Robert Greblički, načelnik općine Veliko Trgovišće. Prvi hrvatski predsjednik dr. Franjo Tuđman  rođen je 14. svibnja 1922. godine u Velikom Trgovišću. 