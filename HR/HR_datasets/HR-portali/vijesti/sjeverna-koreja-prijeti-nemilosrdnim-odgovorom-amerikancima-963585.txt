Foto: FaH  SJEVERNOKOREJSKA vojska je obećala "nemilosrdan odgovor" na svaku američku provokaciju u izjavi koju je objavila  KCNA, službena novinska agencija Sjeverne Koreje, za koju se sumnja da ovog vikenda planira izvesti nuklearni pokus.  Nakon što je spomenula nedavni američki napad u Siriji, sjevernokorejska vojska je navela da je Trumpova administracija "ušla u doba otvorenih prijetnju i ucjena" upućenih Sjevernoj Koreji.  Nosač aviona poslan prema Korejskom poluotoku  Američki predsjednik Donald Trump je ponovo upozorio u četvrtak da će se Sjedinjene Države pozabaviti sjevernokorejskim problemom. Trump je prošlog tjedna najavio slanje nosača zrakoplova Carl Vinson (na slici) prema Korejskom poluotoku, a nekoliko dana kasnije je spominjao "armadu" podmornica.  Sjeverna Koreja je obećala odgovoriti na to "bezumno" slanje mornaričke borbene skupine i tvrdi da je spremna za rat. U priopćenju koje je objavila KCNA, sjevernokorejska vojska je ustvrdila da će američke baze u Južnoj Koreji kao i južnokorejska predsjednička palača, Plava kuća biti uništeni u nekoliko minuta. "Što više se nosači zrakoplova na nuklearni pogon približavaju korejskom poluotoku, tim će odgovor biti nemilosrdniji", zaključuje KCNA.