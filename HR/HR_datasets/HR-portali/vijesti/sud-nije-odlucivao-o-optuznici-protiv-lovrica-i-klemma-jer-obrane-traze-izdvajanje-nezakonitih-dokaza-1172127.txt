Zagrebački Županijski sud nije u srijedu odlučivao o osnovanosti Uskokove optužnice protiv pročelnika zagrebačkog Gradskog ureda za obrazovanje, kulturu i sport Ivice Lovrića, vlasnika zaštitarske tvrtke 'Klemm Security' Josipa Klemma i voditelja Holdingove podružnice Sportski objekti Dragutina Kosića, jer su njihove obrane zatražile da se iz tog spisa izdvoje dokazi koje smatraju nezakonitima. Klemmov branitelj Branko Šerić rekao je Hini da su zatražili izdvajanje nezakonitih dokaza, smatrajući da su zapisnik o pretrazi poslovnih prostorija nevaljani zbog toga što su svjedoci pretrage odbili potpisati zapisnik. Osim toga, pretraga poslovnih prostorija Kosića je obavljena ujutro u sedam sati, a nalog suda mu je uručen večer prije pa je imao deset sati da manipulira sa stvarima koje su kod njega nađene, rekao je Šerić. Sud bi odluku o izdvajanju dokaza trebao donijeti 30. svibnja. Lovrića, Klemma i Kosića Uskok tereti za lihvarski ugovor u vezi transfera košarkaša Darija Šarića, te zapošljavanja u Ciboni na račun Zagrebačkog holdinga. Trojica okrivljenika i jedna tvrtka optuženi su zbog zlouporaba povjerenja u gospodarskom poslovanju, ali i pokušaja i poticaja na te zlouporabe te zbog trgovanja utjecajem. Lovrića, koji je bio predsjednik košarkaškog kluba Cibona i Klemma Uskok tereti da su se pokušali pribaviti veliku materijalnu dobit Klemmovoj tvrtki nakon što je Cibona s jednim igračem sklopila ugovor s pravom jednostranog raskida ugovora radi prelaska u drugi klub zbog čega bi Cibona imala pravo na odštetu od 1,2 milijuna eura. Uskok sumnja i da je Lovrić od voditelja Holdingove podružnice Sportski objekti Dragutina Kosića, koji je od ranije pod istragom u aferi Agram, tražio da zaposli petero osoba iz Cibone, koji za ta radna mjesta nisu imali uvjete, a i plaćao ih je Holding.