Predsjednik HDZ-a i premijer Andrej Plenković rekao je danas na predstavljanju kandidata HDZ-a na lokalnim izborima u Zagrebu da ne može biti član HDZ-a onaj tko na izbore ide na drugoj listi, a da se može razgovarati o budućoj suradnji. Zlatko Hasanbegović se kandidirao na Listi grupe birača za zagrebačku Gradsku skupštinu, čija je nositeljica nezavisna Bruna Esih, a on je na drugom mjestu.  "HDZ ima priliku da 21. svibnja pokaže svoju snagu i svoje jedinstvo. U ovakvim okolnostima, kada neki naši članovi - a ima ih nekoliko - odluče upravo pred izbore otići na druge liste, to su politički odabiri i odluke onih koji su ih donijeli. Statut HDZ-a je tu sasvim jasan i ne dopušta fleksibilnost. Onaj koji ide na izbore u nekoj drugoj listi više ne može biti član HDZ-a i tu dilema nema", rekao je Plenković, čije su riječi nazočni pozdravili pljeskom.  "Budući da smo demokrati i kolege, možemo razgovarati o relacijama na nekim drugim temeljima o nekoj budućoj suradnji. Ali ono što ćemo zadržati, zadržat ćemo naša načela, naše principe  i podržati isključivo i jedino našeg kandidata," poručio je predsjednik HDZ-a. Plenković je jučer rekao kako se čuo s Hasanbegovićem te će s njim i Brunom Esih razgovarati idući tjedan. "Razgovarat ćemo idući tjedan i on i kolegica Esih, koja je izabrana zajedno sa mnom u Prvoj izbornoj jedinici na preporuku gospodina Hasanbegovića i nekih drugih. Glasali su vrlo korektno u situaciji koju smo imali sada", rekao je Plenković jučer u Vukovaru.  U dvorani Lisinski danas je predstavljen kandidat Hrvatske demokratske zajednice za gradonačelnika Zagreba Drago Prgomet i kandidati na listama za Gradsku skupštinu, vijeća gradskih četvrti i mjesne odbore na lokalnim izborima 2017.   