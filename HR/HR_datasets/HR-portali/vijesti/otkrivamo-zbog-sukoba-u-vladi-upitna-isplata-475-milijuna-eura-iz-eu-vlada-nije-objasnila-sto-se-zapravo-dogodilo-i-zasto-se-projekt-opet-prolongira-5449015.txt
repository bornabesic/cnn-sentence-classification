Nacrt je Vladi jučer trebao predstaviti Mostov ministar zaštite okoliša Slaven Dobrović, ali je premijer Plenković, doznajemo, tražio da ga najprije još doradi Dorađeni Nacrt Plana gospodarenja otpadom, koji je Vladi jučer trebao predstaviti Mostov ministar zaštite okoliša i energetike Slaven Dobrović, unatoč najavi HDZ-ove ministrice regionalnog razvoja i fondova EU Gabrijele Žalac, ipak se nije našao na dnevnom redu sjednice u Banskim dvorima. Nadležni ministri i Vlada javno nisu bili rječiti oko toga što se zapravo dogodilo i zašto se Plan opet prolongira, nego umiruju javnost i govore da Hrvatska neće plaćati penale, unatoč tome što se dokument neće donijeti do kraja godine, a tvrde da nije upitno ni 475 milijuna eura iz fondova EU namijenjenih za to. No, problem očito postoji, a prema informacijama s kojima mi raspolažemo, u cijelu priču aktivno se uključio premijer Andrej Plenković koji je, kažu naši izvori, rekao ministru Dobroviću da dokument ne može na Vladu dok ne bude do kraja pripremljen i usuglašen sa svim zainteresiranim skupinama - od samih ministara u Vladi, udruga poslodavaca do čelnika jedinica lokalne i regionalne samouprave, posebice županima koji su se s Plenkovićem nedavno i susreli i upozorili ga s problemima centara za gospodarenje otpadom. Naime, poslodavci tvrde da su oni imali niz primjedbi na nacrt Plana koji je Dobrović planirao poslati u Vladinu proceduru. Zbog toga, smatraju poslodavci, Plan nije ni bio na ovoj sjednici Vlade. To nam u Vladi nisu mogli potvrditi, te kažu da će se Plan donijeti na prvoj idućoj sjednici. - Premijer sigurno neće dopustiti da na Vladu dođu zakonski akti koji nisu do kraja usuglašeni sa svim akterima. Ministrica Žalac i ministar Dobrović su razgovarali i dogovorili da treba vidjeti i sa županima na terenu kakva je situacija, te ‘ispeglati’ detalje - kaže naš izvor iz Banskih dvora. Kada je riječ o poslodavcima, oni su poslali svoje primjedbe na dokument i očekuju da se uvaže. Te primjedbe idu u smjeru da se ne mogu drastično smanjivati kapaciteti već planiranih centara za gospodarenje otpadom, što navodno traži Dobrović. Zatim, tvrde i da Hrvatska ne mora imati 60 posto primarnog odlaganja, već 50 posto, a tu je i primjedba o prijelaznim rokovima za industrijski otpad i pitanje kamo s njim, što se u Planu ne navodi. Nakon nekoliko sastanaka s ministrom Dobrovićem, poslodavci su od njega tražili tehničko-ekonomsku studiju isplativosti, da bi im on, tvrde, poslao neku tablicu s potpuno pogrešnim brojkama. Tako je, primjerice, navedeno da se u Hrvatskoj godišnje prikupi 50.000 tona stakla u otpadu, a samo jedna tvrtka godišnje drugim tvrtkama proda 70.000 tona. Zatim, navedeno je da svaki stanovnik Varaždina prikupi samo 25 dekagrama smeća, što je doista nevjerojatna brojka, pa su poslodavci pisali premijeru tražeći pomoć. Tu su i druga ministarstva koja su imala primjedbe, poput Ministarstva graditeljstva i prostornog uređenja koje upozorava da bi se, u slučaju većih izmjena kapaciteta i mjesta na kojima će se graditi planirani centri za gospodarenje otpadom, morali mijenjati prostorni planovi te donositi nove studije utjecaja na okoliš, što bi onda iziskivalo više vremena, ali i novca. Ministar Lovro Kuščević napominje kako oni ne zaustavljaju Plan, nego samo upozoravaju na moguće posljedice značajnijih izmjena od onog prvotnog plana koji je donijela SDP-ova Vlada i na temelju kojeg su neke investicije već započele ili je za njih pripremljena sva dokumentacija. - Neke općine i gradovi imaju predviđene centre, a neke nemaju. Mi sada ne znamo koliko će biti tih centara, koliko sortirnica, pa ne znamo ni koliko će biti potrebe za izmjenama planova, pa i strateških procjena utjecaja na okoliš, što će iziskivati određeno vrijeme i novac. No, to nije nemoguće izvesti, jer se paralelno mogu raditi izmjene općinskih i županijskih planova, ali će zahtijevati pojačani angažman i bolju koordinaciju jedinica lokalne i regionalne uprave - napominje Kuščević. Neslužbeno, u Vladi kažu da će centri za otpad ostati, prihvatit će se oni projekti koji su započeti, s čime se složio i Dobrović, samo bi moglo doći do izmjena u tehnologijama obrade otpada. Sve ove informacije nismo mogli provjeriti kod ministra Slavena Dobrovića, jer se on nije javljao na mobitel.