Sindikat obrazovanja, medija i kulture Hrvatske pozvao je svoje članstvo da se odazove na prosvjed zakazan za 1. lipnja na Trgu ban Jelačića zbog događaja oko kurikularne reforrme, koji organizira građanska inicijativa "Hrvatska može bolje". Sindikat izražava bezrezervnu podršku cjelovitoj kurikularnoj reformi i smatra kako je nedopustivo da se politika ponovno umiješala u rad struke, pokušavajući opstruirati znanje, stručnost i kompetencije kroz različite oblike političkog pritiska, navodi se u priopćenju. Nedopustivo je da resorni ministar Predrag Šustar dozvoljava da se takvim potezima bezobrazno marginalizira sustav obrazovanja, koji je pokretač i temelj svake civilizirane i demokratske države, poručuje sindikat. Sindikalci su zgroženi odlukom saborskog Odbora za znanost, obrazovanje i kulturu da skupinu za kurikularnu reformu obrazovanja treba proširiti s deset novih članova, bez javnog poziva, što pokazuje potpuno nepoznavanje procesa cjelovite kurikularne reforme i pokazuje kako je riječ o političkom pritisku. Nedopustivo je, ističe sindikat, da je budućnost Hrvatske i vizija obrazovanja u rukama marginalnih političkih struktura koje nas vraćaju u prošlost. Nitko nema pravo političkim i ideološkim pritiscima zaustavljati taj proces, jer je reforma nastajala u otvorenoj, stručnoj i demokratskoj atmosferi, a u javnim raspravama je sudjelovalo više od 60.000 odgojitelja, nastavnika i profesora. Sindikat oštro osuđuje "političku trgovinu i kuhinju" sustavom obrazovanja. Na svima nama je odgovornost da osiguramo djeci suvremeni obrazovni sustav koji će im dati znanja i vještine za budućnost, stoga je udar na ekspertnu radnu skupinu kurikularne reforme udar na struku i budućnost naše djece i ove zemlje, kaže se u priopćenju. >>Ministar Predrag Šustar ekspertnoj skupini: 'Obavite svoj posao do kraja, za to ste plaćeni' 