Kremlj je u srijedu priopćio kako od nove američke administracije ne očekuje da će preko noći odbiti širenje NATO-a i da je zatvorena većina komunikacijskih kanala između Rusije i Sjedinjenih Država, prenosi novinska agencija RIA. "Gotovo sve razine dijaloga s SAD-om su prekinute. Međusobno ne komuniciramo, ili to činimo u najmanjoj mogućoj mjeri", rekao je glasnogovornik Kremlja Dmitrij Peskov. RIA, prenoseći izjavu Peskova, navodi da se još ne zna hoće li se predsjednik Vladimir Putin kandidirati za izbore u 2018. "Sve nas boli glava od posla i projekata i nitko ne razmišlja i ne govori o izborima", rekao je Peskov. Većina promatrača Kremlja očekuje da će se Putin ponovo kandidirati za predsjedničku dužnost. Rusko ministarstvo vanjskih poslova u srijedu je osudilo Nizozemsku zbog toga što je odobrila SAD-u da nastavi s razmještanjem vojne opreme na njezinu tlu i izrazilo nezadovoljstvo odlukom nizozemskog suda o povratu krimskog blaga Ukrajini. "Čini se da su nizozemske vlasti počele nalaziti poseban užitak u svjesnom uništavanju veza s Rusijom", rekla je u priopćenju glasnogovornica ministarstva Marija Zaharova. Zaharova je rekla da je odluka nizozemskog suda o povratu krimskog muzejskog blaga Ukrajini umjesto Rusiji nepravedna i da će označiti kraj ambicija Haaga da postane svjetska pravosudna prijestolnica. Rusija je prošlog tjedna najavila žalbu na odluku nizozemskog suda po kojoj se iznimno vrijedna zbirka zlatnih umjetnina s Krima koje su bile posuđene nizozemskom muzeju, ima vratiti Ukrajini.