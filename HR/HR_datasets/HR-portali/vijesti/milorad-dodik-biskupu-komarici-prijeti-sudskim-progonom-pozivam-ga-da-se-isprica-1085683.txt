Predsjednik Republike Srpske Milorad Dodik zatražio je u četvrtak da se banjolučki biskup Franjo Komarica javno ispriča zbog izjave u kojoj je podsjetio na progone i stradanja Hrvata Banja Luke u proteklom ratu usporedivši ih s likvidacijama nedužnih na Bleiburgu. – Pozivam biskupa da se javno ogradi i ispriča zbog te izjave – kazao je Dodik na konferenciji za novinare u Banjoj Luci nastavljajući tako s napadima i pritiscima na biskupa Komaricu započetim otvorenim pismom koje mu je uputio dan ranije. Dodik je zaprijetio kako će u protivnom prekinuti svaku suradnju s banjolučkim biskupom, a neizravno mu je zaprijetio i sudskim progonom. – Znam da postoje zakonske mogućnosti zbog širenja mržnje i netolerancije – kazao je Dodik dodajući kako stoga misli da bi biskupova javna isprika bila "najprimjerenija". Nakon Dodikova otvorenog pisma Komarici, niz optužbi i objeda na račun biskupa odmah su uputili Dodikov Savez nezavisnih socijaldemokrata (SNSD) i oporbena Partija demokratskog progresa (PDP) koji su banjolučkog biskupa gotovo izjednačili s ustašama i zločinima koje su počinili tijekom Drugog svjetskog rata. Mediji u RS-u, a posebice oni bliski Dodiku, tijekom dana nastavili su kampanju protiv banjolučkog biskupa objavljujući različita priopćenja političkih stranaka i nevladinih udruga te uglavnom nepoznatih povjesničara koji u svojim izjavama i komentarima govore o zbivanjima iz Drugog svjetskog rata, a potpuno prešućuju činjenice o etničkom čišćenju i progonima nesrba s teritorija današnje RS u razdoblju od 1992. do 1995. godine. Medijskom se linču biskupa Komarice pridružio gradski odbor Srpske demokratske stranke (SDS) Banja Luke uz konstataciju kako to čine "zbog skandaloznog stavljanja znaka jednakosti između sudbine fašističkih bleiburških zločinaca i slobodarskog duha građana Banjaluke i Krajine". Iz udruge pod nazivom "Savez logoraša RS" koja je također bliska Dodikovoj vlasti, od biskupa Komarice zatražili su da – podnese ostavku. "Komarici preporučujemo da što hitnije odstupi s pozicije banjolučkog biskupa jer ovakvim ponašanjem sigurno ne doprinosi miru i povjerenju među narodima u BiH", navodi se u priopćenju te udruge.  >>Dodik dobio potporu sina Ratka Mladića i zapjevao: 'Ne može nam nitko ništa...' >>Milorad Dodik otvorio studentski dom nazvan po Radovanu Karadžiću