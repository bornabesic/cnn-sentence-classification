Zrakoplov Malaysia Airlinesa na letu iz Melbournea u Kuala Lumpur nakon manje od pola sata leta vratio se u matičnu zračnu luku zbog pokušaja ulaska jednog putnika u kokpit. U službenom priopćenju aviokompanije stoji da je 'osoblje alarmiralo kapetana da jedan putnik pokušava provaliti u kokpit zrakoplova'. Ubrzo je u javnost procurila snimka razgovora između pilota i kontrole leta. Na prvoj snimci čuje se muški glas: - Imam putnika koji pokušava ući u kokpit! Nakon tri minute isti čovjek viče kako putnik tvrdi da kod sebe ima eksplozivnu napravu. - Pokušao je ući u kokpit, ali su ga ostali putnici zaustavili. Ipak, tražim dopuštenje za slijetanje kako bi se provjerila ta naprava. Dopuštenje je odmah dobio, let MH128 vratio se u Melbourne točno pola sata nakon svog početka. Zrakoplov je smješten na izdvojeni dio piste kako bi ga sigurnosne službe detaljno pročešljale. Reporterka australskog SBS Newsa na Twitteru je napisala da je čak 11 putnika savladalo čovjeka koji je tvrdio da ima bombu. Na kraju je ispalo da se nije radilo o bombi, već samo o punjaču za mobitel. A čovjek koji je proizveo cijelu dramu i paralizirao nebo iznad Melbournea uopće nije terorist, već prema svemu sudeći pijanac. - Ne radi se o otmici. Jedan pijani putnik iz Šri Lanke pokušao je ući u kokpit urličući da ima bombu. Međutim, to je bio samo punjač - rekao je pomoćnik malezijskog ministra prometa.