Mnoštvo građana, među kojima najviše djece okupilo se u subotu na Športsko-rekreacijskom centru Jarun, gdje je nakon svečanog postroja na nogometnog stadionu NK "Zagreb" nastavljeno svečano obilježavanje 25. obljetnice ustrojavanja Oružanih snaga Republike Hrvatske i gdje se u sklopu cjelodnevnog programa mogu vidjeti taktičko-tehnički zbor naoružanja, borbene i neborbene tehnike te opreme postrojbi OS RH i MUP-a. Također, građani mogu vidjeti izložbu iz Vojnog muzeja i muzeja Ministarstva unutarnjih poslova, a organizirano je i predstavljenje projekta Kadet, studijskih programa na Hrvatskom vojnom učilištu i dragovoljnog vojnog osposobljavanja te Hrvatskih vojnih glasila, "Pleter-usluge" i hrvatskih proizvođača naoružanja i opreme. Održani su padobranski skokovi pripadnika OS RH i MUP-a, pokazne vježbe Zapovjedništva specijalnih snaga i MUP-a, ceremonijalne radnje Počasno-zaštitne bojne te letački program akrobatske grupe "Krila Oluje". Organizirana je i podjela vojničkog graha, a kasnije popodne, u 17 sati, održat će se koncert Jazz orkestra OS RH. U razgledavanju i obilasku šatora građane, pogotovo one najmlađe, ne ometa niti vrućina, a u programu će moći uživati do 21 sat, dokad traje obilježavanje. Jarun su nakon nogometnog stadiona u Kranjčevićevoj ulici gdje je svečanim postrojavanjem branitelja Domovinskog rata i pripadnika OS RH i MUP-a, počela središnja svečanost obilježavanja 25. godišnjice ustrojavanja Oružanih snaga, posjetili predsjednica Republike i vrhovna zapovjednica OS RH Kolinda Grabar-Kitarović, predsjednik Vlade Tihomir Orešković, potpredsjednik Vlade Božo Petrov, ministar obrane Josip Buljević te načelnik Glavnog stožera OS RH, general Mirko Šundov. Predsjednica Grabar-Kitarović se rukovala i fotografirala s građanima te obilazila pokazne vježbe koje su se tamo održavale. Predsjednica Republike Kolinda Grabar-Kitarović, novinarima nije željela dati izjavu, a potpredsjednik Vlade Božo Petrov je tek kratko poručio da je izjavu dao jučer i da je ovo dan posvećen proslavi (obljetnice Oružanih snaga RH). Premijer Tihomir Orešković obratio se u subotu izaslanicima 17. općeg izbornog sabora HDZ-a i zahvalio im što su mu dali potporu kao predsjedniku Vlade te poručio kako pokušaji destabilizacije njegove vlade neće uspjeti. "HDZ je bitno pridonio stvaranju samostalne i slobodne Hrvatske i zato sam siguran da će na prvom mjestu voditi računa o interesu države i njezinih građana. Svaka je vlada snažna koliko su snažni njezini članovi, samo tako možemo ispuniti ono što smo obećali građanima", rekao je Orešković. Podsjetio je da je njegova vlada izradila proračun za ovu godinu, da je donijela plan reformi koji je dobio podršku Europske komisije. "Ja se svoga dijela dogovora držim, držim do svoje riječi i očekujem isto od vas. Izloženi smo mnogim napadima i pokušajima destabilizacije, ne samo vlade nego i cijelog društva. Otvoreno kažem, takvi pokušaji i oni koji žele spriječiti reforme neće uspjeti", kazao je premijer. Naglasio je kako je izlazak iz krize jedini put kojim vlada želi ići. "Danas slavimo 25 godina OS RH, prisjetili smo se tisuća onih koji su za ovu zemlju, slobodu i demokraciju dali najvrjednije, svoje živote i zdravlje. Zbog njih i zbog naše djece tražim vašu podršku da Hrvatsku zajedno učinimo boljom", poručio je Orešković. >> Grabar-Kitarović: Hrvatskoj danas potrebna jedinstvena državna politika 