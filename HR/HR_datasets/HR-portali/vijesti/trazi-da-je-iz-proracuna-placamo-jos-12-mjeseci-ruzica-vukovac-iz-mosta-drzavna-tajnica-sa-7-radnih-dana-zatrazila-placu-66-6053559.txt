Mostovka Ružica Vukovac bila je državna tajnica u Ministarstvu poljoprivrede samo dva tjedna u travnju, a ovih je dana za taj svoj kratkotrajni angažman podnijela zahtjev za famoznih “šest plus šest” plaća na koje imaju pravo državni službenici. Ružica Vukovac imenovana je na dužnost 13. travnja, a razriješena, nakon Plenkovićeve smjene Mostovih ministara i državnih tajnika, 28. travnja. Kad se oduzmu uskrsni praznici, na poslu je bila sedam radnih dana. Ova članica Glavnog odbora Mosta i 41-godišnja diplomirana pravnica od prvih dana nastanka Mosta bila je njihovo najistaknutije kadrovsko rješenje za agrarna pitanja jer je o problemima seljaka i proizvođača mlijeka govorila iz iskustva vođenja obiteljske farme. Rječita Ružica bila je i najizglednija kandidatkinja za ministricu poljoprivrede u Oreškovićevoj Vladi, ali kako je Most tada inzistirao na stručnosti svojih kadrova, ministarsko je mjesto pripalo uglednom doktoru agronomije i bivšem dekanu Agromskog fakulteta Davoru Romiću. Ružica Vukovac svoj je kratki saborski mandat kao zamjena provela sudjelujući u raspravama o problemima u agraru, a nakon raspada Oreškovićeve Vlade i ona je osjetila posljedice napetosti između Mosta i HDZ-a. Ostala je bez mjesta načelnice u rodnoj Velikoj Kopanici jer joj je baš HDZ srušio proračun. Nakon nove koalicije ove dvije stranke u Plenkovićevoj Vladi Vukovac je ostala bez saborske fotelje, ali se spominjala kao kandidatkinja sa brodsko-posavsku županicu na lokalnim izborima. Nije zaboravljena ni njena pomalo zaboravljena stručnost u agraru. Krajem ožujka na dnevnom redu Vlade rezerviranom za kadroviranje navedeno je i njeno ime. Trebala je postati nova državna tajnica u Ministarstvu poljoprivrede, iz dogovorene kvote Mosta, ali protiv njenog se imenovanja pobunio ministar Tomislav Tolušić. No, politički dogovor je ispoštovan 13. travnja, kada je ona imenovana državnom tajnicom. Nakon papirnatih procedura i uskrsnih blagdana, tek što je nova državna tajnica preuzela kancelariju, mobitel i upoznala službenog vozača, na njen stol u petak, 28. travnja, stigla je obavijest o smjeni zajedno sa svim ostalim Mostovim državnim tajnicima. U vjerojatno najkraćem mandatu državnih tajnika u nekom ministarstvu Ružica Vukovac nije se ni stigla upoznati s problemima u veterinarstvu i šumarstvu na kojima je trebala raditi. Iako je, u rijetkim izjavama, prije imenovanja naglašavala da joj je želja sudjelovati u kreiranju pravednijeg načina raspolaganja državnim poljoprivrednim zemljištem, Ružica Vukovac je pristala baviti se veterinom i šumarstvom. Tek što se počela informirati o problemima seljaka s novim cijepljenjem protiv kvrgave kože i novim pravilnikom koji bi trebao spriječiti izvoz slavonskih trupaca došla je odluka o smjeni. Ružica Vukovac jučer nije bila dostupna na brojeve na koje smo zvali, a iz Ministarstva poljoprivrde nam je stigla potvrda da je podnijela taj zahtjev, bez dodatnog komentara.