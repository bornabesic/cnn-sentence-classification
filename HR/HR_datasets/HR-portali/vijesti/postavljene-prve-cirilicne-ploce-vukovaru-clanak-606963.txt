Tridesetak prosvjednika okupljenih u Vukovaru čekićima i rukama razbilo je postavljene ploče s dvojezičnim natpisom, ispisanim latiničnim i ćiriličnim pismom. U naguravanju s prosvjednicima nekoliko interventnih policajaca zadobilo je ogrebotine. Ploču na zgradi policije razbio je Marijan Živković koji je u ratu izgubio dvojicu sinova. Živković je inače na početku prosvjeda najavio da će on biti taj koji će skidati ploče. Nakon razbijanja prve dvije postavljene ploče, žarište sukoba premjestilo se ispred zgrade u kojoj je Ured državne uprave, gdje su u međuvremenu postavljene treća i četvrta ploča s dvojezičnim natpisom. Nakon naguravanja policajaca i prosvjednika, skinute su i te dvije, posljednje postavljene ploče. Marijan Živković otišao je nakon prosvjeda s policijskim zapovjednikom u postaju na razgovor o okolnostima prosvjeda, a na razgovor u policiju je otišao i Tomislav Josić, predsjednik Stožera za obranu hrvatskog Vukovara. S obzirom da je prosvjed sniman, očekuje se da će na razgovor biti pozvano još sudionika prosvjeda, a nakon pregledavanja snimki policija će odlučiti o podizanju kaznenih i prekršajnih prijava. U naguravanju tijekom prosvjeda lakše su ozlijeđena četiri policajca i dvoje prosvjednika. Postavljanje ploča započelo u ranim jutarnjim satima Postavljanje dvojezičnih ploča s ispisanim latiničnim i ćiriličnim pismom u Vukovaru počelo je rano jutros. Prve ploče postavljene su oko pola 6 sati ujutro na zgradu policije i zgradu Porezne uprave. Prije nego što je postavljena treća ploča na zgradu Državne uprave, organiziran je prosvjed na kojem se okupilo stotinjak građana i predstavnika Stožera za obranu hrvatskog Vukovara, zbog čega je ispred zgrade angažirana i interventna policija.  Pupovac: Ovo je zabrinjavajuće Saborski zastupnik srpske nacionalne manjine i predsjednik Srpskog narodnog vijeća Milorad Pupovac ocijenio je kako nasilno uklanjanje ploča i označavanje ćirilice kao pisma koje je agresorsko pokazuje "potpuno netoleranciju i nerazumijevanje". To je zabrinjavajuće, to je sigurno nedemokratsko, to je sigurno nešto što može postati predmet političke manipulacije, kao što je bilo i dosad. Bit će najgore ako se to ponovno pretvori u predmet političke manipulacije između različitih političkih stranaka", izjavio je Pupovac za Novu TV. Tomislav Josić: Mi ćemo ove ploče sigurno skinuti "Vukovar će do petka provreti, grad će bit prepun, u Vukovar dolaze ljudi sa svih strana, mi ćemo ove ploče sigurno skinuti", rekao je Tomislav Josić, predsjednik Stožera za obranu hrvatskog Vukovara. Podsjetio je na obećanje ministra Arsena Bauka koji je rekao da će ploče biti postavljene uz svečanost. "Ćirilica je u Vukovar uvođena tenkovima, a sada dolazi s transporterima i jakim policijskim snagama, istaknuo je Josić. Goran Bošnjak, predstavnik Ureda državne uprave, novinarima je rekao da sve naputke dobiva iz Ministarstva, kao i da je planirano da budu postavljene sve u isto vrijeme. Kada je došao na posao, zatekao je prosvjed. Nakon objekata Policijske postaje Vukovar, Porezne uprave i zgrade Ureda državne uprave ploče s dvojezičnim natpisom trebale bi se postaviti na zgrade Državnog odvjetništva i suda, a nakon njih i na druge objekte. HSP dr. Ante Starčević: "Praznik demokracije" u Vukovaru u režiji Milanovića, Bauka i Sabe Na postavljanje dvojezičnih ploča priopćenjem su reagirali iz Hrvatske stranke prava dr. Ante Starčevića. "HSP AS najoštrije osuđuje i prosvjeduje protiv nasilnog postavljanja dvojezičnih ploča na području grada Vukovara. Iste su postavljene pod okriljem mraka na zgrade policije i Porezne uprave u Vukovaru tijekom noći. Žurno postavljanje navedenih ploča posljedica su najave Stožera za obranu hrvatskog Vukovara koji je najavio kako će uz potporu građana dežurati pred zgradama državnih institucija od danas od 6 h ujutro. Način i vrijeme postavljanja ploča nije primjereno mjestu i političkom trenutku u kojem se nalazimo. Svakako je odraz političke i svake druge nedosljednosti aktualne vladajuće garniture počevši od premijera Zorana Milanovića, ministra uprave Arsena Bauka, pa do njihove marionete gradonačelnika Vukovara Željka Sabe. Prilikom najave postavljanja navedenih ploča zapitao sam javno pred medijima ispred zgrade Državne uprave u Vukovaru na koji će način te ploče biti postavljene te konstatirao da mogu biti postavljene jedino kriomice pod okriljem mraka. Istog dana moju izjavu je demantirao aktualni ministar uprave Arsen Bauk najavljujući da će postavljanje prve ploče u gradu heroju Vukovaru biti praznik demokracije te da će iste biti postavljene javno i svečano. Građani neka procjene sami žele li da i u njihovo mjesto stigne „praznik demokracije“ u režiji Milanovića, Bauka i Sabe tijekom kojeg se grubo krše prava hrvatskih branitelja, građana Vukovara i invalida Domovinskog rata na slobodu kretanja po gradu koji su branili", stoji u priopćenju koje potpisuje glavni tajnik HSP AS-a Pero Ćorić. >> Srpski mediji likuju - ipak ćirilica u Vukovaru >> 'Ovo je obračun s hrvatskim braniteljima' > Dobro jutro Hrvatska – u Vukovaru ponovo barikade MUP: Više osoba se nalazi na kriminalističkom istraživanju Vezano uz prosvjede u Vukovaru službenim priopćenjem oglasio se i MUP. - Na zgradama određenih tijela državne uprave na području grada Vukovara jutros se započelo s postavljanjem ploča s dvojezičnim natpisom. U vrijeme postavljanja spomenutih ploča na lokacijama postavljanja okupili su se prosvjednici (neprijavljeni javni prosvjed) koji su izražavajući svoje nezadovoljstvo pokušali onemogućiti postavljanje dvojezičnih ploča. Na dvije lokacije prosvjednici su blokirali cestovni promet i razbili postavljene dvojezične ploče, dok su na trećoj lokaciji skinuli ploče i jednu otuđili. Cijelo vrijeme, zanemarujući upozorenja policijskih službenika prosvjednici su pokušavali probiti policijski kordon pri čemu je četvero policijskih službenika ozlijeđeno. U službenim prostorijama Policijske uprave vukovarsko-srijemske trenutačno se više osoba nalazi na kriminalističkom istraživanju zbog postojanja sumnje da su sudjelovale u počinjenju kaznenih djela, a jedna osoba zbog sumnje da je razbila postavljenu dvojezičnu ploču na Policijskoj postaji Vukovar- priopćio je MUP. (irk/VLM) HSP: Izjava ministra Bauka da su Statut Grada Vukovara u srpnju 2009. usvojili vijećnici HDZ-a, HSP-a i SDSS-a je neistinita. Izjava ministra Arsena Bauka da su Statut Grada Vukovara u srpnju 2009. usvojili vijećnici HDZ-a, HSP-a i SDSS-a koja je danas objavljena u medijima je neistinita, navodi u priopćenju HSP. - Sporni Statut Grada Vukovara u srpnju 2009. godine usvojili su vijećnici HDZ-a, SDSS-a te 2 nezavisna vijećnika i to g. Josip Sabljić i g. Tomislav Đžanak, današnji članovi HSP dr. Ante Starčević- navodi HSP u priopćenju i dodaje da su ministru Bauku uputili i pismeno očitovanje uz dokaze o navedenom. (irk/VLM)