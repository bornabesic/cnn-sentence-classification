Prosvjedi podrške kurikularnoj reformi "Hrvatska može bolje" osim u Zagrebu održani su i 12 hrvatskih gradova među kojima se na onom u Rijeci okupilo više od 2000 građana, u Osijeku oko tisuću  dok je po jakoj kiši u Splitu bilo njih petstotinjak.  Studentica Gala Nikolić je u Rijeci nakon glazbenog nastupa Rade Šerbedžije s pjesmom "Kad bi svi ljudi na svijetu", u uvodnoj riječi   istaknula "kako  ne želi ograničeno znanje, da netko stvara birače sebi po volji nego ljude koji će sami krojiti svoje granice".  Pročelnica riječkoga gradskog odjela za odgoj i školstvo Sanda Sušanj istaknula je da je reforma potrebna, jer sadašnji obrazovni sustav nije prilagođen 21. stoljeću, niti novim generacijama koje razmišljaju drugačije nego prijašnje. Učiteljica i članica ekspertne skupine prijedloga kurikuluma Sanja Stevanović naglasila je da su građani danas okupljeni "kako današnja djeca ubuduće za ovakve skupove ne bi mislila da su fešte, a da su sudionici luzeri".  Prorektorica riječkoga sveučilišta Snježana Prijić  Samaržija  je među ostalim rekla da je reforma kurikuluma stručna, a ne politična, da su u izradu bile uključene stručne institucije od dječjeg vrtića do sveučilišta,  da se zalaže za autonomiju obrazovanja od politike, ideologije i svjetonazora. Dekanica Učiteljskog fakulteta  i predsjednica Nacionalnog vijeća za odgoj i obrazovanje Jasna Krstović  rekla je da obrazovanje nema alternative jer je život u kulturnoj, obrazovanoj i građanskoj Europi nužnost. U glazbenom dijelu programa nastupili su riječki bendovi Urban&4, Marinada i Jonathan. Skup podrške cjelovitoj kurikularnoj reformi, u organizaciji udruga civilnog društva, okupljenih u inicijativi "Hrvatska može bolje"  u Osijeku je održan  u povijesnoj gradskoj jezgri Tvrđi.  Predstavnica inicijative "Hrvatska može bolje" Ivana Milas istaknula je kako bez obrazovanja nema budućnosti i napretka društva te da današnje školstvo treba modernizirati, jer smo posljednjoj reformi obrazovanja svjedočili prije 30 godina. Za odluku saborskog Odbora za obrazovanje da postojeću stručnu skupinu od sedam članova, nadopuni s još deset osoba rekla je da je "pokušaj izravnog političkog preuzimanja i utjecaja na dosadašnji proces". Profesorica osječke OŠ "Tin Ujević" Ivana Kovač istaknula je da su prvi put ovakvu reformu počeli raditi učitelji praktičari, ocijenivši kako dosadašnji obrazovni model škole pretvara u "tvornice štrebera, nastavnike u birokrate, a reforma to ruši". Političari su kupovali diplome, a naša djeca svoje diplome natopljene znanjem stavljaju u kofere za Irsku, Njemačku i Švedsku. Akademici nisu digli glas kada su lažne diplome bile u pitanju, ali su digli glas sada, kada treba staviti potpis na nešto dobro, što su napravili učitelji i to pokazuje koliko je ova reforma dobra i kvalitetna, poručila je Kovač. Predstavnica osječke Udruge za rad s mladima "Breza" Snježana Kovačević  je rekla da je reforma  riječ koja je pobudila glasače da iziđu na posljednje izbore,  ali stručna reforma školstva ne smije biti opstruirana zato što se neki političari ne snalaze, ili zato što bi tek stečenu moć vježbali nad onim što se mukotrpno gradi godinama. Sudionici skupa nosili su transparente s natpisima "Kurikulum must go on", "Obrazovna reforma je domoljubni čin", "Za škole pune znanstvenih spoznaja, a ne dogmi" i "Naša djeca zaslužuju obrazovanje za 21.  stoljeće".  Iz osječko-baranjske policijske uprave izvijestili su kako se, po njihovoj procjeni, na skupu okupilo oko tisuću građana. U Splitu gdje je predvečer bilo nevrijeme s jakom kišom na trgu pokraj zgrade splitskog HNK okupilo se petstotinjak prosvjednika.  Nosili su transparente na kojima je pisalo "Djeca imaju pravo na znanje",  "Učitelji gore, vlada dole", "Obrazovanje kao prioritet hrvatskog društva", "Tražimo pravo na znanje", "Moja djeca nisu ovce", "Struka iznad politike", "Vlado sjedi -1", "Zemlja znanja, a ne *ranja" i druge, Sa skupa su upućene poruke kako djeca trebaju imati  bolju budućnost,  zatraženo je  da se reforma nastavi, ali bez revizija. Političarima je  poručeno da se ne miješaju u obrazovanje. Prosvjed je  završio je pjesmom "Kad bi svi ljudi na svijetu" koju su otpjevali okupljeni . Prosvjed je održan još u Slavonskom Brodu, Virovitici, Križevcima, Varaždinu, Poreču, Puli, Zadru, Korčuli, Dubrovniku. 