Predsjednik Hrvatske narodne stranke Ivan Vrdoljak izjavio je kako se iz Vladine odluke o cijeni plina može iščitati da se radi o poskupljenju od 5 posto i postavio pitanje tko će platiti razliku između 5 posto i tržišne cijene, te od Vlade zatražio da objavi cjelokupni model sa svim informacijama. Iz Vladine odluke možemo iščitati da se radi o poskupljenju od 5 posto, što je manje od planiranog, ali je ipak poskupljenje, navodi se u Vrdoljakovoj izjavi upućenoj medijima. "Prije 15-ak dana donesen je zakon koji je liberalizirao tržište plina, a tržište je jasno reklo cijenu. Ja uopće nemam problem čestitati Vladi na odlukama koje idu u korist hrvatskih građana, ali da bih to mogao, nedostaju mi informacije o tome tko će platiti razliku između 5 posto i tržišne cijene", kazao je Vrdoljak i izrazio nadu da to neće biti HEP, Plinacro, distributeri, opskrbljivači i hrvatske kompanije, a da će najveću korist iz donesenog Zakona o liberalizaciji tržišta plina imati INA. Zato zahtijevamo od Vlade da objavi cjelokupni model sa svim informacijama; to je minimum transparentnosti koji građani zaslužuju za uslugu koju plaćaju, poručio je predsjednik HNS-a u utorak nakon što je Vlada objavila odluku o cijeni plina. Cijena plina za kućanstva neće porasti, priopćila je u utorak hrvatska Vlada s telefonske sjednice na kojoj je utvrdila da cijena plina po kojoj je opskrbljivač na veleprodajnom tržištu plina (Hrvatska elektroprivreda) dužan prodavati plin opskrbljivačima u javnoj usluzi opskrbe kupaca iz kategorije kućanstava iznosi 0,1809 kn/kWh. Vladina odluka stupit će na snagu 1. travnja ove, a primjenjivat će se do 31. ožujka 2018. godine. Ministarstvo zaštite okoliša i energetike krajem prošlog tjedna najavilo da će Vlada pokušati ublažiti poskupljenje plina smanjivanjem udjela u cijeni koji imaju tranzitni i transportni troškovi, troškovi skladištenja te da će pokušati utjecati i na cijenu koju HEP plaća Ini za domaći plin. Naime, računice su pokazale da bi bez tih mjera plin od 1. travnja poskupio za 23 posto, budući da njegova tržišna cijena u zadnje vrijeme raste.