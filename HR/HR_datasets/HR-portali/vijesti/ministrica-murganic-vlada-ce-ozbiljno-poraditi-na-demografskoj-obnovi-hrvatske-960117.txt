Foto: FAH MINISTRICA demografije, obitelji, mladih i socijalne politike Nada Murganić izjavila je danas u Osijeku kako Vlada, unatoč određenim kritikama, ozbiljno razmišlja o demografskoj obnovi Hrvatske, zbog čega to ministarstvo priprema nekoliko mjera.  Na tribini "Demografske mjere Vlade RH", održanoj u organizaciji osječko-baranjske organizacije HDZ-a, ministrica Murganić je istaknula kako će, "osim suglasja u provedbi demografskih mjera, biti potrebno u društvu stvoriti klimu u kojoj će prevladavati osjećaj sigurnosti i ekonomskog blagostanja jer će se tada mladi ljudi lakše odlučivati na stvaranje novih obitelji". Državni tajnik u tome ministarstvu Marin Strmota rekao je kako je među mjerama povećanje rodiljnih i roditeljskih potpora, a u pripremi su mnoge mjere za pomoć mladim obiteljima koje izrađuju radne skupine. Dodao je kako se za dva tjedna očekuje osnutak vijeća za demografsku revitalizaciju radi koordinacije aktivnosti radnih skupina i izmjena zakona koje se odnose na demografsku obnovu. Loši trendovi "To neće preko noći promijeniti naše demografske trendove, koji su zaista loši, jer nam prije svega treba gospodarski rast i zapošljavanje", poručio je Strmota.  Predsjednik osječko-baranjskoga HDZ-a saborski zastupnik Ivan Anušić istaknuo je kako općina Antunovac, čiji je dugogodišnji načelnik, ima veći natalitet nego mortalitet, a na posljednjem popisu stanovništva zabilježila je povećanje broja stanovnika od 4,7 posto. Smatra kako je općina u posljednjih desetak godina sustavno razvijala svoje potencijale, poput gospodarske zone, vrtića i druge infrastrukture, što je rezultiralo mikromigracijama i povećanim prirodnim prirastom stanovništva.  U vezi s osnutkom ministarstva demografije, Murganić je rekla kako se može biti različito organiziran, ali neće biti uspjeha ako svi zajedno ne rade na provođenju demografskih mjera. "Bilo je prijedloga da to bude središnji državni ured za demografiju, pa samostalno ministarstvo, ali činjenica je da do sada nismo imali ništa, a sada ipak imamo ministarstvo koje se bavi demografijom i mjere koje će biti prepoznatljive i na korist građanima", istaknula je ministrica.