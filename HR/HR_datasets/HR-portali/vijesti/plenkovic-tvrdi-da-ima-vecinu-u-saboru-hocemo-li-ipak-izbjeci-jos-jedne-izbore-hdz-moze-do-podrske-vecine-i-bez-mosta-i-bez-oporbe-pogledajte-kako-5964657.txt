- Sve su opcije otvorene. Više od toga ne mogu reći - kazao je glavni tajnik HDZ-a Gordan Jandroković kada smo ga pitali kamo vodi odluka premijera Andreja Plenkovića o smjeni troje ministara iz Mosta - Vlahe Orepića, Slavena Dobrovića i Ante Šprlje - koji su glasali protiv podrške ministru financija Zdravku Mariću. Teško je da će nakon ovoga opstati koalicija HDZ-a i Mosta, a nakon njenog raspada moguće su dvije opcije. Jedna je preslagivanje većine u Saboru, a druga su prijevremeni izbori. Prva je opcija moguća jer HDZ može i bez Mosta imati većinu u Saboru. U svome Klubu imaju 62 zastupnika (ali Bruna Esih neće podržati HDZ!), mogu račinati na još 4 iz Kluba HDS-a, HDSSB-a i HSLS-a, na 8 zastupnika nacionalnih manjina, jednog Reformista, dva zastupnika iz stranke Bandić Milan 365, te jednog iz Stranke međugeneracijske solidarnosti. Dakle, i bez Mosta HDZ dolazi do većine od 77 zastupnika (minimalna je 76). Opcija je i da radi stabilnosti u zemlji dio opozicijskih stranaka podrži HDZ-ovu manjinsku vladu, no ona je u ovom času na jako dugom štapu. Ipak, izglednijom se čini opcija novih prijevremenih izbora i to prije svega zato što Andrej Plenković stalno ističe da želi imati stabilnu vladu, a to ne može s većinom od dva glasa u Saboru. SDP-ov zastupnik Siniša Hajdaš Dončić pozvao je premijera Plenkovića da raspiše nove izbore. - Ono što pričamo, ova Vlada ne funkcionira otpočetka. Očekujemo odgovornost od Andreja Plenkovića, a to je da na žalost građana Republike Hrvatske i nas u oporbi sazove nove izbore. Sjetimo se što je prošle godine bilo s Timom Oreškovićem i tom krnjom Vladom. Ovo je ukratko - sramota, rekao je Hajdaš Dončić. Premijerov potez komentirao je i HDZ-ov Božidar Kalmeta. - Most koristi svaku situaciju ako procijene da će dobiti neke političke bodove. Mi smo uvijek spremni za izbore. Preduvjet gospodarskog rasta, rasta BDP-a je stabilna vlada. Plenković je pokazao da je državnik i da zna povući državničke poteze - kazao je Kalmeta. Predsjednik HSS-a Krešo Beljak pozvao je sve stranke da se okupe u novu većinu. - Činjenica da je u ovom trenutku više stranaka protiv HDZ-a nego za HDZ, tako da u slučaju preslagivanja pozivam sve stranke da se stvori nova većina, rekao je Beljak i pojasnio da želi većinu 'bez HDZ-a': - Mislim da su građani siti izbora. Most, SDP, HSS, HNS, ima nas dosta, rekao je Beljak. Situaciju u Vladi komentirao je i HNS-ov zastupnik Goran Beus Richemberg. - Titanik Vlada je udarila u najveću santu leda dosad. Vlada postoji dok ima podršku najviše 76 ruku u Saboru i vidjet ćemo uskoro hoće li ih imati. HNS neće podržati nikakvu ideju o preslagivanju, a jedini izlaz iz ove situacije su izbori. Što se tiče pitanja na kojemu je Vlada pukla, stav HNS-a je jasan, ministar Marić nema potporu liberala nakon svega što je napravljeno i stav nećemo primijeniti. Teško mi je vjerovati da Plenković radi nešto što nije promislio, ali s obzirom na kapacitete Vlade i profile ministara, nije isklučeno da nije predvidio baš sve što se tiče ovog poteza - kazao je Beus. - U Uredu predsjednice se prati razvoj događaja, a za sada nema nikakvih komentara - rečeno nam je u Uredu predsjednice Kolinde Grabar Kitarović na pitanje kako predsjednica komentira potez premijera Andreja Plenkovića o smjeni troje ministara Mosta čime je, sasvim izvjesno, gotova koalicija Mosta i HDZ-a. Na pitanje kako će se predsjendica ponašati ukoliko dođe do prijevremenih izbora, u njenom Uredu odgovaraju "da će njena uloga biti ista kao i uvijek do sada, te da će se ponašati kao faktor stabilnosti".