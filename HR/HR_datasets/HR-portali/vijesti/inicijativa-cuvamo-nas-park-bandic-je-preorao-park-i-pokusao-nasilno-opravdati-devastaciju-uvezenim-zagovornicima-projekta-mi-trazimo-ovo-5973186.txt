Inicijativa Čuvamo naš park zatražila je u petak da se o uređenju parka Trnjanska Savica dogovori na javnoj raspravi na kojoj bi stanovnici mogli izraziti i uskladiti svoje želje, a poštujući pravila struke raspisati i provesti javni natječaj ostavljajući mogućnost da građani sudjeluju u odabiru najboljeg rješenja. "Nakon što je gradonačelnik već preorao dio parka i pokušao nasilno opravdati devastaciju zelene površine 'uvezenim' zagovornicima projekta, želimo ponoviti zahtjeve. Tražimo uređenje parka u demokratskoj i zakonskoj proceduri, zalažemo se za javnu raspravu o potrebama za uređenje parka temeljem čega bi se izradio program i raspisao natječaj za uređenje", priopćeno je iz Inicijative. Navode da stanovnicima Trnjanske Savice u parku treba veći prostor za djecu, sprave za odrasle, prostor za pse, pitka voda, novi koševi i klupe i, naglašavaju, žele u parku prirodne materijale. Ako postoji novac za uređenje parka, on neće 'ispariti' nego će građanima i dalje  biti na raspolaganju, a za provedbu rasprave postoje jasna pravila i zakonom propisane procedure, poručuju. "Podupiremo sva rješenja u skladu s demokratskim procedurama, a ne samovolju jednog čovjeka na čelu grada. Lažiranju demokracije su stanovnici Savice već jednom rekli ne, pa niti sada neće proći. A milijuni namijenjeni parku neka pričekaju najbolje rješenje", naglasili su. Na inicijalnoj bi raspravi stanovnici dobili informacije što se planira, nakon čega bi se osigurao vremenski period da svi zainteresirani iskažu mišljenje. Struka bi na temelju iskazanih potreba i poštujući pravila struke, sastavila program natječaja koji bi se raspisao i proveo, kaže se u priopćenju. Istaknuto je kako nije demokratski da stanovnici Savice prvu informaciju o uređenju parka dobiju objavom gradonačelnika 'iza čijih leđa već kopaju bageri'. "Nema potrebe za noćnim iskapanjima i provedbom projekta koji, ako ne računamo uski krug ljudi u Gradu, nitko od javnosti nije vidio. Novac će na računu biti i nakon izbora kada će se formirati Mjesni odbor, Vijeće gradske četvrti i cijela procedura moći provesti u skladu sa zakonom", stoji u priopćenju. "Prošla je noć u parku protekla kišno i mirno, jutros nema radnika, bagera, niti kamiona, a policija redovno dežura," dodaje Inicijativa "Čuvamo naš park".