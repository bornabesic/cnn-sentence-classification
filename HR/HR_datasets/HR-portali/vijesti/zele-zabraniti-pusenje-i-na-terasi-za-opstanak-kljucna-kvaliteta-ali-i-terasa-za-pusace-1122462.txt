Kao što su prije pet godina srušili odredbu zakona kojom je bilo u potpunosti zabranjeno pušiti u ugostiteljskim objektima, ugostitelji najavljuju da ni ovaj put neće dopustiti da se preko njihovih leđa pokušava smanjiti pušenje u društvu. Takvo što, naime, Vlada planira izmjenom Zakona o ograničavanju uporabe duhanskih i srodnih proizvoda koji će uskoro doći na klupe saborskih zastupnika, a kojim će se lokalnim jedinicama dopustiti da proizvoljno određuju nepušačke zone kojima mogu cijele trgove, ulice i prostore uz razne javne objekte proglasiti zonama bez cigareta. U tom slučaju neće se smjeti pušiti ni na terasama ugostiteljskih objekata ni u kafićima. Bojimo se zloupotreba Nenad Šepak nakon osam godina vođenja Udruženja ugostitelja Zagreba povlači se s funkcije i odlazi na mjesto predsjednika Ceha ugostitelja i turističkih djelatnika Hrvatske te poručuje da će s novim ministrima tražiti rješenje jer, ako najavljene izmjene zakona zažive, zatvorit će se na tisuće ugostiteljskih radnji, a još veći broj radnika ostat će bez posla. – Najspornija je stavka da će lokalne jedinice moći određivati gdje se smije pušiti što otvara prostor zloupotrebi jer će se gradonačelnici i načelnici moći ponašati kao šerifi, odnosno moći će onim ugostiteljima koji im nisu dragi nametnuti nepušačku zonu i time ugroziti njihov opstanak – kazao je Šepak. Dodao je da ugostitelji nisu protiv novih mjera kojima bi pratili korak s ostalim državama EU, no na način da se zone bez pušenja odrede na razini cijele države. “Zabranite prodaju cigareta” – Moraju biti jednaka pravila za sve, a ne da se daju nejasni napuci da je nepušačka zona sto metara od škola, vrtića ili javnih ustanova i klinika. Imamo slučaj da se klinike otvaraju u objektima u kojima ugostiteljstvo radi godinama, a sada će im opstanak biti ugrožen samim otvaranjem klinike u susjedstvu – istaknuo je Šepak. Ugostitelji će se na ovu temu okupiti 24. studenog na Forumu u Zagrebu, a svoj stav će prenijeti Vladi. – Ako država želi smanjiti pušenje zbog zdravlja ljudi, neka zabrani proizvodnju i prodaju duhanskih proizvoda ili poveća namete. Smatramo da je problem pušenja među ugostiteljima dobro riješen jer se ne smije pušiti tamo gdje se poslužuje hrana, u objektima koji imaju do 50 kvadrata smije se pušiti samo ako imaju riješen problem ventilacije, dok svi veći klubovi moraju imati posebne prostorije za pušače – rekao je Šepak. Ističe da je zakon jasan, a na inspekcijama je da kažnjavaju. Šepak će tražiti da se opet zabrani otvaranje bilo kakvog uslužnog lokala bez zapošljavanja radnika sa stručnom spremom. Također je najavio da će se boriti da se usluživanje hrane i hladnih i vrućih pića u trgovinama i pekarnicama vodi kao ugostiteljska, a ne trgovačka djelatnost jer ugostitelji plaćaju veće nameta, a ne mogu raditi non-stop kao trgovine. Bračni par Lidija Baltin i Marko Stojkanović nedavno su otvorili svoj restoran Master Grill by Marko u zagrebačkim Vrbanima, i to nakon 15 godina mukotrpnog rada i usavršavanja. – Ovaj se posao mora voljeti i morate biti posvećeni 100 posto usavršavanju i kvaliteti. Iza ovog restorana stoji dugi niz godina rada i mislim da nitko tko u poslu nije godinama ne može ponuditi pravu kvalitetu koju klijenti u konačnici najviše cijene – kazala je Baltin. Dodala je da u njihovu restoranu pušenje nije dopušteno i da to posjetitelji poštuju, no da nema smisla pušenje zabraniti na terasi ili ispred lokala.