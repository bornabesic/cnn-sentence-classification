Tijesno je bilo iz minute u minutu, a iako se činilo da bi HDZ-ov kandidat Dražen Barišić u Velikoj Gorici mogao osvojiti novi mandat već u prvom krugu, kao na prošlim lokalnim izborima, planove mu je pomrsio SDP-ovac Aleksandar Horvat. Mi to možemo dobiti Stručni savjetnik za klimatske promjene u Ministarstvu zaštite okoliša te bivši zaposlenik Zagrebačkih cesta, kako kaže, u kampanju se ne bi ni upustio da nije od početka vjerovao u prolazak u drugi krug, ali birače će za 4. lipnja posebno morati motivirati, budući da je jučer osvojio tek 17 posto njihovih glasova. – Goričani su već sada pokazali da žele nova lica. Očekivali smo da Barišić neće odmah pobijediti jer su tako govorile i ankete, ali svejedno smo nestrpljivo do zadnjeg trenutka pratili rezultate – rekao je Horvat, koji je od 2009. član Vijeća mjesnog odbora Staro Čiče, a samo godinu dana ranije postao je član SDP-a. Svojoj se stranci sada nada donijeti pobjedu u Gorici, a tome će mu, kazao je, pomoći i glasovi kandidata za gradonačelnika koji se nisu uspjeli uključiti u utrku u drugom krugu. Prvenstveno se nada potpori birača HNS-ova Gorana Beusa-Richembergha, koji mu je već sinoć i javno dao podršku. – Naši su glasači sličnih svjetonazora i uz njihovu pomoć, kao i s glasovima onih koji nisu izišli na izbore u ovom krugu, za dva tjedna mi to možemo dobiti – uvjeren je Horvat, koji je kao velik uspjeh istaknuo i 20 posto glasova koje je SDP s HSS-om i Laburistima dobio za Gradsko vijeće. Sad, istaknuo je, Goričanima slijedi svojevrsni referendum, na kojem će odlučiti žele li novo ime na čelu grada ili nastaviti dalje s Draženom Barišićem, kojemu bi ovo mogao biti treći mandat kao gradonačelnika najvećeg grada Zagrebačke županije. Imamo 14 mandata – Možda građani misle da je način vođenja grada u posljednja dva mandata bio dobar, ali nama se tako ne čini. Potporu u drugom krugu dat ćemo Aleksandru Horvatu, predstavniku ljevice, a mi ćemo ostati glasna oporba u Gradskom vijeću – rekao je Goran Beus-Richembergh, koji je na jučerašnjim izborima osvojio nešto više od 11 posto glasova. Pribroje li se svi glasovi njegovih birača Horvatu, SDP-ovcu i dalje nedostaje više od 20 posto glasova kako bi pobijedio HDZ-ova Barišića. U stožeru dosadašnjeg gradonačelnika upravo zato, kako kažu, uopće nisu zabrinuti što se tiče drugog kruga. – Očekivali smo da ćemo možda riješiti sve odmah u prvom krugu, ali prednost nam je više od 30 posto, mislim da nemamo nikakvog razloga za zabirnutost – poručio je Barišić, koji u koaliciji s HSLS-om i HSU-om u Gradskom vijeću osvaja najviše, četrnaest mandata.