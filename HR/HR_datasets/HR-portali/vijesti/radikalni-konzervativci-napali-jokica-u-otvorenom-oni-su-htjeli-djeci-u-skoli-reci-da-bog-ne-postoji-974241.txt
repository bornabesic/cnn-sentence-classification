Screenshot: HRT SINOĆ je u Zagrebu i u još 7 hrvatskih gradova održan prosvjedni skup protiv zaustavljanja reforme obrazovanja. Okupilo se, prema procjenama policije, 20.000 tisuća ljudi, stigli su i čelnici oporbe, a na prosvjedu se tražila ostavka ministra Pave Barišića i šefice Povjerenstva za provedbu strategije obrazovanja Dijane Vican.  >> Puljak o Otvorenom: Zavladali su opasni ljudi, treba nam potpuna sekularizacija >> FOTO Na prosvjedu za obrazovanje 20.000 ljudi: "Hrast je u školi dobar samo za parkete!" Upravo o obrazovanju bila je riječ u sinoćnjem Otvorenom na HRT-u. U emisiji su sudjelovali bivši voditelj kurikularne reforme Boris Jokić, akademik Ivica Kostović, predsjednica Posebnog stručnog povjerenstva za provedbu Strategije obrazovanja, znanosti i tehnologije Dijana Vican, bivši predsjednik Posebnog stručnog povjerenstva za provedbu strategije obrazovanja, znanosti i tehnologije Neven Budak, povjesničar književnosti Slobodan Prosperov Novak i novinarka HRT-a Sunčica Findak.  "Reforma obrazovanja se nastavlja. 1. rujna vidjet ćete prve rezultate! Bit će zadovoljstva i od roditelja i od nastavnika, učitelja, odgojitelja i ravnatelja", najavila je Dijana Vican. Vican: Reforma ide turbo! "Svi su pozvani u suradnju. Svatko zna koja je njegova najbolja strana, neka da svoj doprinos. Nemojmo se prepirati oko putova Strategije nego ćemo reći da imamo ozbiljan rad, ozbiljne suradnike. To je rudarski posao koji je ova skupina iskusila. Broj ljudi se umnožava. Reforma ide turbo!" dodala je.  Oko 20 tisuća ljudi jučer su se okupili kako bi, između ostalog, tražili razrješenje Dijane Vican. Prosvjednici smatraju da je odgovorna za to što proces izbora članova Ekspertne radne skupine nije bio transparentan. To joj zamjera i njen prethodnik Neven Budak. "Ja mislim da je u nekim segmentima bio vrlo transparentan, pogotovo kad je voditeljica rekla da nije čitala materijale kojima su se kandidati prijavljivali. To je vrlo transparentno", kazao je Budak. "Vrlo je transparentno i to kad se pokaže da je gospođa Buljan Culej prepisala barem dijelove akcijskog plana koje je napisalo Posebno stručno povjerenstvo".  Prosperov Novak: Skup je sramotan  Na pitanje je li današnji prosvjed politički motiviran, povjesničar književnosti Slobodan Prosperov Novak odgovorio je da jest. "Mi smo danas vidjeli jedan sramotan skup. 20 tisuća ljudi bilo je izmanipulirano već drugi put. Činjenica je da je obnavljanje skupova strašno". Usporedio je to s Lenjinom jer, kazao je, samo on je održavao takve obljetnice. Jokić: Natječaj nije bio transparentan Bivši voditelj kurikularne reforme Boris Jokić rekao je da nije sudjelovao u organizaciji prosvjeda. Istaknuo je kako on od nikoga ne traži otkaz, ali smatra da natječaj za izbor članova Povjerenstva nije bio demokratski i transparentan. Jokić je višekratno spomenuo kako kurikularna reforma mora biti iznad politike. "Mislim da je bitno da se nastavi cjelokupni proces kurikularne reforme i koji će trajati dulje od mandata jedne vlade". Ponovio je da njegova reforma nije savršena, ali da je dobar temelj za daljnji rad.  "Vodio sam je pošteno i sa srcem, sa svim znanjem koje imam. Radio sam to na pošten i ljudski način, s integritetom i sa svim ljudima bez obzira na svjetonazor. Taj rad sigurno nije savršen rad, ali je solidna osnova da se taj proces nastavi na zdravim temeljima". Nakon višekratnih napada na njegov račun, Jokić je zaključio kako u cijeloj priči nije važan on, nego kontinuitet reforme. "Nisam ja bitan, bitan je kontinuitet. Škola mora biti suvremena, utemeljena na znanstvenom i pedagoškom pluralizmu. Djecu treba naučiti kako učiti", kazao je. Kostović: To su štosovi Najviše neslaganja s bivšim voditeljem kurikularne reforme pokazali su akademik Kostović i povjesničar književnosti Prosperov Novak. Kostović je rekao kako je protiv eksperimentalnog brzog uvođenja nečega što nije uspjelo kroz silne godine. "Ja zamjeram Jokiću što on kaže da ako poslušate njega i njegovih 400 suradnika, da će vaša djeca biti sretna i sve će znati, radit će, bit će menadžeri u Siemensu i ići će na Himalaju. To su štosovi". Prosperov Novak više puta je istaknuo kako je Jokić doživio fijasko. "5 tisuća stranica koje ste predali kao kurikulum doživjeli su 'samo' 3800 opravdanih zamjerki. Vi niste odgovorili na te zamjerke. To što je gospodin Jokić sudjelovao samo tri mjeseca u reformi i loše radio nismo mi krivi. On je kao doktor Baltazar, ali nije riješio problem". Na kraju je zaključio kako poruka emisije treba biti da kontinuitet postoji, a ne da se cmizdri nad sudbinom Borisa Jokića. Kostović je bivšeg voditelja kurikularne reforme prozvao i zbog toga što je u njoj zagovarao da se kognitivne sposobnosti djece prerano uzimaju zdravo za gotovo, osobito kad je riječ o vjeri. "Oni su htjeli djeci u školi reći da Bog ne postoji, a zatim bi dijete došlo doma i od oca čulo da Bog postoji. Djeca mogu učiti vjeronauk, neće tamo čuti ništa loše, a kasnije kad sazru neka sama odluče u što će vjerovati", kazao je Kostović.