Ako je jedini kriterij za najam smještaja na moru niska cijena - ove godine za one manje izbirljive soba i apartmana ima u izobilju. U nekim južnim djelovima Hrvatske sobičak se već može dobiti i za osam eura po osobi, a evo i u Splitu nude jednokrevetne sobe za 16 eura po osobi. “A čujte, imamo slobodno za vikend, nije baš neka potražnja....”, kaže mi jedna iznajmljivačica čiji sam oglas pronašla na Njuškalu. “A ima li to internet?” “Ima”. “ A je li klimatizirano?” “Ima hlađenje.” “Klimu?” “ A ne gospođo. Ima ono na stropu. Znate, ono što se vrti...”, kaže mi sugovornica te doda da mi može ponuditi parking. Nije jedina. Na Orebiću bih “sklepani” apartman do kraja srpnja mogla unajmiti za 20 eura, možda i manje kad bi mi se dalo cjenkati. Javio se prije nekoliko dana i načelnik Tisnog Ivan Klarin žaleći se na Facebooku da mu susjedi, evo tik pred nosom, ruše ugled destinacije spuštajući cijene smještaja do povijesnih minimuma. Ipak, svi koji iz toga zaključe da privatni iznajmljivači ove godine jedva krpaju kraj s krajem, u velikoj su zabludi. “Gledajte, tu prvenstveno govorimo o onima koji godinama nisu niti kunu uložili u svoj smještaj pa ga sada daju u bescjenje, vodeći se logikom da je prazan krevet najskuplji krevet. Ipak, takvi iznajmljivači čine manjinu i puno je više onih koji su se itekako brinuli o ponudi koju će servirati gostu. Isto pokazuje i naša statistika - destinacija nam je u porastu u odnosu na prošlu godinu, čak i kad uzmemo u obzir damping cijena s kojim se susrećemo kod pojedinih iznajmljivača”, ispričao je načelnik Općine Orebić i privremeni šef Turističke zajednice Tomislav Ančić. Dakle - danas je više nego ikad u Hrvatskoj vidljiva polarizacija ponude obiteljskog turističkog smještaja. “S jedne strane imamo kvalitetne smještajne objekte koji dobro konkuriraju na međunarodnom tržištu i za kojima je potražnja itekako u porastu, a s druge strane su one smještajne jedinice u koje se nije ulagalo. One na tržištu mogu opstati isključivo zahvaljujući niskim cijenama. U njih dolazi platežno najniže sposoban segment gostiju, a objekti ulaze u spiralu cijena koje vrtoglavo ruše jer na današnjem tržištu, gdje je mogućnost uvida u ponudu moguća odmah, nemaju šanse za drukčiji plasman”, kaže konzultantica u turizmu Sanja Čižmar. Tu je polarizaciju u zadnjih nekoliko godina donijela tehnologija, prvenstveno platforme poput Booking.coma i Airbnb-a koje su na tržištu obiteljskog smještaja, posebno postratnih iznajmljivača naviklih goste na pragu domova dočekivati u boroletama, napravile pravu pomutnju.  “Posao popunjavanja obiteljskog smještaja definitivno je postao složeniji i zahtjevniji. Donedavno je još bilo moguće očekivati da će vam gosti na prepad dolaziti u domove raspitivati se o sobama, ali danas se ta priča izmijenila, jednako kao što su se izmijenili i zahtjevi gostiju. Kao prvo, turisti očekuju da će situacija na terenu biti u skladu s onim što su vidjeli na slikama. Osim toga, vi danas teško možete iznajmiti apartman s tri zvjezdice bez klime i interneta iako kategorizacija možda uopće ne zahtijeva takvu ponudu”, ispričao je direktor tišnjanske Turističke zajednice Filip Henjak. Toj je polarizaciji i svojevrsnom neredu na tržištu obiteljskog smještaja definitivno pomagala i država koja je širenje i rast privatnih iznajmljivača većinom prepustila njima samima. Na primjer, danas ni od Ministarstva turizma, kao niti od ureda državne uprave nije moguće dobiti podatak o kategorizaciji privatnog obiteljskog smještaja. Ministarstvo turizma takve podatke nema, nemaju ih ni u Hrvatskoj turističkoj zajedinici, a iz Ureda državne uprave Splitsko-dalmatinske županije, koja vodi Upisnik obiteljskih objekata za smještaj na tom području, odgovorili su nam da do podataka ne mogu doći jer se podaci vode ručno, a ispostave njihovih ureda još nisu povezane. Isti odgovor dobili smo i iz Primorsko-goranske županije. O kategorizaciji se zato govori načelno, na temelju podataka koje ima predsjednik Zajednice obiteljskog turizma HGK Nedo Pinezić. Prema njegovim riječima, većina od 85 posto privatnog smještaja danas nosi oznaku tri zvjezdice, na najlošije smještajne objekte otpada tri-četiri posto sadržaja, sedam posto kapaciteta dobilo je četiri zvjezdice, dok na najelitniji smještaj, luksuzne vile, otpada oko četiri posto objekata. “Gledajte, priču o tome da se privatni smještaj ne iznajmljuje obično plasiraju oni pomalo zaostali u vremenu, koji zadnjih 15 godina u svoje smještaje nisu uložili niti kunu. Službena statistika za privatne iznajmljivače, suprotno uvriježenom, jako je dobra pa je prosječna popunjenost u sedam godina s 40 narasla na 47 dana, a iz godine u godinu bilježimo rast broja dolazaka i noćenja”, tvrdi Pinezić. Pomutnju u kvalitetu ponude, među ostalim, donosi i činjenica da su u Hrvatskoj istovremeno na snazi tri različita tipa kategorizacije smještaja, ovisno o tome kada je tko registrirao svoje turističke nekretnine. “Jedna je kategorizacija vrijedila za objekte registrirane do 2007. godine, a nakon toga smo dobili još dvije - jednu za postojeće i jednu za nove objekte”, tvrdi Pinezić.  Zato je i moguće da apartmani s tri zvjezdice, iako iste kategorije, imaju posve različit standard jer ovi noviji moraju biti za 7 do 14 kvadrata veći te obavezno imati klimatizaciju, dok oni stariji ne moraju, ali pritom posve legalno rade. Zbrka je zatim donekle i sa samim brojem smještajnih jedinica, barem je tako bilo do pojave e-Visitora. Naime, Ministarstvo turizma donedavno je baratalo službenom informacijom o nešto malo više od 68 tisuća objekata u domaćinstvu, no uvođenjem elektroničkog sustava brojka se popela na njih 76.265, što znači da je dio objekata - čak i kada oduzmemo one koji su eventualno novi - godinama poslovao u “crnoj zoni”. Uvođenju reda i poboljšanju slike turističke ponude trebao bi pomoći projekt rekategorizacije privatnog smještaja kojim Ministarstvo turizma, uz pomoć HBOR-a, privatnicima želi ponuditi linije mikrokreditiranja. Računa se na plasman 400 milijuna eura uz pomoć kojih bi domaćini modernizirali svoje objekte i podignuli razinu kvalitete smještaja. Program je pripremljen za jesen, tko god sjedio u fotelji ministra. Prema podacima HTZ-a, popunjenost privatnog smještaja značajno se aktivira približavanjem sezone, što je vidiljivo i iz podataka prikupljenih s e-Visitora. Prvog srpnja, naime, popunjenost privatnog smještaja iznosila je 38,42 posto da bi se 4. srpnja već podigla na 50,63 posto. Od ukupnog broja objekata, 4. srpnja turistički je promet zabilježen u njih 64 posto, doznajemo iz Glavnog ureda HTZ-a.