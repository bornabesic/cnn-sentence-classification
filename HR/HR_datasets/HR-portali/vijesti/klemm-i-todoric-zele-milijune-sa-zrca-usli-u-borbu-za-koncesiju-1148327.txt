Josip Klemm, vlasnik zaštitarske tvrtke Klemm Security i predsjednik Udruge specijalne policije Domovinskog rata, javio se na natječaj za zakup Zrća koje Ličko-senjska županija daje u koncesiju na rok od 20 godina. Na natječaj su pristigle četiri ponude, a Klemmova tvrtka javila se u konzorciju s još šest tvrtki. Nositelj ponude je tvrtka Cocomo d.o.o. Novalja, inače u vlasništvu ugostitelja iz Novalje i vlasnika istoimenog kluba Josipa Šonje te Mirka Volodera i Milivoja Borovića. – Točno je da sam dio konzorcija koji se javio na javni natječaj. Očekujem da natječaj bude proveden transparentno i da koncesiju dobije onaj tko ponudi najbolje uvjete – rekao je Klemm te dodao kako nikada nije vidio tako detaljan natječaj. >> Zadnji ga vidio živog: Nisam imao slobodnu sobu pa je išao na Zrće >> Pjena party i strastveni mladi: Zrće pod opsadom partijanera iz cijelog svijeta – Neka pobijedi najbolji – zaključio je Klemm. Sedam kriterija Njegova je zaštitarska tvrtka, inače, godinama prisutna na Zrću jer osiguravaju klubove Papaya, Cocomo, Noa i Kalypso, a osiguravaju i klubove po Zagrebu. Uz Cocomo d.o.o. na natječaj su pristigle i ponude zajednice ponuditelja Isla Nova d.o.o., Hostel Zrće d.o.o. i Black Sheep d.o.o. Iza te tvrtke, pak, stoje Boris Šuljić, Siniša Terzić iz kluba Papaya, Adis Terzić i Dijana Zadro iz Aquariusa. No, uz vlasnike klubova na Zrću, u konzorciju Black Sheep nalazi se i koncern Agrokor Ivice Todorića, odnosno tvrtke Roto dinamic i Velpro, najveći dobavljač pića za klubove na Zrću. Kako su nam potvrdili iz Agrokoru, time daju podršku svojim dosadašnjim partnerima Papayi, Aquariusu i Kalypsu. Kako smo doznali u Ličko-senjskoj županiji, Stručno povjerenstvo za koncesije na pomorskom dobru još pregledava dokumentaciju i provjerava jesu li sve ponude valjane. U natječaju je početna cijena bila 207.997,60 kuna za plažu i 148.044 kune za ugostiteljske objekte (fiksni dio ponude) godišnje, a koncesionar će morati dati i tri posto prihoda ostvarenog obavljanjem djelatnosti i pružanjem usluga na plaži. Neslužbeno doznajemo da je upravo skupina tvrtki, među kojima je i Klemm Security, odnosno konzorcij Cocomo d.o.o. predala najbolju ponudu. Navodno fiksni dio njihove ponude iznosi 1,3 milijuna kuna. Ponude se ocjenjuju prema ukupno sedam kriterija, a svaki kriterij ima određeni udio u ukupnoj ocjeni. Žalba Ministarstvu uprave Novac od koncesije dijeli se na tri jednaka dijela između Ličko-senjske županije, države i Grada Novalje. Odluka o tome tko će dobiti koncesiju nad Zrćem trebala bi biti poznata početkom idućeg tjedna, no gradonačelnik Novalje Ante Dabo, koji se oštro protivi zakupu Zrća, kaže kako će odluku rušiti. – Ministarstvu uprave već smo se žalili na raspisivanje natječaja, a čim se donese odluka o koncesiji, podnijet ćemo upravnu tužbu. Potpuno je nelogično davati Zrće u koncesiju kada nije donesen urbanistički plan uređenja UPU. Tek će se njime definirati djelatnosti koje se na Zrću mogu obavljati – rekao je gradonačelnik Novalje.  >> Upali rano ujutro: 'Zatvorili su nam terasu. Ovo je priprema za zatvaranje najstarijeg urbanog kluba' Osim što već godinama osigurava mnogobrojne klubove po Zagrebu i Zrću, zaštitarska tvrtka Klemm Security odnedavno čuva i Ministarstvo branitelja. – Taj smo posao dobili na temelju natječaja na kojem smo predali najbolju ponudu. Bili smo najjeftiniji – potvrdio je Josip Klemm, inače jedan od vođa braniteljskog prosvjeda ispred zgrade Ministarstva branitelja u Savskoj. Neslužbeno doznajemo kako je ponuda tvrtke Klemm Security bila za oko 80.000 kuna povoljnija od prvog sljedećeg ponuđača. – Posao sigurno nisam dobio zato što me netko voli, već zbog najbolje ponude – komentirao je vlasnik Klemm Securityja. Tvrtka osigurava i trgovačke centre i poslovne centre, hotele, resorte, kasina i automat-klubove, a pruža i detektivske usluge, kao i tjelesnu zaštitu osoba. 