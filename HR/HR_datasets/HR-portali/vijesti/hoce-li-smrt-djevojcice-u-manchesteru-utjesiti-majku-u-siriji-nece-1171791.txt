Lana, Dora i Ivana mjesecima su sanjale odlazak na koncert svog idola Shawna Mendesa u bečkoj koncertnoj dvorani. S petnaest tisuća uglavnom djevojčica starih između 10 i 18 godina iz cijele Austrije i okolnih zemalja dva su sata uživale u pjesmama kanadske tinejdžerske zvijezde, a razdraganim roditeljima među kojima je i autor ovih redaka, koji su ih čekali ispred dvorane, oduševljeno su još satima pričale o onome što su doživjele. Njihovu sreću i vječnu uspomenu nitko nije pokvario. Tri tjedna kasnije, istu je želju imala i Georgina, šesnaestogodišnja djevojčica iz Manchestera koja je sa svojom majkom otišla na koncert jedne druge tinejdžerske zvijezde, Ariane Grande. Njihovu radost i oduševljenje zauvijek je uništio bombaš samoubojica koji je u svom suludom krvavom pohodu odlučio aktivirati eksploziv u prepunoj Manchester areni i odvesti u smrt što je više moguće djece i mladih, onih najranjivijih na koje je svako društvo posebno osjetljivo. Monstruozni čin Vidjevši prizore iz Manchestera, nisam mogao izbaciti iz glave misao da se ista stvar mogla dogoditi i mojem djetetu samo nekoliko tjedana ranije. Padaju odmah na pamet sigurnosni propusti, gdje je bila policija, tajne službe..., no činjenica je – ako se neki bolesnik želi raznijeti, on će to i učiniti. Jednog će uhvatiti, drugi će proći. Zabrinjavajuće je što teroristi pokolj nevine djece slave kao svoju pobjedu, kao osvetu za ubijenu djecu u Alepu, Raki ili Mosulu. Kao da će ubijene djevojčice i dječaci u Manchesteru vratiti živote ubijene djece u Siriji. Neće. Hoće li se majka stradalog Muhameda osjećati bolje zbog smrti djevojčice Georgine na drugom kraju svijeta. Neće. Jednako kao što taj podmukli napad neće slomiti preživjele da i dalje žive svoju mladost, da odlaze na koncerte omiljenih pjevača ili utakmice nogometnih klubova. Taj će monstruozni čin, nažalost, ponovo najskuplje platiti oni koji su najmanje krivi, neki musliman koji je dosad normalno živio u Manchesteru ili neko dijete koje će postati žrtva osvetničkog udara britanskih zrakoplova.