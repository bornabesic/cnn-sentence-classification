Četiri saborska zastupnika, članova budućeg kluba stranke Milana Bandića u Saboru, dali su svoje potpise za podršku Andreju Plenkoviću za sastavljanje Vlade, potvrđeno je Večernjem listu iz više izvora. Riječ je o članu Predsjedništva HSU-a Kažimiru Vardi, nezavisnom gradonačelniku Đurđevca Željku Lackoviću, gradonačelniku Petrinje, reformistu Darinku Dumboviću i Ermini Lekaj Prljaskaj, zastupnici albanske, bošnjačke, crnogorske, makedonske i slovenske nacionalne manjine. Dvojica gradonačelnika izabrana su u Sabor s koalicijskih lista koje je predvodila stranka Milana Bandića. U saborski klub pridružit će im se još dva zastupnika manjina i to Vladimir Bilek, zastupnik češke i slovačke manjine te Robert Jankovics, zastupnik mađarske nacionalne manjine. I njihovi se potpisi podrške Andreju Plenkoviću također očekuju.  Uz ova četiri nova potpisa, a nakon što je predsjednik HSS-a Krešo Beljak HDZ-u već uručio pet potpisa HSS-ovih izabranih zastupnika, omjer snaga u pregovorima Mosta i HDZ-a znatno se promijenio u korist HDZ-a. Praktički, HDZ već ima više od 76 potpisa zastupnika, minimalno potrebna za dobivanje mandata za sastavljanje nove Vlade i već se može otputiti predsjednici na Pantovčak po taj mandat. Naime, sa svojim 61 mandatom, pet HSS-ovih te potporom sedam manjinaca (bez Ermine Lekaj Prljaskaj), uz četiri potpisa iz Bandićeva budućeg saborskog kluba, HDZ i bez Mosta ima 77 mandata!  HDZ se sastaje s manjincima Potpredsjednik SDSS-a Milorad Pupovac danas je rekao da manjinci sutra nastavljaju pregovore s HDZ-om te da ne očekuje komplikacije i da bi sve moglo biti riješeno do ponedjeljka kada predsjednica RH ima novi krug konzultacija. – Do kraja tjedna sigurno ćemo završiti s pregovorima – poručio je danas i zastupnik romske manjine Veljko Kajtazi. Sudeći po tome da se pregovori HDZ-a i Mosta nastavljaju i sutra i večerašnjoj izjavi Andreja Plenkovića da očekuje i više od minimalno potrebnih 76 potpisa, jasno je da HDZ želi što stabilniju Vladu koja će uključivati Most, ali i cijeli niz malih partnera. Moguće je da će i nakon četiri potpisa iz Bandićeva kluba HDZ nastaviti s prikupljanjem potpisa. A dodatne mandate mogu tražiti na više adresa. Na raspolaganju su im Željko Glasnović, bivši član HDZ-a koji je osvojio mandat u dijaspori, HDSSB s jednim osvojenim mandatom, bivši mostovci Ivan Lovrinović i Ivica Mišić koji su mandate osvojili u koaliciji sa Živim zidom, ali i HNS.  Potpora HNS-a iz Sabora? HNS ponavlja da ovu Vladu trebaju sastaviti Most i HDZ, no postoji priča da bi u slučaju opasnosti od ponavljanja izbora HNS mogao dati potpise HDZ-u. Kako su nam neki HNS-ovci neslužbeno rekli, spremni su poduprijeti HDZ samo da bi državu spasili od novih izbora. Ta opcija jedino je pak moguća, ako im je vjerovati, u kombinaciji bez Mosta i bez sudjelovanja HNS-a u radu Vlade. Predsjednik HNS-a Ivan Vrdoljak danas nam je samo rekao da je on uvjeren da je Vlada HDZ-a i Mosta gotova stvar. – Nitko iz HDZ-a nam se nije obraćao. Mi se ne mislimo miješati u njihove pregovore s Mostom i idemo u oporbu – kazao je Vrdoljak.  >> Maletić odbacila tvrdnje da ne želi u Vladu: To su sve nagađanja