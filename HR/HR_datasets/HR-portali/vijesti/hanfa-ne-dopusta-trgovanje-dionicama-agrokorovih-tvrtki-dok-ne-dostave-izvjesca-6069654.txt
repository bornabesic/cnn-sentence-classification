Hrvatska agencija za nadzor financijskih usluga (Hanfa) naložila je Zagrebačkoj burzi da nastavi s privremenom obustavom trgovanja dionicama osam tvrtki iz sastava Agrokora dok te tvrtke ne izvrše svoju obvezu javne objave godišnjeg izvješća za 2016. zajedno s revizorskim izvješćem te izvješća za prvo tromjesečje ove godine.   Prema rješenjima objavljenima na internetskim stranicama Hanfe i Zagrebačke burze, ova se mjera odnosi na dionice Leda, Zvijezde, Žitnjaka, Tiska, PIK-a Vinkovci, Belja, Vupika i Jamnice.    U rješenju se pojašnjava kako su te tvrtke izvijestile kako će, temeljem zahtjeva izvanrednog povjerenika za Agrokor Ante Ramljaka, održati izvanredne glavne skupštine na kojima će odabrati novog revizora, koji bi u roku od sedam tjedana proveo revizije njihovih izvješća za 2016. godinu. Stoga izvješća nisu mogla biti javno objavljena u zakonskom roku, do 30. travnja, već su iz tih tvrtki najavili da će ih objaviti zajedno s polugodišnjim izvješćem, do 30. srpnja ove godine.    Podsjeća se i da je Agrokor krajem travnja objavio da je u preliminarnim provjerama utvrđeno "da bi moglo biti potencijalnih pogrešaka u izvješćima Grupe", te je dioničare pozvao da se "ne oslanjaju na njena financijska izvješća iz prošlosti dok provjere ne budu dovršene, a situacija primjereno razjašnjena".    Stoga je Agencija 2. svibnja ove godine naložila privremenu obustavu trgovanja dionicama tih osam tvrtki na Zagrebačkoj burzi do 15. svibnja, odnosno do kada su se trebale održati glavne skupštine dioničara svih tih tvrtki te kako bi se, objavili su tada iz Hanfe, "prikupila dodatna očitovanja relevantnih osoba".    Glavne skupštine su održane, za novog revizora sve su tvrtke izabrale PriceWaterhouseCoopers, no u novim rješenja iz Hanfe navode kako je Agencija ocijenila "da u konkretnom slučaju nije moguće osigurati zaštitu ulagatelja i redovito i pravilno trgovanje dionicama" te "nije otklonjena mogućnost utvrđenja određenih materijalnih odstupanja između prikazanog i stvarnog stanja financijskog položaja i uspješnosti poslovanja".    "Stoga je Agencija ocijenila da je u svrhu zaštite ulagatelja i osiguravanja redovitog i pravilnog trgovanja na uređenom tržištu potrebno privremeno obustaviti trgovanje dionicama izdavatelja do kraja sljedećeg trgovinskog dana nakon dana kada izdavatelji izvrše svoju obvezu objave javnosti godišnjeg izvještaja za 2016. godinu (...) zajedno s revizorskim izvješćem i tromjesečnog izvještaja za prvo tromjesečje 2017. godine", zaključuje se u rješenjima Hanfe.