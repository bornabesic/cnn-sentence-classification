Ministar rada i mirovinskog sustava Tomislav Ćorić rekao je da niti jedna varijanta otkupa dionica Ine ne bi smjela biti financirana na način da poveća javni dug te ne vidi problem u prijedlozima Mosta po tom pitanju, budući da bi krajnje rješenje tog problema trebalo biti zajedničko.  Na upit novinara uoči sjednice Vlade što misli oko prijedloga MOST-a vezanog uz otkup udjela Ine od mađarskog MOL-a, Ćorić je izjavio da su trenutno u fazi razmatranja nekoliko prijedloga.  "Ali, ono što je dogovor, a to je komunicirala i strana Mosta, to je da niti jedna varijanta otkupa Ine ne bude financirana javnim dugom, odnosno povećanjem javnog duga", istaknuo je Ćorić. Ćorić smatra da niti jedna inačica kupovine Ine, pogotovo sada kada Hrvatska ide u dobrom smjeru u kontekstu smanjenja javnog duga i potencijalnog rasta kreditnog rejtinga, "jednostavno ne dopušta financiranje bilo kakve kupovine povećanjem javnog duga", dodavši da bi izdavanje državnih obveznica značilo povećanje javnog duga.   Na novinarsko pitanje nije li neozbiljno da tako velika financijska transakcija nije koordinirana među partnerima u vlasti, Ćorić je naglasio da će upravo zbog ozbiljnosti operacije i same transakcije, hrvatska Vlada sve sagledati iz više perspektiva te se nada se da će krajnje rješenje problema biti zajedničko rješenje svih stranaka na vlasti.  Ćorić je kazao i da ne vidi problem u tome da Božo Petrov samostalno u javnosti istupa sa svojim modelima otkupa dionica Ine od MOL-a, kao i u bilo kojem prijedlogu koji pridonosi konstruktivnoj raspravi o modelu otkupa dionica Ine. Predsjednik Hrvatskog sabora i čelnik Mosta, Božo Petrov, gostujući u emisiji Iza zavjese Tihomira Dujmovića potvrdio je u srijedu da  Most ima dodatni model prema kojem bi se kupile dionice Ine od MOL-a bez prodaje dijela HEP-a. "Analizira ga zajednička radna skupina, a sastoji se od toga da država svoje dionice da kao obveznice. U tom slučaju građani, investicijski fondovi i državna poduzeća mogu od svoje dobiti kupiti te obveznice. Treba vidjeti povećava li taj model javni dug", rekao je Petrov. >> Vlada osnovala Savjet za otkup dionica Ine! U njemu nema Martine Dalić, a evo su mu članovi 