Snaha i svekrva baš se ne ljube, zašto nije rodila sina... Ove crtice iz života u nekoj smrtničkoj obitelji bile bi tek štivo za trač, no kod japanske obitelji bez prezimena, ova pitanja ne riskiraju samo rasap obitelji već i kraj loze starije od 2000 godina. Japanska carska obitelj, na čelu s carom Akihitom, prolazi krizu. Zasad je spasitelj princ Akishino, koji danas sa suprugom dolazi u Hrvatsku, ne prvorođeno dijete carskog para, već mlađi brat izravnog nasljednika. Nakon više od 40 godina tijekom kojih su se u carskoj obitelji rađale djevojčice, on i supruga dobili su sina. A samo muškarac može nastaviti lozu. Ne komuniciraju s pukom Japanska carska obitelj, za mnoge anakronizam, nije toliko različita od europskih loza. Samo u Japanu većina ostaje skrivena u palači na imanju Akasaka u Tokiju. Puk tamo nema pristup. – Ne komuniciraju s ljudima. Jedino u posebnim prilikama, primjerice za Novu godinu, narod smije u palaču. Obitelj je kao u izlogu, a ljudi ih gledaju kroz staklo – kaže zagrebački Japanac Motomichi Ouchi te dodaje kako ih nikada nije vidio uživo. Najbliže što im je prišao bio je javni park kod palače. Unutar kompleksa živi nekoliko “obitelji”. Tu su car Akihito i carica Michiko, nasljednik Naruhito te princ Akishino s obitelji. Imaju car i carica i kćer, Nori, no ona se udala za pučanina i morala napustiti obitelj. Tako će biti sa svim princezama: dobit će “miraz” – deset godišnjih plaća, a potom će prestati postojati kao plemstvo jer tako nalaže ustav iz 1948., za koji mnogi smatraju da su ga krojili Amerikanci. – Car je poglavar crkve, ali i predstavnik Japana u svijetu – kaže Ouichi. No drugi govore o strašnom životu unutar dinastije Krizantema, o kontroli koju nad njima ima Carska agencija. Ona im organizira život. – Ne smiju iznositi svoj stav ni o čemu. O politici? Hvala bogu, ne. Kada se i obraćaju ljudima, paze da im nastup bude nekontroverzan. Život je to koji bi smrtnike natjerao da se propiju – ironično iz Tokija komentira Jun Okumura, viši analitičar u Eurasia Group te bivši šef u Ministarstvu trgovine. Frizura kao u Beatlesa – Iako obitelj više nije tako popularna kao prije, vole princa Akishina i suprugu Kiki. Prije nego što se oženio, o princu su kružile različite priče, a sad izgleda da se smirio. Nekoliko je puta pokazao neuobičajenu otvorenost – kaže. Na konferenciji za novinare 2011. kazao je da je možda dobro da se uvede “mirovina” za cara, ali i da bi se možda ipak Diet (parlament) trebao konzultirati s obitelji kad o njima odlučuje. Jer kriza traje neko vrijeme. Unatoč tomu što je ostala na dva ogranka, Diet inzistira da na prijestolje mora sjesti muškarac. Do rođenja Hisahita 2006., muškog potomka nije bilo. Princ nasljednik ima kćer, a usto je i “crna ovca” u nizu prirodoslovaca – Hirohito je bio biolog, sa zavidnim brojem radova, ali i kontroverzama iz II. svjetskog rata koje se zatomljuju. Car Akihito bavio se porodicom glavoča, a Akishino je na Oxfordu proučavao taksonomiju riba (čak je propustio sastanak s Billom Clintonom jer je na nekoj egzotičnoj lokaciji proučavao somove), da bi se poslije orijentirao na ptice. Zanimaju ga i neandertalci. Stoga će mu posjet Muzeju u Krapini biti vrlo zanimljiv. Voli i tenis, ali i Beatlese. U vezi s njima kruži šala da ih kopira frizurom. Princ nasljednik je pak povjesničar koji se oženio diplomatkinjom. Dvaput ga je odbijala ne želeći ući u carsku mašinu. Oženili su se 1993., dobili kćer, a onda se princeza Masako povukla. Tajna je isplivala kad je princ rekao da “ima problema uzrokovanih stresom zbog prilagodbe na nov način života te da je u medicinskim rukama”. Nitko je nije vidio godinama, govori se da se ne slaže sa svekrvom. Njihove dužnosti preuzeli su princ i princeza Akishino pa se čak nagađa da bi stariji brat tron mogao prepustiti mlađem. Kružile su bizarne priče da su Akishino i supruga, inače psihologinja, sve do 2005. morali čekati hoće li Masako opet zatrudnjeti te da su tek tad dobili “zeleno svjetlo” da, nakon dviju djevojčica, imaju treće dijete. Bio je to sin, a nagađalo se da su ga dobili genetskim odabirom. Jedino što je kod carske obitelji sigurno jest da žive na račun poreznih obveznika. Još 1948. prvi im je put dodijeljeno oko milijun i pol tadašnjih dolara. Sada su na 13 milijardi. >>Gradonačelnik Osake: Seksualne robinje bile su nužne Kći princa nasljednika žrtva bullyinga Zanimljivo je vidjeti s kakvim se stvarima carska obitelj – ona koja se vidi, ali ne smije govoriti – suočava. Nevjerojatno zvuči činjenica da je kći princa nasljednika u školi bila žrtva nasilja dječaka iz razreda, ali i maltretiranja njihovih majki koje su bile užasnute zbog jačih mjera sigurnosti. Nakon što je izostala iz škole, na nastavu su je vodili roditelji. I to pješice. Djeca para Akishino, dvije djevojčice te maleni princ, zasad nemaju takvih problema. 