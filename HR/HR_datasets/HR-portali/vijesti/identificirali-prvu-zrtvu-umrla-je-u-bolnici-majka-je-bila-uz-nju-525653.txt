Identificirana je prva žrtva terorističkog napada u Manchesteru u kojem je ubijeno najmanje 22 ljudi, a ozlijeđeno je 59 ljudi. Riječ je o tinejdžerici Georgini Bethany Callander, koja je preminula u majčinom zagrljaju, javlja Sun. Dan prije koncerta pop zvijezde Ariane Grande, Georgina je na Twitteru svom idolu napisala: "Tako sam uzbuđena što ću te sutra vidjeti!". Prije dvije godine djevojka se nakon koncerta fotografirala s Arianom. "Bila je tako slatka i draga. Čvrsto sam je zagrlila", napisala je djevojka uz fotografiju. Prijatelj blizak obitelji za Evening Standard kazao je kako je tinejdžerica umrla u bolnici, dok ju je majka čuvala kraj bolničkog kreveta.  "Prekrasna djevojka, s tako dobrim srcem i dušom, nedostajat ćeš mi zauvijek, počivaj u miru na nekom boljem mjestu. Volim te", samo je jedna od poruka kojima na društvenim mrežama sugrađani i prijatelji izražavaju sućut obitelji. "Moja prekrasna najbolja prijateljice, počivaj u miru draga. Volim te. Zauvijek ćeš mi nedostajati", napisala je Sophie oprostivši se od Georgine. Očajni roditelji digli su uzbunu na društvenim mrežama pokušavajući locirati svoju djecu nakon što su čuli za tragediju na koncertu, piše Daily Mail. Navodno je više od 50 djece, koji su na koncertu bili bez pratnje starijih osoba, prebačeno u obližnji hotel Holiday Inn. Dio preživjelih je premještan na stadion Manchester Cityja gdje čekaju roditelje i obitelj da dođu po njih.   Društvenim mrežama počeo je kružiti #ManchesterMissing uz koji roditelji i ostala zabrinuta rodbina objavljuje fotografije onih koji su bili na koncertu, a do kojih sada ne mogu doći. Jedna od zabrinutih majki je i Charlotte Campbell koja se zadnji put čula sa svojom kćeri Olivijom (15) nekoliko minuta nakon što je koncert počeo. "Rekla mi je da se odlično zabavlja i zahvalila mi što sam joj dozvolila da ide na koncert. Išla je na koncert s prijateljem Adamom. Njega su pronašli i sada je u bolnici, ali o Oliviji još ne znamo ništa", kaže očajna majka. Njezin mobitel ne zvoni, a poziv svim bolnicama u okolici završio je neuspješno, nigdje nisu primili njezinu kćer. "Policija mi je rekla da ju smatraju nestalom. Ona zna moj mobitel napamet tako da vjerujem da bi me nazvala da mi se javi, ako ga je izgubila. Nema nikakvih vijesti o njoj. Ne preostaje mi ništa drugo nego da čekam", dodaje majka. Prijatelj i članovi obitelji uključili su se u potragu za nestalom Olivijom, djevojkom duge smeđe kose i piercingom u nosu. Policija u Manchesteru uspostavila je hitnu telefonsku liniju putem koje se mogu dobiti informacije o nestalima. Facebook je također aktivirao opciju "safety check" koju mogu koristiti svi oni koji su bili na koncertu ili u blizini dvorane, a žele javiti prijateljima i obitelji da su živi i da su na sigurnom. Mnogi stanovnici Manchestera nude smještaj svima koje je zadesila velika tragedija, jer na koncert u Manchester stigli su i obožavatelji iz drugih dijelova Britanije, ali i Europe. Hrvatski veleposlanik u Velikoj Britaniji kazao je u utorak kako se pretpostavlja da među stradalima na koncertu u Manchesteru gdje su poginule 22 osobe nema hrvatskih državljana, ali da to ne može sa sigurnošću potvrditi dok ne dobije konačnu informaciju. "Mi smo se upravo čuli s britanskim vlastima. Oni još nemaju informacija o državljanstvima stradalih u napadu u Manchesteru. Pretpostavljamo da nema hrvatskih državljana ali ne možemo biti sigurni dok ne dobijemo konačnu potvrdu. Britanske vlasti su nas obećale obavijestiti čim nešto saznaju", rekao je za Hinu hrvatski veleposlanik Ivan Grdešić. Hrvatski je veleposlanik kazao da u Manchesteru građani i policija reagiraju s puno sućuti i brige, a da je i u britanskoj prijestolnici povećana aktivnost policije. "Ono što se može vidjeti, i građani i policija reagiraju s puno sućuti prema žrtvama, pokazuju brigu za stradale, za djecu i njihove roditelje, ne samo za one koji su stradali nego i za one koji su bili tamo jer će im to biti sigurno biti jedna grozna životna rana koju će ponijeti sa sobom premda su ostali živi i zdravi". Veleposlanik Grdešić kazao je da se još uvijek ne zna koliko je među stradalima bilo djece, naglasivši da se pretpostavlja da ih je bilo mnogo. Američka pjevačica Ariana Grande (23), na čijem je koncertu u Manchester Areni u ponedjeljak navečer došlo do napada, tinejdžerska je zvijezda pa se može pretpostaviti da je na koncertu bilo dosta djece i mladih. Po dosadašnjim informacijama poginule su 22 osobe, 59 je ozlijeđenih. Što se tiče Londona, "povećana je aktivnost policije u zaštiti javnih objekata ali nema nikakvih novih uputa o ograničenjima putovanja ili kretanja", dodao je hrvatski veleposlanik. Napadač, koji je djelovao sam i također je poginuo u napadu, aktivirao je bombu kućne radinosti u predvorju dvorane oko 22,30 sati, neposredno nakon završetka koncerta, a britanskoj je policiji u ovoj fazi istrage prioritet utvrditi je li napadač, za kojeg vjeruju da je djelovao sam, bio dio neke mreže. Riječ je o najsmrtonosnijem napadu na teritoriju Velike Britanije od srpnja 2005. kad su četvorica britanskih muslimana ubila 52 osobe u samoubilačkim bombaškim napadima u londonskoj podzemnoj željeznici.