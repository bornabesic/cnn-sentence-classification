Saborski zastupnici izglasali su povjerenje ministru znanosti i obrazovanja Pavi Barišiću. Raspravu i glasovanje o povjerenju Barišiću iniciralo je 45 oporbenih zastupnika nakon što je Odbor za etiku u znanosti i visokome obrazovanju odlučio kako je Barišićev znanstveni rad plagiran.  Sabor je sa 72 glasa ''za'' dao povjerenje Pavi Barišiću koji ostaje ministar. Osamnaest zastupnika bilo je suzdržano, među kojima su zastupnici Mosta, a 49 zastupnika glasovalo je za nepovjerenje ministru.  Svih 15 Mostovih zastupnika bilo je među 18 saborskih zastupnika koji su bili suzdržani kod glasovanja o povjerenju ministru znanosti i obrazovanja Pavi Barišiću. Suzdržani su još bili i Goran Aleksić (SNAGA), Ivan Lovrinović (Promijenimo Hrvatsku) i Ivan Sinčić (Živi zid). Za smjenu ministra Barišića, koju je prijedlogom da mu Sabor zbog optužbi za plagiranje iskaže nepovjerenje iniciralo 45 oporbenih zastupnika, glasovalo je 49 zastupnika iz SDP-a, HNS-a, HSU-a, HSS-a te Ivan Pernar i Branimir Bunjac iz Živog zida. Protiv njegove smjene bila su 72 zastupnika iz saborske većine te zastupnici nacionalnih manjina, s tim da u sabornici za glasovanja nije bilo Milorada Pupovca (SDSS) i Furia Radina, zastupnika talijanske manjine. Po Poslovniku, kada Sabor odbije prijedlog za iskazivanje nepovjerenja, zastupnici koji su ga inicirali ne mogu isti zahtjev podnijeti prije nego istekne šest mjeseci od podnošenja prijedloga. Premijer Andrej Plenković, braneći ministra u Saboru, kazao je da je rasprava promašila "meritum" problema jer nije riječ o plagijatu nego o tehničkom propustu. – Cijela priča svodi se na fusnotu u kojoj fali referenca. Je li plagijat ne staviti referencu u fusnotu i je li to razlog za smjenu ministra? Ponavljali ste uporno iste teze, lijepili etikete, prozivali ministra plagijatorom, mene falsifikatorom, kao da ste imali trening u sound biteu – kazao je jučer premijer Plenković.  >> Barišić o novim optužbama za 'autoplagijat': 'To je besmisleno, Zovko nije imao prigovora 1992.' >> Maratonska rasprava o Barišiću u Saboru završila tek iza ponoći! 