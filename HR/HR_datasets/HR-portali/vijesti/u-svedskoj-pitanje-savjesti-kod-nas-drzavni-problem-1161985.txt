Nevjerojatno je koliki se državni mehanizam upregnuo, pa su nakon redovitih sudova angažirani Hrvatski sabor i Ustavni sud, kako bi se Andru Vlahušića (i njemu slične) uvjerilo u nešto što, ako već ne kućni odgoj, onda barem elementarna politička kultura nalaže da kao osuđenik za zloporabu položaja ne sudjeluje na izborima. U Švedskoj nije trebalo ni zakona ni suda. Dovoljna je bila savjest ministrice obrazovanja da odstupi čim ju je policija zatekla u prekršaju za volanom s 0,2 promila alkohola u krvi. Vlahušićev moral nije poklekao ni nakon osude Vrhovnog suda za zloporabu položaja. I od tada svjedočimo moralnoj inverziji. Svi su nemoralni i nepošteni, samo je on ispravan, pa se sam, a i HNS ga i nakon odluke Ustavnog suda prikazuje kao političku žrtvu. Baš kao što su svojedobno to činili i u slučaju Radimira Čačića, što je bio začetak urušavanja političkog morala. A prije toga Srećko Ferenčak im je već nakon optužnice odstupio s čela Hrvatskog skijaškog saveza. Sad se izvrtanjem činjenica i Ustavni sud proziva za nedosljednost premda je istina da su 2015. ukinuli zabranu kandidiranja za zloporabu položaja jer su i najlakši oblici tog kaznenog djela tada bili stavljeni u istu ravan s ratnim zločinima, ubojstvima... a istodobno nije zabranjeno kandidiranje silovateljima, pedofilima... A sada je to na lokalnoj razini uravnoteženo. Ali, u svakom slučaju, bit nije u tome, već u političkom nemoralu. Ni Vlahušić, ni HNS, a ni Dubrovnik ne bi bez njega propali. U daleko težim, ratnim okolnostima, griješili su i heroji Domovinskog rata i zbog toga ih nema u javnom životu. Iako i oni još tvrde da su nevini. HNS sada sitnim politikantstvom ne preza i od rušenja povjerenja u institucije radi nezajažljive političke ambicije. Isto vrijedi i za Željka Sabu. Sve i da su najbolji gradonačelnici koje su Dubrovnik i Vukovar imali, pogriješili su. I nisu žrtve. Nisu poštovali zakon i, što god o njima iz tko zna kakvih razloga mislili lokalni birači, u toj priči žrtve su zakon, moral, institucije i svi mi.  >>Zar Agrokor duguje svima osim državi!?