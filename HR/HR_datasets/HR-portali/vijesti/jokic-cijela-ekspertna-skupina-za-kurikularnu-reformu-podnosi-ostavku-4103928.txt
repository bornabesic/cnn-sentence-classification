ZAGREB - Ekspertna skupina za provođenje cjelovite kurikularne reforme zatražila je razriješenje na konferenciji održanoj točno u podne, koja je trajala samo 10 minuta. Čelnik skupine Boris Jokić zahvalio se svim članovima stručnih radnih skupina, njih gotovo 500, kao i svim osobama koje su na bilo koji način pomogle i podržale reformu, od predsjednice Kolinde Grabar-Kitarović do sindikata, škola, konzultanata, bivših ministara obrazovanja... - Od samog početka, mi smo insistirali na sljedećem: rad i potpuna neovisnost od politike, neovisnost od ideologije, rekao je. - U ovom procesu mi trenutno nemamo osjećaj da imamo podršku. Spremni smo i na proširenje ove skupine, ali ne možemo pristati na političke utjecaje, bili oni s lijeva, s desna ili s centra. Ako se dopusti da politika diktira strukom, od reforme neće biti ništa. Pojasnio je kako marginalne skupine imaju utjecaja na donošenje odluka od nacionalnog interesa. Na novinarsko pitanje na koju stranku konkretno misli, Jokić je rekao kako se radi o HRAST-u. - Zahtijevamo razrješenje sa mjesta voditelja i članova radne skupine od ministra Predraga Šustara, i nadamo se da će to razrješenje on i prihvati. - Naš dojam nakon 16 mjeseci rada je da Hrvatska ovo treba, Hrvatska ovo može, Hrvatska ovo i zna, i Hrvatska može puno puno bolje. Međutim, osnovni su preduvjeti: struka ispred politike. Jokić je novinarima prenio i reakciju ministra obrazovanja Predraga Šustara. - Rekao mi je 'sretno!'. I ja sam njemu rekao 'sretno!' U jednom trenutku se i našalio kako 'u ovoj zemlji ne možeš ni odustati'. Podsjetimo, Jokić je dao je ultimatum ministru Šustaru da do 10 sati danas mora objaviti ide li se s kurikularnom reformom dalje ili ne. Jokić i suradnici najavili su kako će odstupiti ukoliko ministar to ne učini. Jokić i pripadnici stručne skupine zahtijevali su da ministar odbaci zaključke saborskog Odbora za znanost, koji smatra da ekspertnu skupinu treba proširiti s deset članova iz različitih područja kako bi u proširenom sastavu razmotrili prijedloge iz stručne i javne rasprave i primijenili one koje ocijene relevantnima. Smatrali su da se tako zapravo njima iskazuje nepovjerenje, a reforma obrazovanja prekida.     Nakon ostavke članova radne skupine, priopćenjem se javnosti obratio i Sindikat zaposlenika u hrvatskom školstvu - Preporod, koje prenosimo u cijelosti: Nakon ostavki voditelja i članova radne skupine koja je vodila aktivnosti Cjelovite kurikularne reforme  očito je kako aktualna vlast nije iskoristila posljednju priliku kojom bi sačuvala svoj reformski karakter. Da će tome biti tako dalo se naslutiti već nakon prvih reakcija vladajućih u ponedjeljak jer je pružena ruka članova Jokićeve skupine, bez ikakva osnova, okvalificirana ucjenom i ultimatumom. Umjesto da se prihvate opravdani zahtjevi članova reformske skupine, napose onaj zahtjev da se isplate sva dugovanja prema učiteljima i nastavnicima uključenim u projekt, vlast je odlučila ignorirati zahtjeve i samim time dovesti u pitanje nastavak započetog projekta. Naprečac je upropašten ozbiljan posao više stotina entuzijasta. Nakon što je zahtjeve „hrabro“ odšutio, Predragu je Šustaru preostalo tek podnijeti neopozivu ostavku na ministarsku funkciju i tako spasiti barem vlastiti obraz kad već nije uspio spasiti nacionalno školstvo. Vođeni krilaticom „Tuđe nećemo, svoje nemamo“ retrogradne su snage, i one vidljive i one nevidljive, odnijele još jednu važnu pobjedu nad onima koji su 16 mjeseci pokušavali spasiti što se spasiti da od naše zajedničke sutrašnjice. Danas su potučeni svi oni koji samo misle da se u Hrvatskoj može živjeti i drugačije i bolje. A jedno i drugo da treba proisteći iz drugačijeg odnosa naspram znanju, odgoju i obrazovanju. Od promjena u školstvu, napose od promjena osmišljenih od strane petstotinjak učitelja i nastavnika – praktičara, na žalost, očito nema ništa. Hoće li biti „nekih drugih promjena“, tek će se vidjeti. Odgoj i obrazovanje će najvjerojatnije i dalje „tavoriti“ na marginama društvenih i političkih prioriteta. Hrvatska će očito još dugo biti zemlja beznađa, zemlja koju će se napuštati, zemlja čiji su se građani sami odrekli prosperitetne budućnosti.