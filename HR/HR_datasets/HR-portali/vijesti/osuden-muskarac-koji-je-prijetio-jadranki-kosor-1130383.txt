- Gospođi Kosor nikada ne bi učinio ništa nažao i ona zbog toga ne treba strahovati. Vrata mog doma su joj uvijek otvorena ako želi razgovarati sa mnom, te bi joj se želio još jednom ispričati zbog svega - zadnje su riječi koje je u svojoj obrani na zagrebačkom Općinskom kaznenom sudu iznio Marinko K. (66) prije nego je osuđen na uvjetnu kaznu.  Taj 66-godišnjak je uhićen krajem kolovoza ove godine nakon što je došao pred vrata stana Jadranke Kosor u Šeferovoj ulici te joj dvadesetak minuta lupao na vrata i prijetio "kako će ju zatući i da će platiti". Zbog prijetnji i nametljivog ponašanja osuđen je na uvjetnu kaznu od 8 mjeseci s rokom kušnje od dvije godine, te mu je određeno i obavezno psihijatrijsko liječenje u trajanju od dvije godine, a osim toga po pravomoćnosti presude morat će platiti i 9350 kuna sudskih troškova. Kao olakotne okolnosti sud je cijenio to što je riječ o osobi zrele životne dobi koja ima psihičkih poteškoća, da nikada nije kazneno niti prekršajno prijavljivan te činjenicu da je Marinko K. sudjelovao u Domovinskom ratu. Marinko K. kriv je jer je od siječnja 2013. do 29. kolovoza 2016. godine učestalo zvao bivšu premijerku te joj slao pisma i telegrame. I nju i njezine ukućane je u više navrata izvrijeđao, a Jadranku Kosor je osim na službene brojeve zvao i na privatni mobitel kao i na kućni telefon, a na kraju je to pred vratima njezina stana učinio i "u živo". Iako na sudu nije iznosio obranu, Marinko K. još je na ispitivanju u tužiteljstvu nekoliko puta naveo kako "gospođu Kosor poznaje od ranih devedesetih godina kada ju je prvi puta susreo dok je radio u Školskoj Knjizi". - Bila je 1991. godina i gospođa Kosor je došla kao radijska novinarka u Školsku Knjigu i tražila je nekoga s kim bi mogla ići u vrtiće i škole napraviti neku priču vezanu za prodaju udžbenika. Ja sam tada tamo bio direktor marketinga i rekao sam joj da ide sa mnom. Od tada ju pamtim kao divnu osobu, vozila se sa mnom u autu, a ja sam joj rekao da ću ju odvesti predsjedniku Tuđmanu kog sam poznavao još od sedamdesetih godina. Tada ju je on primio i ona je ostala kod njega raditi i nismo se više čuli sve do 2003. godine - dio je poprilično konfuznog iskaza Marinka K. u kojemu je još između ostalog naveo i kako je završio pet fakulteta, te se hvalio s navodnim poznanstvima s Dinkom Cvitanom, generalom Zvonimirom Červenkom... Prema njegovim riječima problemi su počeli 2005. godine kada je predao molbu za braniteljsku mirovinu, te se tada i obratio za pomoć Jadranki Kosor koja je bila ministrica branitelja i međugeneracijske solidarnosti. Nikada nije dobio odgovor, pa ju je nastavio zvati nekoliko puta mjesečno, sve do 2016. godine kada je završio u pritvoru.  >> Jadranka Kosor primila prijeteće pismo. 'Preporučuju mi živo zakopavanje'