Miro Bulj otvoreno glasačima Miro Bulj pozvao glasače da izađu na izbore i ne budu skeptični. Poručio da je moguće drugačije. Njegovo priopćenje prenosimo u cijelosti: Nisam Nostradamus, ali znam što će se dogoditi sutra, na zadnji dan predizborne kampanje. Od Slavonije i Srijema do samog hrvatskog juga, HDZ-ovi gradonačelnici, župani i političari u društvu svojih gazda iz Zagreba krenut će otvarat, rezat vrpce i šampanjcem nazdravljat silnim projektima koje su građani već sto puta preplatili, a oni ih sada koriste da ušićare koji glas. Pozivam narod da prozre te jeftine “darove” koje im nose oni što vladaju uz pomoć Pupovca i Sauche, autobusa iz Srbije i Šeksovih pravnih marifetluka. Ne nasjedajte onima kojima je bitniji Todorić i njegovi dvorci i helikopteri od vaših trošnih kuća i dvosobnih stanova. Sve što sada otvaraju došlo je iZ vaših džepova iz kojih će se namiriti i gubici njihovih “velikih” gospodarstvenika. Glasujte za one koji će za vas krvavo raditi od prvog dana, a ne samo zadnji dan kampanje. Glasujte za one koji neće podcjenjivati vašu pamet i koji znaju da vi znate da vas političari varaju. Glasujte za one koji nisu izašli iz raznih briselskih laboratorija i partijskih skuta nego su cijeli život dijelili dobro i zlo s običnim čovjekom. Izađite na izbore, ne budite jedni od onih skeptika koji ne vjeruju nikome i ničemu. Drugačiji način vladanja koji se ne temelji na muljažama i potcjenjivanju naroda moguć je. Povjerenje koje nam date upotrijebit ćemo da bismo napokon pokrenuli sve one krajeve prema kojima su se do sada odnosili maćehinski, koliko god zadnjih dana glumili najbrižniju majku. Kao čovik iz naroda, samo sam vama odgovoran, Dalmacijo, vrime je!