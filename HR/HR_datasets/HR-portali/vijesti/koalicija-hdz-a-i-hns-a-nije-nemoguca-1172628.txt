Premijer Andrej Plenković otvorio je karte i u intervjuu za Večernji list poručio da vrhu HDZ-a kao partneri u novoj Vladi nisu sporni ni HSS, ni HNS, ni IDS. Večernji list neslužbeno doznaje da najuži tim Andreja Plenkovića razgovara i sa šefom HNS-a Ivanom Vrdoljakom i sa šefom HSS-a Krešom Beljakom, ne implicirajući da će se dogovor s njima i postići. Posebno su zanimljivi razgovori s Vrdoljakovim HNS-om jer su HDZ i HSS svjetonazorski puno bliže opcije, dok su HDZ i HNS ideološki dvije suprotne priče. Mogućnost savezništva s HDZ-om, ne prejudicirajući ishod razgovora, u HNS-u vide isključivo kao rezultat stvaranja nove političke paradigme koja bi podrazumijevala da se Vlade sklapaju temeljem programa koji nude, a ne temeljem pripadnosti određenoj stranci.To bi posljedično podrazumijevalo i koalicije HNS-a s HDZ-om, ali i sa SDP-om, ili pak u budućnosti HDZ-a sa SDP-om. U HNS-u, kao i Plenković, upozoravaju da se i na europskoj političkoj sceni stvaraju savezništva konzervativaca i liberala (slučaj Nizozemske, Danske, koalicija pučana u EU parlamentu s liberalima...) te da bi i Hrvatska trebala nadrasti te stranačke podjele. Posebno u svjetlu posljednjih dvaju parlamentarnih izbora koji više nijednoj stranci ne donose mogućnost samostalnog formiranja vlasti, nego se na sceni pojavio treći put u obliku Mosta koji pak u posljednje dvije Vlade s HDZ-om nije izdržao više od šest mjeseci. U HNS-u izričito napominju da se ništa ne može riješiti prije drugog kruga lokalnih izbora jer ne žele naštetiti svojim kandidatima koji se bore u drugom krugu, ali i da će uopće opcija dogovora s HDZ-om ovisiti o tome hoće li ona dovesti do raskola u HNS-u. Pod cijenu raskola, HNS se u takvu priču neće upuštati. Osim toga, u HNS-u kažu da će pitanje nove Vlade biti i pitanje što bi donijeli novi izbori, a što novi blok i politička stabilnost. – Savka Dabčević Kučar 90-ih je godina donijela prijelomnu odluku za HNS kada se udaljila od Tuđmana i od tada je put HNS-a jasan. Nakon 27 godina došao je red na još jednu prijelomnu odluku, koja nije laka i koja bi mogla značiti velike batine za HNS. Ako bi se priča HNS-a s HDZ-om doživjela kao HNS-ovo uhljebljivanje na funkcije, naravno da od toga onda ne bi bilo ništa. To bi bila odluka za budućnost, za stvaranje nove političke paradigme koja bi prerasla stranačku pripadnost – rekli su nam u HNS-u. Jedan od preduvjeta takve suradnje bio bi taj da HNS preuzme Ministarstvo znanosti i obrazovanja i kurikularnu reformu, a da Plenković i Vrdoljak svojim politikama spriječe više bilo kakav prosvjed oko reforme obrazovanja. Kurikularna reforma ključ je napretka obrazovanja i pitanje perspektive djece i mladih ljudi, ona bi i simbolično označila programsku suradnju koja bi nivelirala ideološke podjele. HNS se u budućnosti želi pozicionirati kao stranka liberalnog, građanskog centra koja bi imala bokove otvorene i prema SDP-u i prema HDZ-u. No, je li Hrvatska, a posebice HNS i HDZ, za to spremna? Gledajući raskol i potop SDP-a, čini se da ni Vrdoljak ni Beljak nemaju što tražiti sa strankom koja iz dana u dan kopni. To je još jedna politička okolnost koja ide u prilog dosad nezamislivoj koaliciji HDZ-a i HNS-a. S druge strane, pitanje je kolike bi otpore takva koalicija izazvala u samom HNS-u jer su već pojedini istaknuti HNS-ovci, pa i Anka Mrak-Taritaš, prijetili da će napustiti HNS ako do te suradnje dođe. Pitanje je i kako bi ta koalicija bila prihvaćena u HDZ-u, premda su suradnju s HNS-om nakon zadnjih parlamentarnih izbora zagovarali Milijan Brkić, Vladimir Šeks, Darko Milinović, Tomislav Čuljak, dok su protivnici te suradnje bili Davor Ivo Stier, Goran Marić i sada bivši član HDZ-a Zlatko Hasanbegović koji su inzistirali na Vladi s Mostom. Zanimljiva je zgoda s jednog Predsjedništva HDZ-a iz tog perioda, kada je jedan desnoorijentirani član sugerirao Vladu s HNS-om. Plenković, koji je bio za suradnju s Mostom, tada mu je dobacio: Što je, ti bi s Vesnom Pusić, na što mu je taj desnokrilaš odgovorio: Ne, nego s Vrdoljakom. Činjenica je da je HDZ-ovcima crvena krpa bila upravo Vesna Pusić, koja je nekima i danas sinonim HNS-a, a da s Vrdoljakom u ideološkom smislu nemaju svi u HDZ-u problem. Kada Plenković kaže da vrhu HDZ-a nije sporno ni partnerstvo s HNS-om u Vladi, nije baš da svi u vrhu HDZ-a plješću na tu izjavu. Međutim, članovi Predsjedništva HDZ-a vrlo su oprezni u ocjenama suradnje s HNS-om, poručuju da prvo treba vidjeti hoće li se to uopće relizirati i na koji način da bi se donosili konkretni sudovi. Najvažnije im je da se u takvoj kombinaciji ne dogode ekstremna rješenja koja bi, recimo, podrazumijevala Vesnu Pusić. IDS se u preslaganju većine dosad pozicionirao kao oponent HDZ-u jer je Boris Miletić tvrdio da IDS nikada neće podržati Vladu desnog centra. Možda se okolnosti mijenjaju odlaskom Hasanbegovića iz HDZ-a? Razgovaram s HDZ-om, ali ostajem pri tome da s njima neću ići u novu većinu jer HSS, koji je mandate dobio na listi SDP-a, nema mandat za to. Odgovornost za Vladu je na HDZ-u i Mostu, ne HSS-u Predsjednik HNS-a jučer nije htio komentirati HDZ-ov poziv za ulazak u Vladu, no primjetno je da se HNS već na lokalnim izborima udaljio od SDP-a i da radi strategiju, u slučaju novih izbora, da na njih ide s IDS-om      Premijer Plenković spreman je na dvije opcije, jedna podrazumijeva uvođenje novih partnera u Vladu pa će novi ministri biti predmet dogovora s novim saveznicima dogovori li se nova većina. Druga opcija odnosi se na podršku partnera Plenkovićevoj Vladi iz Sabora, što bi onda očito podrazumijevalo manjinsku Vladu. U HDZ-u, kako doznajemo, nisu čak ni odbacili opciju da možda određeni SDP-ovi zastupnici, oponenti Davora Bernardića kojima nikako nisu u interesu novi izbori jer više ne bi bili zastupnici, u Saboru podrže nova četiri ministra koje je Plenković obećao predstaviti na prvoj sjednici parlamenta nakon drugog kruga lokalnih izbora koji se održavaju 4. lipnja.