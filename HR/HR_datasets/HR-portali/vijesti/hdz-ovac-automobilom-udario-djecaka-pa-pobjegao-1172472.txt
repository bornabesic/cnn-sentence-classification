Prema neslužbenim informacijama iz policije, bivši načelnik Općine Ivankovo i predsjednik Milan Špoljarić svojim automobilom je udario 12-godišnjeg dječaka R.S. iz Ivankova i potom se bez zaustavljanja udaljio s mjesta nesreće. Ipak, jedan od prijatelja ozlijeđenoga dječaka zapisao je registraciju automobila te je vozač pronađen. Nesreća se dogodila u četvrtak i to na pješačkom prijelazu i u trenutku kada je za automobile, pa i Špoljarića, bilo crveno svjetlo. To je prijelaz u središtu sela koji svakodnevno koristi i puno djece kada odlaze ili izlaze iz škole. Radi zadobivenih ozljeda dječak je pomoć zatražio i u Hitnoj pomoći, a onda je o cijelome događaju izviještena i policija koja je odmah krenula u dalju istragu slučaja. Mještani Ivankova prepričavaju kako se Špoljarić navodno vraćao s nekoga od stranačkih druženja  kao i da je dan poslije nazvao roditelje dječaka interesirajući se kako je. Mještani kažu kako su mu roditelji na to spustili slušalicu. Isto tako kažu i kako se sada utvrđuje je li Špoljarić znao da je automobilom udario dječaka i pobjegao s mjesta nesreće ili udarac nije niti primijetio.  - Kada je riječ o toj prometnoj nesreći mogu potvrditi samo da se nesreća dogodila kao i da smo utvrdili tko je bio vozač i tko oštećena osoba. U tijeku su dalja istraga kako bi se utvrdila okolnost prometne nesreće o čemu će ovisiti i dalje naše izvješće, odnosno, hoćemo li ga kvalificirati kao bijeg s mjesta nesreće ili drugačije. U svakom slučaju o svemu je izviješteno i Državno odvjetništvo, rekao je glasnogovornik PU vukovarsko-srijemske Domagoj Džigumović.