Zrakoplov ruskog ministarstva obrane Tu-154 u kojem su bile 92 osobe, a nestao je s radara nad Crnim morem, srušio se, objavila je novinska agencija Interfax u nedjelju navodeći neimenovani izvor. Spasilačke ekipe pronašle su mjesto gdje se avion srušio u Crnom moru blizu obale kod Sočija, prenosi Interfax. Vjeruje se da u nesreći nema preživjelih. - Fragmenti aviona Tu-154 pronađeni su kilometar i pol od Sočija na dubini od 50 do 70 metara, objavilo je rusko ministarstvo obrane, koje napominje da je zrakoplov poletio u nedjelju u 5:40 po lokalnom vremenu, a pao je nedugo nakon polijetanja. Ministarstvo je objavilo da je zrakoplov poletio iz Adlera, južno od Sočija, te da se nalazio na rutinskom letu prema ruskoj vojnoj bazi Hmeimim nedaleko od Latakije u Siriji, iz koje ruski borbeni avioni polijeću kako bi sudjelovali u napadima na protivnike režima sirijskog predsjednika Bašara al-Asada. U avionu su bile 92 osobe, 84 putnika i osam članova posade. Među putnicima je bilo vojno osoblje, devet novinara, te članovi službenog vojnog zbora i plesne skupine Alexandrov Ensemble, poznate i kao Zbor Crvene armije, koja je trebala povodom proslave Nove godine nastupiti za ruske vojnike koji se nalaze u Siriji. Ranija su izvješća govorila da je u letjelici 91 osoba. Glasnogovornik Kremlja Dmitrij Peskov rekao je da je ruski predsjednik Vladimir Putin informiran o situaciji te da neprekidno prima nove vijesti kako one pristižu. Agencija RIA Novosti objavila je, pozivajući se na neimenovane izvore, da se zrakoplov srušio zbog tehničkog problema ili pogreške pilota. Agencije navode da iz zrakoplova nije poslan nikakav SOS poziv. Ruske su vlasti pokrenule istragu ne bi li utvrdile je li bilo kakvih kršenja propisa. Već je u tijeku ispitivanje tehničkog osoblja koje je pripremalo zrakoplov za let. Ovaj tip aviona već je imao nesreća u prošlosti. Među najpoznatijim tragedijama je pad zrakoplova koji je u travnju 2010. prevozio poljski državni vrh, uključujući tadašnjeg predsjednika Lecha Kaczynskog, a srušio se po maglovitom vremenu pri pokušaju slijetanja na aerodrom u Smolensku.