Foto: Facebook  TRENUTNI gradonačelnik Kutine, SDP-ovac Andrije Rudić, koji će u nedjelju, u drugom krugu lokalnih izbora, odmjeriti snage s HDZ-ovim Zlatkom Babićem, na svom se Facebook profilu osvrnuo na grafite i plakate koji su se pojavili na ulicama tog grada.  "Poruke i simboli koji su osvanuli danas u Kutini su za svaku osudu! Čovjeku od toga može biti samo mučno. Napadali su me i prije četiri godine i tijekom mandata na anonimnim blogovima. Niti jedna institucija kojoj sam prijavljivao takve napade nije ih spriječila i ovo je posljedica toga. Grafite će Grad ukloniti - oni su uvreda za svakog pristojnog čovjeka. Iako je danas svima nama poslana vrlo ružna poruka, želim jasno poručiti - TO NIJE KUTINA, to su izolirani incidenti mračnih skupina i svim srcem borit ću se protiv toga! Kutina će ostati otvoren i pristojan grad!", piše u njegovom statusu.   Tko stoji iza pisanja po zidovima i tiskanja letka koji je prikazan na fotografiji, Rudić nije precizirao.   Na spornim grafitima i letku se, inače, poziva građane da podrže HDZ-ovog kandidata za gradonačelnika Zlatka Babića te "Sonju Repić, veliku pobornicu Željke Markić". Jedan od grafita osvanuo je i ispod spomen ploče podignute u znak sjećanja na sinagogu koja je srušena 1968. godine.  O spornim plakatima oglasio se i Damir Markuš, kojeg se spominje na jednom od plakata podrške HDZ-ovcu, te tvrdi da se radi o "podmetačini".