Forum mladih SDP-a Hrvatske u subotu je u Zagrebu održao X. Izbornu konvenciju na kojoj je za novu predsjednicu izabrana Biljana Gaća. Konvencija je okupila tristotinjak mladih delegata s područja cijele Hrvatske, a događaju su prisustvovali i brojni gosti te predsjednik Socijaldemokratske partije Hrvatske Davor Bernardić.'Vi zaslužujete Hrvatsku neopterećenu prošlošću, zemlju u kojoj će se cijeniti rad i znanje. Zaslužujete kvalitetno obrazovanje i jednake prilike za uspjeh bez obzira na startne pozicije koje vam mogu dati vaši roditelji. Zaslužujete posao. Obrazovanje je temelj izgradnje dobrog društva, a ne puška koju vam nameće HDZ-ova Vlada. SDP će se boriti za povratak stabilnosti u živote mladih ljudi, za budućnost umjesto prošlosti, za kvalitetnije uvjete za život i ranije osamostaljivanje od obitelji. Hrvatska to zaslužuje, naši mladi to zaslužuju', poručio je Davor Bernardić mladim forumašicama i forumašima. 'Ministar obrazovanja mora biti osoba koja cijeni znanstvena dostignuća i koja nije dokazani plagijator. HDZ-ova Vlada zaustavila je obrazovnu reformu, ali mi ćemo ih podsjećati da se ona mora nastaviti. Žele nam uvesti obvezni vojni rok, ali Forum mladih SDP-a umjesto toga predlaže uvođenje toplih obroka u sve osnovne škole u Hrvatskoj. Nastavit ćemo svoju borbu da obrazovanje zaista postane svima jednako dostupno. Sada to nije. Potaknut ćemo inicijativu i javnu raspravu da se implementira ideja o obaveznom srednjoškolskom obrazovanju, jer obrazovanje je budućnost Hrvatske', najavila je svoje planove novoizabrana predsjednica Foruma mladih SDP-a Biljana Gaća. Podsjetimo, kako je Jutarnji već pisao, Biljana Gaća široj javnosti je postala kada je prošle godine u Sabor ušla kao zamjena za ministra branitelja Predraga Freda Matića te je bila jedina od svih zastupnica i zastupnika iz 8. saziva Sabora koja je zbog dva dana rada u Saboru ostvarila pravo na povlasticu 6+6, koja joj je omogućila da prvih šest mjeseci prima punu plaću, a idućih šest mjeseci pola saborske plaće. Zastupnica Biljana Gaća sama je tada najavila da će iskoristiti to zakonsko pravo na jednogodišnju saborsku plaću, iako osobno smatra da bi se Zakon o pravima dužnosnika u tom dijelu trebao mijenjati te da bi svaki zastupnik trebao biti plaćen onoliko koliko radi. Ipak... 'U mom slučaju je problem što ću onoga trenutka kada ostanem bez saborskog mandata završiti na Zavodu za zapošljavanje. Naime, do ulaska u Sabor bila sam na stručnom osposobljavanju u Memorijalnom centru Domovinskog rata u Vukovaru, gdje sam kao magistra politologije radila posao u struci i imala želju danas-sutra, ako bi se otvorilo radno mjesto, tamo zasnovati i stalni radni odnos. Situacija se razvila tako da sam trebala ići u Sabor, što mi je bila iznimna čast i naravno da sam je prihvatila nakon desetogodišnjeg volonterskog, aktivističkog i političkog rada, ulaganja u formalnu i neformalnu edukaciju... No, problem je bio taj što status na stručnom osposobljavanju nisam mogla zamrznuti, nego je ugovor po sili zakona prekinut i rečeno mi je da ću ako budem morala ići iz Sabora morati na Hrvatski zavod za zapošljavanje. To će sa sada vjerojatno i dogoditi, a dopustite da ja moram od nečega živjeti dok ne nađem neki drugi posao', pričala je tada Biljana Gaća...