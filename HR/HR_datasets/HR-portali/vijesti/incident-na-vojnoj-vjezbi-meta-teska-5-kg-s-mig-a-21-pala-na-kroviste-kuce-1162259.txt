Vučna meta za gađanje ciljeva u zraku, koju na sajli vuče borbeni zrakoplov, pala je danas izvan prostora poligona na kuću u mjestu Ližnjan. Incident se dogodio oko 10.45 tijekom održavanja generalne probe međunarodne vojne vježbe ŠTIT 17. Meta je pala zbog nosive sajle te je zbog vjetra pala na privatnu kuću i prouzročila manju materijalnu štetu. – Tijekom održavanja generalne probe međunarodne vojne vježbe ŠTIT 17, u ponedjeljak 10. travnja 2017., oko 10.45 sati došlo je do izvanrednog događaja tijekom kojeg je vučna meta za gađanje ciljeva u zraku "zemlja -zrak", koja se koristi u vježbi, a koju na sajli vuče borbeni avion HRZ i PZO-a MiG 21, pala izvan prostora poligona na civilni objekt u mjestu Ližnjan te prouzročila manju materijalnu štetu na krovištu kuće. Naime, pilot zrakoplova HRZ i PZO-a krenuo je prema proceduri iznad aerodroma Pula te je, izbjegavajući naseljena mjesta, krenuo prema poligonu Marlera. U samom zaokretu iznad mora, a neposredno ispred mjesta Ližnjan, oko 10.35 sati, došlo je do pucanja nosive sajle i meta je uslijed djelovanja južnog vjetra pala u mjesto Ližnjan na privatnu kuću te prouzročila manju materijalnu štetu. Inače, težina mete iznosi oko 5 kg, a u slobodnom padu stabilizirajuće trake mete imaju funkciju padobrana te tako usporavaju pad na zemlju. Vojna i civilna policija izišle su na teren da utvrde uzroke ovog događaja, stoji u priopćenju MORH-a. Krstičević se ispričao zbog incidenta  Ministar obrane Damir Krstičević ispričao se u ponedjeljak zbog incidenta koji se dogodio tijekom generalne probe za sutrašnju međunarodnu vojnu vježbu ŠTIT 17, za koju ipak vjeruje da će u sinergiji slovenske i hrvatske vojske biti odrađena na najbolji mogući način.  Upitan kako je došlo do odvajanja pet kilograma teške vučne mete za gađanje u zraku, koja je potom pala na krov kuće u Ližnjanju napravivši manju materijalnu štetu, ministar je rekao novinarima da još traju izvidi nakon kojih će o uzroku nesreće biti obaviještena hrvatska javnost. Nažalost, vojska mora vježbati  Nažalost, vojska mora vježbati, događaju se i te stvari - nesreće kojima nitko ne može biti zadovoljan, hvala dragom Bogu da nitko nije stradao, rekao je ministar i dodao kako je u tom slučaju napravljena manja materijalna šteta te da su izvidi u tijeku.  Na pitanje hoće li današnji incident utjecati na održavanje sutrašnje vježbe, na kojoj bi uz njega trebali sudjelovati hrvatska predsjednica i vrhovna zapovjednica te slovenski predsjednik i ministar obrane, Krstičević je ponovio da vojska mora vježbati i da vode računa o sigurnosti.  "Nesreća se dogodila, sagledavamo sve, nadam se da ćemo do sutra još jednom sve pripremiti", rekao je ministar. Izrazio je uvjerenje da će sutra imati vježbu koja će se odraditi na najbolji način, te da će još jednom u sinergiji slovenske i hrvatske vojske imati dobro gađanje, kojim će se još jednom dokazati spremnosti dvije vojske za savezništvo i doprinos miru na ovim prostorima. Šteta će biti podmirena  Ministar nije odgovorio koji je pilot upravljao zrakoplovom ni koliko je bio iskusan, a najavio je da će šteta biti podmirena.  Obitelji na čiji je krov pala vučna meta danas su posjetili načelnik Glavnog stožera i zapovjednik Hrvatske kopnene vojske, rekao je ministar novinarima na Hrvatskom vojnom učilištu "Dr. Franjo Tuđman", nakon sjednice Povjerenstva za izradu nacrta Prijedloga Strategije nacionalne sigurnosti. >> Hrvatska je izgubila osam MiG-ova 21. Tri su aviona oborena u ratu, a pet tijekom vježbi >> Novi incident - MiG-u 21 ugasio se motor u letu 