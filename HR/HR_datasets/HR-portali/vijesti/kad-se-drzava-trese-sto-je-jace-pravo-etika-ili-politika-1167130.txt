Je li Božo Petrov prekršio dobre običaje demokratske kulture time što prvo u Hrvatskom saboru nije stavio na glasovanje pitanje svoga opoziva, s obzirom na 79 potpisa zastupnika koji traže njegovo smjenjivanje? Ili je samo iskoristio poslovničku mogućnost da to razvuče ako treba i do 30 dana, a u svakom slučaju nakon glasovanja o povjerenju ministru Zdravku Mariću? Što je jače kad se država trese, ono što dopušta Poslovnik ili ono što traži politička kultura? Neustavni scenarij Sve je to politika. Jer, profesor ustavnog prava Robert Podolnjak (Most) jučer je na Facebooku objavio da je predsjednik Hrvatskog sabora jedina brana neustavnom širenju ovlasti predsjednika Vlade. Iznio je scenarij po kojem bi smjenom šefa Sabora i bez izbora novog, Jandroković kao potpredsjednik preuzeo upravljanje parlamentom pa bi zasjedanje i izbor novih ministara bili prolongirani za vrijeme nakon lokalnih izbora. A sve to bez dokaza da Plenković ima povjerenje saborske većine. Što je onda sad bitnije? Zaštita ustavnog poretka od takve uzurpacije vlasti u Saboru i Vladi ili nekultura? Dakako, kad bi to zaista bila namjera Plenkovića i HDZ-a, ali to sada ne znamo. Podolnjak sugerira da je sporni scenarij navijestilo već Plenkovićevo neustavno razrješenje trojice ministara, premda troje ustavnopravnih stručnjaka smatra da je to njegovo pravo, dok trojica tvrde da je za pravovaljanost potrebna odluka Sabora ili potpis Petrova. Formalnopravno, ako Plenkovićeva odluka o razrješenju nije valjana ili nije dovoljna, a ostavku Mostovih ministara premijer nije usvojio, oni su tehnički s gledišta Mosta zapravo još uvijek ministri, samo što ne dolaze na posao. Kad bi u četvrtak i bilo izglasano nepovjerenje ministru Zdravku Mariću, to ne bi bio kraj Vlade, osim ako tada i Plenković ili Vlada ne odstupe, jer premijer može predložiti novog ministra. Krši li Plenković norme ili dobre običaje što u Hrvatskom saboru nije dokazao da ima saborsku većinu? Jer, u tom slučaju suvišne su rasprave i o Petrovu, Mariću...? Koliki rok ima Plenković? Nema odredbe koja obvezuje premijera da zbog odlaska partnera iz Vlade dokazuje da ima većinu u Hrvatskom saboru. Odgovor o tomu dobit će se glasovanjem o novim članovima Vlade. Jedino je pitanje koji je razuman rok u kojem premijer treba predložiti nove članove Vlade. Podolnjak smatra da je istekao. Mandatar za sastavljanje Vlade ima 30 dana, a predsjednica to može produljiti za još 30 dana. Preslaganje u Saboru povezano je i s rekonstrukcijom Vlade i u najmanju je ruku jednako kompleksno, ako ne i teže, kao prvo sastavljanje Vlade.       