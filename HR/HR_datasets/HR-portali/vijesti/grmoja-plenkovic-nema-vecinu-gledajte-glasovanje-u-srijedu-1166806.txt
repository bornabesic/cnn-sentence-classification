Nikola Grmoja komentirao je u Splitu izjavu Ivice Relkovića kako je Most počinio političko samoubojstvo koaliranja na duži rok rekavši da bi političko i moralno samoubojstvo bilo da su izdali svoje ideale. - Pokazalo se da je premijer lagao, da nema većinu. Pozivam građane Hrvatske da gledaju raspravu u srijedu i vide tko će biti ti koji se neće pojaviti, tko će biti suzdržan. To su ti koji su u dogovoru s HDZ-om i štite kriminal u Agrokoru. Gledajte kako će glasovati HNS, IDS, HSS, bard hrvatske ljevice Milorad Pupovac. Hoće li štititi gazdu Todorića ili glasovati protiv Marića – rekao je Grmoja. Po njegovim riječima rasprava o ministru Mariću bit će u srijedu, a o Boži Petrovu može biti i za 30 dana.  - Ja, ali i svi Mostovci inzistirat ćemo da Božo Petrov iskoristi sve mogućnosti koje mu poslovnik daje. On stavlja na dnevni red i štitit ćemo hrvatsku državu od kriminala koliko god možemo – rekao je Grmoja. Što se tiče mogućnosti novih izbora rekao je de je potez na premijeru. - On je odlučio štititi kriminal u Agrokoru po nalogu svojih mentora Božinovića, Šeksa, Valentića, Gregorića i ekipe koji već 20 godina upravljaju Hrvatskom. To su ti feudalci koji vuku sve ključne poteze – rekao je Grmoja. Najavio je kako će se o zakonu o državnom arhivu glasovati u utorak. Kaže da će biti zanimljivo. - Mene je ministrica Obuljen radi Zakona o arhivima gađala mobitelom u Ministarstvu kulture. Otrpio sam uvrede i ostao začuđen, Očito im i to smeta možda je i to jedan od razloga zašto su raskinuli suradnju s Mostom – poručio je Grmoja. Ivan Kovačić rekao mu je da mu je žao što se neće privesti njegova reforma lokalne uprave i samouprave koju je pripremao. Potvrdio je kako je razgovarao s Plenkovićem nakon što je smijenio ostale Mostove ministre. - Pričali smo pet, a ne 20 minuta. Rekao sam mu da smijeni i mene jer bih i ja glasovao kao i oni . Rekao je Kovačić i potvrdio kako će pomoći Miri Bulju na listi za Splitsko-dalmatinsku županiju. Hoće li Božo Petrov biti na listi za Dubrovačko-neretvansku županiju, još nije sigurno, kao ni to hoće li Ante Čikotić biti kandidat Mosta za gradonačelnika Splita, ali i to je vrlo izvjesno.  