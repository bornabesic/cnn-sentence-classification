Prije nekoliko dana u Rusiji je prvi put u povijesti izvedena kompleksna operacija šaka kod djevojke koja boluje od bulozne epidermolize. Za ovu prekretnicu u moćnoj ruskoj medicini zaslužni su hrvatski liječnici koji su u Sankt Peterburgu obavili operaciju i naučili ruske kolege kako se radi takav zahvat. Iz Zagreba su u Rusiju otputovali prim. dr. Antun Kljenak, plastični kirurg iz Klinike za dječje bolesti u Klaićevoj, doc. dr. Maja Karaman Ilić, šefica anesteziologije u KB Sveti Duh te sestra instrumentarka Albina Ivanovski, također iz Klaićeve bolnice.  Zahvat koji su izveli službeno se naziva Zagrebački kirurški protokol. Jedinstven je i kao takav poznat u cijelom svijetu. Oboljeli od bulozne epidermolize još su poznati kao “djeca leptiri”, a jedna od karakteristika tog stanja je da bolesnicima s vremenom svi prsti na šakama srastu u jednu cjelinu. Odvojiti prste i ponovno učiniti šaku funkcionalnom iznimno je komplicirano, a upravo to je usavršio prim. dr. Kljenak. Osnove zahvata naučio je prije 25 godina u Londonu, a s vremenom ga je doveo na najvišu razinu te uveo brojne inovacije. Sve se radi po jasno određenim algoritmima. Metodu koju sad pokazuje diljem svijeta Kljenak nije želio nazvati po sebi nego ju je nazvao po Zagrebu. Jedna od njezinih karakteristika, koju je osmislio naš kirurg, poseban je način odvajanja kože za transplantaciju.  Sastoji se u tome da se koža sa zdravog dijela ne odvaja kirurškim nožem nego se odiže pincetom i zarola na poseban način. Kod korištenja kirurškog noža nakon uzimanja kože nastaju kronične rane koje teško zacjeljuju, a uz metodu prim. dr. Kljenka mjesto s kojeg se uzima koža brzo zarasta i kasnije nema nikakvih ožiljaka. U Sankt Peterburgu naš je ekspertni tim ovim pomno osmišljenim zahvatom pomogao 23-godišnjoj pacijentici Juliji Slobodini, koja će sad moći živjeti mnogo kvalitetnije i služiti se šakama. - Kod nas ovakve zahvate izvodimo kod djece u dobi od sedam godina. Budući da u Rusiji takve operacije nisu postojale, Julija je tek sada dobila svoju priliku. Na šakama je imala odvojene samo palce, a sve ostalo bilo je ‘slijepljeno’. Zahvat je u potpunosti uspio, Juliji su nanovo odvojeni prsti, a sve je rađeno nizom vrlo radikalnih tehnika. Osim što smo joj oslobodili prste, na mjestima velikih oštećenja transplantirali smo joj novu kožu - priča prim. dr. Kljenak dodajući da je nakon operacije iznimno važna postoperativna njega, pa će Julija morati imati još dva ili tri previjanja u općoj anesteziji. To će obaviti ruski kirurzi, ali uz vodstvo i instrukcije našeg tima telemedicinom, odnosno videovezom. Zahvat u Rusiji bio je osobito zahtjevan baš zbog toga što djevojka nije mogla biti operirana na vrijeme i stanje sa šakama joj je bilo vrlo teško. Dodatna komplikacija bila je anestezija jer Julija zbog bolesti svoja usta može otvoriti vrlo malo. Tu je glavnu ulogu odigrala doc. dr. Karaman Ilić, koja je djevojku anestezirala uz pomoć bronhoskopa, za što je potrebna vrlo velika vještina. Ruski su liječnici za metodu našeg tima saznali na prošlogodišnjoj konferenciji o buloznoj epidermolizi koja se održavala u Zagrebu. Tu su imali prilike vidjeti kako izgleda Zagrebački kirurški protokol, pa je plastični kirurg iz bolnice u Sankt Peterburgu, dr. Aleksandar Pleškov, pozvao prim. dr. Kljenka i njegov tim da svoje znanje prenesu ruskim liječnicima. Ovo je za Ruse vrlo važno jer imaju velik broj oboljelih od bulozne epidermolize, a nikakvo iskustvo u takvoj vrsti kirurgije, iako su poznati kao zemlja s vrhunskom i moćnom medicinom. Operacija koju su naši liječnici obavili na Juliji može se na svakom pacijentu ponoviti nakon nekoliko godina s jednakim uspjehom, a nakon što bolest opet zakomplicira stanje na šakama. 1. Budući da u Rusiji ne postoje operacije kakve izvode zagrebački liječnici, kod pacijentice je stanje bilo poprilično složeno jer nije operirana na vrijeme. 2. Zahvat je u potpunosti uspio. Pacijentici su nanovo odvojeni prsti, a na mjestima velikih oštećenja transplantirali su joj i novu kožu. 3. Dodatna komplikacija bila je anestezija jer pacijentica zbog bolesti nije mogla do kraja otvoriti usta, no i tu su naši liječnici bili uspješni.