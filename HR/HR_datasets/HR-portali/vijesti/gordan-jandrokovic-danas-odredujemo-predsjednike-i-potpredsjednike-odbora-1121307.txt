Dan nakon konstituirajuće i burne sjednice Sabora mandatar Andrej Plenković, novinarima je pred središnjicom HDZ-a, gdje su se od jutra održavali sastanci, komentirao ukidanje naknada saborskih zastupnika poznatih kao "6+6". "Postoji rizik da bi to mogao rušiti Ustavni sud, ali napravili smo jednu iznimku koja je logična. Da to nismo stavili ,neki zastupnici bi pali pod nejednaki pravni režim", kazao je Plenković. Potpredsjednik Sabora Gordan Jandroković izjavio je, pak.  kako će doći vrijeme kada će govoriti i o ministrima, a danas će s predsjednikom Kluba HDZ-a Brankom Bačićem definirati saborske obveze, predsjednike i potpredsjednike odbora, ljude koji će govoriti uime Kluba. Na upit je li mu Andrej Plenković rekao imena budućih ministara odgovorio je kako će "to ostaviti između njih". "Doći će vrijeme kad ćemo govoriti i o ministrima", rekao je dodavši kako danas imaju konzultacije s kolegom Brankom Bačićem oko idućeg tjedna, oko saborskih obveza. Razgovarat će se, kako je istaknuo, o definiranju predsjednika i potpredsjednika odbora te ljude koji će govoriti u ime kluba o predviđenim točkama. "Ima dosta posla, napravili jesmo dosta, ali ima još puno stvari koje su ispred nas", rekao je Jandroković. Važnim je ocijenio ustrojavanje posebnoga ministarstva za demografiju. To je jedna novost, jer strašno je loša slika u tom smislu za Hrvatsku, napomenuo je dodavši kako bez nove djece, bez ljudi koji će živjeti ovdje, svi napori koje činimo nemaju puno smisla. "Utvrdili smo demografiju kao jedan od prioriteta i iz tog razloga je demografija dobila i svoje ministarstvo", rekao je dodavši kako postoji čitav niz mjera, ali da će o tome govoriti stručnjaci. Središnji državni ured za šport trebao bi, kako je rekao, jače podupirati amaterski i sveučilišni šport. Za šport smo htjeli poseban Središnji državni ured, s obzirom na važnost športa, ne samo vrhunskog, nego i školskog, sveučilišnog, amaterskog, naglasio je Jandroković dodavši kako HDZ smatra da šport treba jače podupirati iz državnih institucija. Podsjetio je i kako su razgovarali s istaknutim ljudima iz športa te istaknuo kako se svi slažu da je ovo jako dobar način da se napravi važan pomak. >> Ovo je pet zakonskih prijedloga koje su HDZ i Most uputili u proceduru, a odnose se na Mostova predizborna 'jamstva' 