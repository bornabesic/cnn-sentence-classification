Vojno savezništvo Hrvatske sa SAD-om sve je intenzivnije, pogotovu od travnja 2009., kada je RH postala članica NATO-a. Dobri vojni odnosi rezultiraju i američkom vojnom pomoći, uglavnom u vidu donacija koje RH redovito dobiva od svog najznačajnijeg vojnog partnera. Prema podacima Ministarstva obrane RH, od 2010. do sada u obliku donacija Hrvatska je dobila oružja, opreme, školovanja i obuke u vrijednosti od oko 500 milijuna američkih dolara, dakle oko 3,5 milijardi kuna. Koliko je to značajno za vojni proračun, vidi se iz činjenice da tu RH troši u prosjeku oko 4 milijarde kuna godišnje. RH spada u grupu članica NATO-a koje troše najmanje za vojsku pa nam američke donacije ustvari omogućuju da držimo korak u modernizaciji vojnih snaga. Veselje zbog helikoptera Obrambena suradnja sa SAD-om, osim oružja koje je najzanimljiviji dio, kažu u MORH-u, obuhvaća i školovanje u SAD-u, opremanje i strateški prijevoz pripadnika OS RH u Afganistan, organiziranje zajedničkih obuka i vojnih vježbi. Dosadašnja financijska vojna pomoć realizirana je kroz različite Security Assistance fondove i programe sukladno NATO-ovim ciljevima sposobnosti i potrebama MORH-a i OS RH, a zajedničke vojne vježbe hrvatskih i američkih vojnika u SAD-u, ali sve više i na vojnim poligonima u Hrvatskoj, postale su redovite. Kroz ovu suradnju gotovo je 1000 pripadnika OS RH i MORH-a školovano u SAD-u. Službeno, sve američke donacije i sredstva za opremanje i modernizaciju vode se “knjigovodstveno” u vrijednosti od 150 milijuna američkih dolara, no ako se uzmu u obzir nabavne cijene donirane opreme, troškova školovanja, izobrazbe i obuke, potpore u sudjelovanju u međunarodnim operacijama itd., ukupna pomoć vrijedna je čak oko 500 milijuna USD, navode u MORH-u. Od 2010. do sada hrvatske Oružane snage dobile su kao donaciju i 20 novih vozila HMMWV, 214 MRAP vozila raznih inačica i za različite zadaće. U srpnju 2016. primljeno je prvih pet od ukupno 16 jurišnih helikoptera OH-58D Kiowa Warrior (ostalih 11 bit će isporučeno u idućoj godini), uključujući i jedan simulator, a u zadnjoj od donacija, onoj u rujnu 2016., Hrvatskoj ratnoj mornarici isporučena su dva podvodna autonomna vozila Remus 100. Od svih donacija najpopularnija je ona jurišnih helikoptera jer u Oružane snage vraća borbene helikoptere. Riječ je o gotovo novim helikopterima opremljenim opremom za elektroničko izviđanje i borbu (vođene i nevođene protuoklopne rakete, strojnice). Računa se da će dogodine naši piloti završiti obuku pa će u 2017. RH biti osnažena i potpuno funkcionalnom eskadrilom od 16 borbenih helikoptera. Remus i za civilne namjene Zadnja donacija razveselila je pripadnike HRM-a, koji isto tako u zadnje vrijeme postaje sve opremljeniji. Nakon što je u kratko vrijeme trima ispaljivanjima brodskih krstarećih projektila RBS 15 dokazan uspješan remont i obnova projektila, donacija dviju bespilotnih podvodnih ronilica Remus 100 (proizvodnja 2016.), za koje su hrvatski mornari već proveli obuku, osjetno doprinosi povećanju sposobnosti HRM-a. Sada imaju ronilicu koja može poslužiti u vojne (protuminske namjene) i civilne svrhe jer svojim sonarom može otkriti i “iscrtati” svaki objekt u podmorju do 100 metara dubine, pa tako i potonule brodove, primjerice. U našim vojnim i političkim krugovima računaju na nastavak suradnje sa SAD-om, gdje RH dobiva moderne vojne sustave. Na vrhu popisa želja jesu i borbeni zrakoplovi, no teško da tu RH može računati na donacije jer SAD, za sada, ne podržava potrebu RH da zadrži i borbeno zrakoplovstvo. Izglednije je da ćemo ovdje trebati sami pronaći rješenje.  >> Krstičević otkrio temeljnu zadaću Ministarstva obrane u ovom mandatu 20 VOZILA HMMWV High Mobility Multipurpose Wheeled Vehicle SPECIFIKACIJE - u upotrebi od 1984. - proizvedeno 281.000 komada - više od 30 različitih verzija vozila - težina do 2676 kg - dužina 4,57 m / širina 2,16 m / visina 1,83 m - pogon 4X4 - 6,2 l V8 motor, 95 l kapacitet rezervoara - 89 km/h maksimalna brzina pri punoj težini - 113 km/h maksimalna brzina 214 vozila MRAP Mine Resistant Ambush Protected Postoje razne inačice vozila za različite zadaće SPECIFIKACIJE - ne postoji standardan dizajn - trup dizajniran u obliku slova V - štite od mina i improviziranih eksplozivnih naprava - cijena oko 500.000 dolara - 23.000 ih je poslano u Irak i Afganistan do 2013. - koristi nepneumatske gume - težina do 18 t Hrvatski MRAP-ovi: - dužina 6,27 m / 3,14 m visina - 400 l rezervoar - 25 l potrošnja na 100 km     5 od ukupno 16 OH-58D Kiowa Warrior jurišnih helikoptera (ostalih 11 bit će isporučeno u idućoj godini) te jedan simulator primljeni su u srpnju 2016. SPECIFIKACIJE - proizvođač Bell - posada - pilot i kopilot - dužina 12,85 m - težina 1281 kg (prazna) - 20.141 - maksimalna masa polijetanja - 222 km/h maksimalna brzina - 188 km/h brzina krstarenja - 556 km dolet Naoružanje - dvije strojnice 12,7 mm ili 7,62 mm, 4 protuoklopna projektila, 4 projektila zrak-zrak, 2 dvostruka lansera projektila Hydra 70 mm   2 REMUS 100 bespilotne ronilice norveškog proizvođača Kongsberga isporučene su HRM-u u rujnu 2016. SPECIFIKACIJE 1,70 m dužina 32 kg težina 100 m maksimalna dubina 72 km maksimalni doseg pogonjen na 2 litij-ionske baterije 12 sati radi pri brzini od 1,5 m/s 150 milijuna $ dao je službeno SAD za modernizaciju OS RH Ako se uzmu u obzir nabavne cijene donirane opreme, troškovi školovanja, izobrazbe i obuke, potpore u sudjelovanju u međunarodnim operacijama (uglavnom Afganistan), ukupna vojna pomoć SAD-a od 2010. Hrvatskoj iznosi oko 500 milijuna $  1000 PRIPADNIKA OS RH školovano je u SAD-u   