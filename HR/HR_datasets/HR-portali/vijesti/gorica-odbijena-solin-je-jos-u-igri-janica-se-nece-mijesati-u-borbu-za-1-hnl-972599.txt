Foto: Hina SREDIŠNJI državni ured za šport i državna tajnica za šport Janica Kostelić nemaju ovlasti i neće odlučivati o tome tko će se plasirati u Prvu Hrvatsku nogometnu ligu. Drugim riječima, Janica Kostelić se neće miješati u rat između drugoligaša Gorice i Solina koji žele u 1. HNL ako u posljednjem kolu izbore drugo mjesto u drugoj ligi. Oba kluba dobila su prvoligašku licencu, ali Gorica pokušava osporiti licencu svojih rivala. Predsjednik Gorice Nenad Črnko jučer je Središnjem državnom uredu za sport podnio zahtjev za brisanjem NK Solina iz registra profesionalnih klubova jer, kako tvrdi, nemaju uvjete zbog manje od 51% igrača pod profesionalnim ugovorom. "Njezin ured će, kao i puno puta do sada, cijeli slučaj riješiti u roku od dva dana. I dalje mi nije jasno kako je Solin dobio dozvolu za igranje u Prvoj HNL, ali očekujem da ih se izbriše iz registra profesionalnih klubova", poručio je Črnko.  Odgovor je doista stigao brzo.   "Središnji državni ured za šport i državna tajnica za šport Janica Kostelić nemaju ovlasti odlučivati o tome tko će se plasirati u Prvu HNL, već o tome odlučuje športski rezultat i ispunjenje uvjeta o licenciranju koje je svojim općim aktima propisao nadležni nacionalni športski savez", stoji u priopćenju SDUŠ-a koje je u četvrtak poslano medijima. Solin je upisan sukladno Zakonu o sportu: "Comet sustav nije službeni javni registar"  Iz SDUŠ-a ističu da je upis svih klubova u Registar profesionalnih sportskih klubova izvršen sukladno Zakonu o sportu, pa tako i upis NK Solin.  "Svi klubovi su dostavili popise igrača koji imaju odgovarajuću vrstu ugovora temeljem kojega sportaš ima profesionalni status iz članka 8. Zakona o sportu. Nakon pisanog prigovora HNK Gorica u kojem se navodi kako NK Solin ne ispunjava uvjete za upis u Registar profesionalnih sportskih klubova te zahtijeva brisanje navedenog kluba iz istog, Središnji državni ured za šport zatražio je dodatno od NK Solin dostavu ugovora za sve profesionalne igrače u klubu. Napominjemo kako do brisanja pojedinog kluba iz Registra profesionalnih sportskih klubova može doći isključivo ukoliko klub na dodatno traženje Središnjeg državnog ureda za šport ne dostavi važeće ugovore za najmanje 50 posto sportaša u odnosu na broj prijavljenih športaša za natjecateljsku godinu.  Potrebno je istaknuti kako Comet sustav nije službeni javni registar te kao takav ne predstavlja službeni dokaz sukladno Zakonu o sportu kojim bi se igračima II. HNL dokazivao status te podredno tome definirao profesionalni status sportskog kluba sukladno članku 24. Zakona o sportu", stoji u priopćenju SDUŠ-a u kojem pozivaju sve športaše i sve dionike sustava športa, a posebno čelnike klubova, da svoj športski napredak temelje na fer i korektnoj športskoj borbi na terenu.  Prvi čovjek Solina Dalibor Ninčević tvrdi da je sve napravljeno po propisima.   "Imamo 51 posto profesionalnih igrača. Sve papire koje je Hrvatski nogometni savez tražio mi smo im poslali. Ako nešto nije uneseno u Comet, to ne znači da nije postojalo. Mi nismo krivi Gorici što se čistila od kartona i sada je ostala bez pola momčadi uoči međusobnog susreta. Ali i to što su se čistili potiče sumnju da su s nekim u dosluhu. Oduzimanje licence Solinu bio bi presedan i potvrda da se protežiraju klubovi zagrebačkog prstena. Nadamo se da će o svemu odlučiti utakmica na terenu, pa ako Gorica bude bolja, mi ćemo im čestitati, ali borit ćemo se do zadnje sekunde da Solin ostvari povijesni uspjeh i uđe u kvalifikacije", rekao je Ninčević za Dalmatinski portal.       Rezultati by SofaScore