U Vojvodini su se u petak, na 21. obljetnicu "Oluje“, oglasila crkvena zvona iz pravoslavnih crkava, ponegdje i vatrogasne sirene, održane su mise za prognane i stradale Srbe, otvoreno više tematskih izložbi, a lokalni kabelski operater obustavio je emitiranje programa HTV-a. Središnja manifestacija bila je izložba fotografija "Oluja zločin koji traje“ u središtu Novoga Sada, otvorena uz potporu grada i vojvođanske vlade. "Danas se sjećamo žrtava 'Oluje' i izražavamo sućut s obiteljima nestalih i ubijenih. Sjećamo se ne zato što sudimo o tom događaju, već da podsjetimo na to kako lako čovjek može skrenuti s pravog puta i prouzročiti opću nesreću i tragediju", rekao je na otvorenju izložbe član Gradskog vijeća za kulturu Dalibor Rožić.  U Subotici je obilježavanje 'Oluje' trajao više dana, uključujući izložbu fotografija i svjedočena srpskih izbjeglica. "Ovim programom ne želimo stvarati jaz među narodima, već on ima za cilj ukazivanje na stradanja koja su se događala u prethodnom razdoblju, jer se bolja i zajednička budućnost može njegovati na istinom utemeljenim odnosima", rekao je predsjednik Saveza srpskih udruga Sjeverno-bačkog okruga Saša Gravorac. U pravoslavnim crkvama održane su mise za žrtve "Oluje", a u podne su se na tri minute oglasila crkvena zvona, kao i vatrogasne sirene. Građani su bili pozvani da na javnim mjestima minutom šutnje odaju počast žrtvama te akcije iz 1995. koju u Hrvatskoj smatraju legitimnim oslobađanjem svog okupiranog teritorija, a u Srbiji progonom lokalnih Srba. Kao i proteklih godina, najveći kabelski operater "Poštanet“ obustavio je na sjeveru Vojvodine reemitiranje prvog programa HTV-a, u vrijeme kada je hrvatska javna televizija prenosila proslavu iz Knina. Ni ovoga puta nije bilo službenog obrazloženja takvoga postupka. >> Šešelj najavio paljenje hrvatske zastave u Bačkoj Palanci 