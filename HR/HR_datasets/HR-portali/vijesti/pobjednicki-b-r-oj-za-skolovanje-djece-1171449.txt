Dana 22. svibnja u Zagrebu, Ulica grada Vukovara 72, održana je press konferencija Hrvatske Lutrije i Fonda za stipendiranje hrvatskih branitelja Domovinskog rata i djece hrvatskih branitelja iz Domovinskog rata, a svečanim potpisom Sporazuma o suradnji službeno je započeo zajednički projekt. Potpisivanju Sporazuma prisustvovali su g. Tomo Medved, ministar hrvatskih branitelja i predsjednik Upravnog odbora Fonda, direktor Hrvatske Lutrije g. Mario Musa i gđa Julijana Marković, direktorica Fonda za stipendiranje. Suradnja je vezana uz novu igru 'Pobjednički b(r)oj', a dio prihoda od igre, izdvaja se za školovanje djece smrtno stradalih hrvatskih branitelja, djece zatočenih ili nestalih hrvatskih branitelja, hrvatskih ratnih vojnih invalida i djece hrvatskih ratnih vojnih invalida, dragovoljaca i djece dragovoljaca iz Domovinskog rata. Hrvatska Lutrija osigurat će minimalno 50.000,00 kuna odnosno i više, ovisno o prodaji. „S ponosom predstavljamo novi projekt koji potvrđuje našu društveno odgovornu ulogu u senzibilizaciji društva. Želja nam je da zajedničkim snagama osiguramo pomoć za školovanje djece, podignemo svijest o važnosti Domovinskog rata i ukažemo na brojne aktivnosti Fonda kojem je svrha povećanje stupnja obrazovanja i konkurentnosti hrvatskih branitelja i članova njihovih obitelji“ – izjavio je direktor Hrvatske Lutrije Mario Musa. Igru karakterizira atraktivan fond dobitaka, kratko vrijeme prodaje te limitirana serija od 150.000 sretnih brojeva, a uz novčane tjedne dobitke, igrače u završnom izvlačenju očekuje i apartman u Poreču. Ministar hrvatskih branitelja Tomo Medved rekao je: „Fond za stipendiranje hrvatskih branitelja iz Domovinskog rata i djece hrvatskih branitelja iz Domovinskog rata nije veliki fond, ali je iznimno važan populaciji srednjoškolaca i studenata – djeci hrvatskih branitelja. Želim iskazati zahvalnost Hrvatskoj Lutriji što je prepoznala potencijal hrvatskih branitelja i djece hrvatskih branitelja te im odlučila olakšati ostvarivanje njihovih akademskih ciljeva. Vjerujemo da se svaka kuna uložena u obrazovanje višestruko vraća u budućnosti, a danas je više nego ikad potrebno ulagati u obrazovanje u cilju zadržavanja mladog i kvalitetnog kadra u državi. S ponosom možemo istaknuti da je Fond za stipendiranje u ovih 10-tak godina postojanja isplatio više od 77 tisuća stipendija u ukupnom iznosu većem od 387 milijuna kuna.“