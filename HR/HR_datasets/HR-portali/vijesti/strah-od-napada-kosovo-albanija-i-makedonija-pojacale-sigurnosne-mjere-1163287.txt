Kosovo, Albanija i Makedonija pojačale su sigurnosne mjere kako bi spriječile teroristički čin, posebno na crkve povodom kršćanske proslave Uskrsa koja počinje u petak u regiji. Američka veleposlanstva u te tri zemlje također su pozvala američke državljane da "iskažu pojačan oprez". "U regiji teroristi su već pokušali izvesti napade na izložene ciljeve, uključujući crkve i druga svetilišta, pješačke zone, sportska borilišta, koncertne dvorane i javna okupljanja", piše u tim priopćenjima. Na Kosovu je premijer Isa Mustafa okupio Vijeće nacionalne sigurnosti koje je odlučilo o jačanju sigurnosti, posebno oko katoličkih i pravoslavnih svetilišta, produženje radnog vremena policajaca i prekid njihovog odmora, objavili su lokalni mediji. Po tim medijima, muškarac osumnjičen da je planirao teroristički napad, uhićen je. No, to uhićenje nije potvrđeno iz službenog izvora. U Albaniji je policija objavila pojačanu sigurnost "kako bi se spriječili kriminalni incidenti ali i terorističke akcije". Pojačana je i kontrola na granicama. Makedonsko ministarstvo unutarnjih poslova priopćilo je da je poduzelo "niz mjera uzimajući u obzir globalnu terorističku prijetnju s vjerskim zdanjima kao metama. Po vlastima te tri zemlje, između pet i 600 njihovih državljana otišlo je u zone džihadista u Siriji i Iraku od 2012. Po povratku su pod pojačanim nadzorom. >> Poruka Grabar-Kitarović kraljici: Terorizam nas ne smije pokolebati u izgradnji boljeg svijeta >> Oštre osude napada u Londonu: 'Terorizam je zlo kojem se treba oduprijeti kolektivno' 