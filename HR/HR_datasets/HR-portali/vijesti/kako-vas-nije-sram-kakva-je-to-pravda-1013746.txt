Sud Bosne i Hercegovine (BiH) 31. ožujka 2017., kad se u Hrvatskoj obilježavao „Krvavi Uskrs“ osudio je bivšeg pripadnika Vojske Republike Srpske Ostoju Stanišića na 11 godina zatvora zbog genocida u Srebrenici Gdje je tu pravda? Svatko sudi i osuđuje po „zakonu“, a ustvari veći dio presuda koje se odnose na agresiju Srbije, Crne Gore i tzv. JNA, nisu ništa drugo nego jedan običan „cirkus“, kakav se ne pamti u europskoj i inoj pravosudnoj praksi. Naime, Sud Bosne i Hercegovine (BiH) 31. ožujka 2017., kad se u Hrvatskoj obilježavao „Krvavi Uskrs“ osudio je bivšeg pripadnika Vojske Republike Srpske Ostoju Stanišića na 11 godina zatvora zbog genocida u Srebrenici. Mediji javljaju da je oko 70 svjedoka i niz nalaza i mišljenja vještaka dokazalo da je Stanišić, inače bivši komandant Šestog bataljuna Zvorničke brigade VRS-a odgovoran za smrt oko 800 do tisuću zarobljenih nevinih bošnjačkih muškaraca i dječaka (!). S ovim ratnim zločincem bio je optužen i Marko Milošević, ali on je zbog nedostatka dokaza oslobođen. Nakon ovakvog suda i suđenja, ponovno pitamo: gdje je tu pravda, tim više što je ta vijest objavljena u gotovo svim medijima, ali bez komentara, kao da je to nešto posve – normalno! Spomenut ćemo tek suđenje hrvatskom branitelju Veljku Mariću u Beogradu, a koji je već više od šest godina na izdržavanju zatvorske kazne. Njega su osudili bez ijednog dokaza (bez ijednog dokaza!) na drastičnu robiju od 12 godina, pod lažnom optužbom da je tijekom jedne vojno-redarstvene akcije kod Grubišnog Polja ubio jednog (1) srbijanskog civila! Bili smo sretni kad je hrvatsko pravosuđe uspjelo ovog nevinog branitelja iz Srbije prebaciti na izdržavanje daljnje kazne u Hrvatsku. A, što je sad ovo? 11 godina za smrt tako velikog broja nevinih ljudi! Ratnog zločinca Vojislava Šešelja je Haaški sud (2014.) pustio na slobodu jer je „teško bolestan“, (kasnije ga čak i oslobodio!), a pogledajte ga danas-svima se smije u lice kako je nasamario sud i suce i još se kandidira za predsjednika Republike Srbije! U Hrvatskoj se na žalost također sudi i osuđuje i sudionike obrambenog Domovinskoga rata manje –više po onome: ovoga hoćemo, ovoga nećemo, tj, selektivno. Stoga, vi koji se bavite pravdom i pravicom, ako ništa drugo, nakon ovakve sramne pravomoćne presude ratnom zločincu Stanišiću pustite uistinu teško bolesnoga Veljka Marića na slobodu! 