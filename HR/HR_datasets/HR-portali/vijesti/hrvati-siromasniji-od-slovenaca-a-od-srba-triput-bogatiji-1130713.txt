Na ljestvici najbogatijih ljudi na svijetu redoslijed je već šesnaestu godinu zaredom nepromjenjiv. I ove su godine, prema podacima koje je objavila banka Credit Suisse, najbogatiji Švicarci s prosječnim bogatstvom od 561.854 dolara po odrasloj osobi. Iza Švicaraca slijede stanovnici SAD-a s imovinom vrijednom 344.700 dolara, a treći su Britanci s prosječnom imovinom 288.800 dolara. Zanimljivo je kako je zbog pada funte uzrokovana Brexitom izbrisano gotovo 1,5 bilijuna dolara ukupne britanske privatne imovine. Prema podacima Credit Suissea, ove je godine prvi put od financijske krize 2008. globalno prosječno bogatstvo po osobi stagniralo na 52.800 dolara. U izvješću se također navodi da je prvi put nakon 2008. ove godine porastao udio nenovčane imovine kao dio bogatstva nečijeg kućanstva. Piramida bogatstva pokazuje da je 45,6 posto svjetskog bogatstva u rukama tek 0,7 posto svjetskog stanovništva, što drugim riječima znači da 33 milijuna ljudi raspolaže s gotovo polovicom svjetskog bogatstva. Kada se njima pridoda 7,5 posto stanovnika koji raspolažu s 40,6 posto bogatstva, dolazimo do podatka da je više od 86 posto bogatstva u vlasništvu malo više od 8 posto stanovnika svijeta. U klubu superbogatih, onih koji posjeduju 50 i više milijuna dolara, jest 140.900 ljudi. U Kini ih je 11.000, najviše nakon SAD-a gdje ih živi 70.400, a Njemačka je treća sa 6100 superbogataša. S druge strane na začelju ljestvice najbogatijih nalaze se stanovnici Malavija, Burgundija i Madagaskara, čije prosječno bogatstvo po odrasloj osobi iznosi 107, 361, odnosno 364 američka dolara. Najsiromašnijih 20 posto svjetske populacije, oni koji zarađuju do 248 dolara, procjenjuje se na milijardu. Među njima je 44 posto tzv. neto dužnika koji posjeduju manje od 2628 dolara. Gotovo trećina najsiromašnijih živi u azijskim i afričkim državama. Indija je na vrhu te liste s 246 milijuna ljudi, a slijede Kina sa 72 milijuna i Nigerija s 35 milijuna ljudi. Hrvatska je baš kao i ostale države u okruženju u trećoj razini piramide bogatstva. Hrvati tako prema podacima banke Credit Suisse imaju 22.303 dolara po odrasloj osobi, što je dvostruko manje od svjetskog prosjeka, no tri puta više od na primjer Srbije. Ukupno bogatstvo Hrvata iznosi 78 milijardi dolara, a zaduženost po stanovniku je 7.378 dolara. Iza nas su Crna Gora, BiH, Makedonija, Srbija te Kosovo dok su ispred Hrvatske susjedna Slovenija s 57.376 i Mađarska s 33.893 dolara.  >> Maras: Iseljavaju se najsiromašniji, Šonje: Trebali ste obaviti bolji posao 