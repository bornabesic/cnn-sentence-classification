David Cameron se i dalje zalaže za ostanak Velike Britanije u Europskoj uniji kako bi se spriječilo raspadanje zajednice i kako bi se izbjegao još jedan konflikt.  Cameron će u svojoj kampanji naglašavati sve dobrobiti koje Ujedinjeno Kraljevstvo ima od EU javlja Mirror. Premijerov najveći protivnik je bivši gradonačelnik Londona Boris Johnson koji se oštro protivi ostanku u EU i želi što brži izlazak iz europske obitelji. Oba političara će danas održati govore vezane za temu Europske unije. Cameron će u svom govoru podsjećati na sve važne trenutke u europskoj povijesti: Blenheim, Trafalgar, Waterloo te herojstvo u Prvom svjetskom ratu. Govoriti će o Winstonu Churchillu i o njegovom zalaganju da se zapadna Europa ujedini, promovira zajedničku trgovinu i da izgradi institucije kako se više nikad ne bi dogodila takva krvoprolića. „Ili mi utječemo na Europu, ili ona utječe na nas. A ako stvari krenu po zlu u Europi, ne možemo se pretvarati da ćemo biti imuni na posljedice“ biti će dramatičan britanski premijer u svome nastupu. Cameron vjeruje da je vodstvo UK-a kao članice EU potrebno kako bi se izbjegao mogući budući konflikt u Europi. Podržavaju ga i neki veterani Drugog svjetskog rata. „Ako izađemo iz Europske unije, otići ćemo korak unazad u onome što smo odlučili izliječiti nakon strašnih tragedija u Drugom svjetskom ratu“ rekao je u intervju Lord Bramall, 92, jedan od veterana. U međuvremenu je britanski tajnik za pravosuđe Michael Gove odbacio tvrdnje bivšeg šefa MI6 Sir Johna Sawersa da bi Brexit mogao utjecati na sposobnost UK da se obrani od terorizma piše Mirror. Anketa na YouGov pokazuje da je 42% Britanaca za ostanak u europskoj obitelji, a 40% njih za izlazak iz EU. Referendum na kojem će Britanci odlučiti hoće li UK ostati u Europskoj Uniji održati će se 23. lipnja ove godine.