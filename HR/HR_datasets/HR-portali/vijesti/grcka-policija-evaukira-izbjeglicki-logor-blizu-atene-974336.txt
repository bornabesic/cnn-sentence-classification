Foto:Hina GRČKA policija objavila je da je pokrenula evakuaciju improviziranog i "nezdravog" izbjegličkog i migrantskog logora, uglavnom naseljenog Afganistancima, u Hellinikonu, južnom predgrađu Atene, gdje borave dulje od godinu dana.  "Oko 500 osoba je ostalo u logoru i evakuacija se odvija bez problema", rekao je glasnogovornik policije Theodoros Chronopoulos.  Većina izbjeglica će biti prebačena u organizirani logor u Tebi, 100 km sjevernije od Atene. Sami muškarci, bez obitelji će biti tamo prebačeni nakon policijske provjere identiteta, objasnio je taj dužnosnik. Privremeno rješenje  Prije deset dana ministarstvo za migracijsku politiku je upozorilo izbjeglice da će morati napustiti taj prihvatni centar improviziran u bivšoj zračnoj luci Atene i na bivšim olimpijskim terenima.  Prihvatni centar Hellinikon je bio privremeno rješenje grčkih vlasti za masovni priljev izbjeglica u Grčku 2015. godine.  Tada su Afganistanci smatrani izbjeglicama s pravom na premještaj i obiteljsko okupljanje, kao i Sirijci. Ali nakon dogovora između EU-a i Turske, kojim se pokušava ograničiti migracijski val preko Turske, Afganistancima je uskraćeno to pravo i prijeti im izbacivanje bez obzira na nesigurnosti u njihovoj zemlji gdje je broj civilnih žrtava u neprestanom porastu.