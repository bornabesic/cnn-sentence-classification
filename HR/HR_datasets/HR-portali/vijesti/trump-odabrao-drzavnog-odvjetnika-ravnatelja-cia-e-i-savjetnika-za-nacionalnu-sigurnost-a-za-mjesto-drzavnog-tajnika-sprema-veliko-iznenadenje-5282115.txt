WASHINGTON – Novoizabrani američki predsjednik Donald Trump u petak je odabrao senatora Jeffa Sessionsa za novog glavnog državnog odvjetnika, a zastupnik Mike Pompeo, žestoki protivnik nuklearnog dogovora s Iranom, postaje novi ravnatelj CIA-e.   Trump je imenovao i umirovljenog generala pukovnika Michaela Flynna, koji ga je savjetovao o vojnim pitanjima tijekom kampanje, za savjetnika za nacionalnu sigurnost.   Sva trojica su prihvatila svoja imenovanja, priopćio je Trumpov tranzicijski tim.   "S entuzijazmom prihvaćam viziju novoizabranog predsjednika Trumpa o 'jednoj Americi', te njegovu predanost jednakoj pravdi pred zakonom", rekao je Sessions, veteran američkog Kongresa u kojem je proveo dvadeset godina, koji će stajati na čelu ministarstva pravosuđa.   "Veselim se ispunjavanju svojih obveza s čvrstom privrženošću poštenju i nepristranosti", dodao je taj 69-godišnjak, jedan od najranijih Trumpovih pobornika.   Trump je Sessionsa u priopćenju opisao kao "pravni um svjetske klase" kojeg "iznimno poštuju pravni stručnjaci i gotovo svatko tko ga poznaje".   Ta imenovanja predstavljaju prve korake novomenovanog predsjednika u formiranju svog kabineta koje je obilježeno zakulisnim borbama i promjenama uoči inauguracije koja će se održati 20. siječnja iduće godine.   Za ravnatelja Središnje obavještajne agencije (CIA) Trump je imenovao Pompea, zastupnika čije je ime postalo poznato javnosti 2012. nakon kontroverznog smrtonosnog napada militanata na američki konzulat u Bengaziju u Libiji.   Pompeo je bio koautor izvještaja koji je optužio tadašnju državnu tajnicu Hillary Clinton za loše upravljanje tim slučajem u kojem je ubijen američki veleposlanik i tri druga američka državljanina.   "On će biti briljantan i nepopustljiv čelnik naše obavještajne zajednice koji će osigurati sigurnost Amerikanaca i naših saveznika", priopćio je Trump o 52-godišnjem Pompeu.   Savjetnik za nacionalnu sigurnost postaje 57-godišnji Flynn kojemu je određena ključna uloga u oblikovanju politike novog predsjednika koji nema iskustva u unutrašnjim i vanjskim političkim pitanjima.  "Sretan sam što će general pukovnik Michael Flynn biti uz mene dok budemo radili na svladavanju radikalnog islamskog terorizma, upravljali geopolitičkim izazovima i čuvali sigurnost Amerikanaca kod kuće i u inozemstvu", rekao je Trump.   Flynn, registriran kao demokrat, u Trumpovoj je kampanji radio kao savjetnik za nacionalnu sigurnost, pritom pokazavši svoj čvrsti stav o islamskom ekstremizmu kojeg je u razgovoru za The New York Times opisao kao egzistencijalnu prijetnju svjetskih razmjera.   Flynn je iznimno cijenjen kao vojno-obavještajni dužnosnik koji je pomagao u borbi protiv pobunjeničkih mreža u Afganistanu i Iraku. Vojsku je napustio nakon što mu je predsjednik Barack Obama 2014. dao otkaz s funkcije direktora Obrambene obavještajne agencije (DIA) nakon pritužbi oko stila njegovog vodstva.   Trump će se tijekom vikenda navodno susresti s Mittom Romneyem, umjerenim političarom i neuspjelim predsjedničkim kandidatom koji je na prošlim izborima izgubio od Obame. Romney je bio veliki Trumpov kritičar, a sada je uz bivšeg gradonačelnika New Yorka Rudyja Giulianija jedan od kandidata za funkciju državnog tajnika.   Ako bude izabran, Romney će sa sobom donijeti klasičan pristup republikanaca vanjskoj politici. Dok si Trump i Putin međusobno dijele komplimente, Romney je 2012. Rusiju opisivao kao najveću geopolitičku prijetnju.   Trump je izazvao nezadovoljstvo dijela javnosti zbog imenovanja Stephena Bannona, borca protiv establišmenta i izvršnog predsjednika konzervativnog američkog medija Breitbart, kao svojeg glavnog savjetnika.