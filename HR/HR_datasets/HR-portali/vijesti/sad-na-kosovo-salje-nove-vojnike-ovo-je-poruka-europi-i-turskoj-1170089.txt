SAD za mjesec dana šalje dodatnih 130 vojnika na Kosovo kao podršku Kforu i NATO-u u borbi za mir i stabilnost, a analitičari smatraju da je to poruka kako ratnohuškačkim političarima u regiji tako i teroristima, piše beogradski Blic. Na Kosovo će tako doći pripadnici američkih specijalnih jedinica visoko obučeni za intervencije, a stići će čim završe pripreme u Teksasu. Tijekom priprema navodno će učiti srpski i albanski jezik te se upoznavati s Balkanom, a kada stignu na Kosovo, bit će raspoređeni u sklopu snaga Kfora u jedinici zrakoplovstva na 10 mjeseci. – Na ovaj način Amerikanci jasno poručuju političarima da se ne igraju više rata i ponovno se operativno vraćaju na Balkan. Njihova procjena je da su ovu regiju više prepustili Turcima, NATO-u i Europljanima. Također, smatraju da je Balkan u opasnosti od terorizma. To znači da cijeli ovaj dio Europe neće ostaviti s neriješenim pitanjima Kosova i BiH, ali i da će pokušati smanjiti utjecaj Turske u regiji – objašnjava vojni analitičar Dušan Janjić. S njim se slaže i profesor na fakultetu Sigurnosti dr. Zoran Dragišić koji smatra kako su dodatne američke trupe neophodne zbog pojačanih tenzija na Balkanu. – Pad vlade i predstojeći izbori na Kosovu izazvali su nemire kod albanskog stanovništva zbog čega su dodatno ugroženi Srbi. Zato je ova pomoć Kfora dobrodošla – kaže on.