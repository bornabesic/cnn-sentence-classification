Primorsko-goranski župan i predsjednik Županijske organizacije SDP-a Zlatko Komadina rekao je u ponedjeljak da kandidata za predsjednika SDP-a ima više nego sekretara SKOJ-a, da su vjerodostojni kandidati Škulić, Polovina, Picula te Bernardić, za kojega smatra da će i pobijediti. Na upit o programima i potpori na skorim unutarstranačkim izborima za predsjednika SDP-a, Komadina je na konferenciji za novinare ocijenio da su „izbori u SDP-u uvijek dinamični, a pogotovu nakon popuštanja stege nakon autoritarnog vođenja stranke, što je rezultiralo i ovakvim brojem kandidata, što govori o stanju u stranci, ima ih više nego sekretara SKOJ-a.“ Smatra da je normalno da svaki kandidat ima program, ali da bi bilo normalno i da stranka ima "cjelovitu priču" te da nakon temeljite rasprave o stanju u stranci treba vidjeti što o budućem smjeru stranke misle članovi na terenu, dodavši da će to biti važno nakon predsjedničkih izbora u stranci. Govoreći o programima kandidata, Komadina je rekao da su sada svima puna usta demokratizacije i decentralizacije stanke. „Želim samo podsjetiti da mnogi od tih kandidata nisu do sada o tome govorili, da su počeli o tome govoriti nakon najavljenog povlačenja aktualnog predsjednika stranke“, rekao je naglasivši da vjeruje da će članovi stranke dobro promisliti tko je od tih kandidata vjerodostojan. "Po meni, četvero jesu, a petero nisu.“ Pojašnjavajući na kojih četvero vjerodostojnih misli, Komadina je rekao da je riječ o onima koji su i prije smatrali da se stvari u stranci moraju mijenjati kako ne bi doživjela izborni poraz . „To su kolegica Vesna Škulić, kolege Dušan Polovina, Tonino Picula i Davor Bernardić, a ostali ponavljaju razred,“ rekao je. Na pitanje hoće li broj kandidata podijeliti stranku, odgovorio je da „neće", da će "jedan pobijediti, kolega Bernardić.“ Na pitanje je li za samostalan izlazak stranke na lokalne izbore, Komadina je rekao da središnjica stranke treba donositi odluke za središnju razinu organiziranja, a da u općinama, gradovima i županijama ima raznih specifičnosti. "Mi ovdje imamo tradiciju koaliranja od 1993., a nemam ništa protiv da izlazimo svi samostalno, ali onda bi to trebale biti odluke svih stranaka, što će se teško dogoditi jer će se manje stanke udruživati da ne bi propale ispod praga. Treba odluke donositi od situacije do situacije, da li samostalno izaći ili koalirati," rekao je Komadina dodavši da smatra da je samostalni izlazak daleko prihvatljiviji stranačkim članovima kad je riječ o izborima na državnoj razini. >> Čak devet kandidata za predsjednika SDP-a >> Miljenić: SDP se mora pripremati za samostalni izlazak na izbore 