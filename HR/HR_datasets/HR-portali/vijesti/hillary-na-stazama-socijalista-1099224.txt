Program u pet točaka koji Hillary Clinton kani pokrenuti u prvih stotinu dana svoga mandata jasno pokazuje da je ona dobro shvatila zašto je njen stranački protukandidat Bernie Sanders u predizborima oko sebe okupio milijune birača koji su siti starih političkih ideja i elita. Samo desetak dana uoči konvencije Demokratske stranke Bernie Sander vrlo je jasno podržao Hillary Clinton iako je to izazvalo svojevrsnu pobunu među njegovim pristašama koji su iza njega stali zato što su smatrali da može pokrenuti revoluciju koja će transformirati Ameriku. No u svome govoru u kojem je podržao Clinton, a i u e-mail porukama koje je odaslao svojim pristašama, on najavljuje da ne odustaje od svoje progresivne agende i revolucije te da će i dalje voditi kampanju i zalagati se za progresivne ideje. Najprogresivniji program – Hillary Clinton mora postati predsjednica, i to zato što se sa mnom složila ili mi se jako približila u nekim najvažnijim političkim i ekonomskim pitanjima o kojima sam govorio u svojoj kampanji – kazao je Sanders i naglasio kako su se složili da treba povećati minimalnu plaću, stvarati nova radna mjesta gradnjom i obnovom infrastrukture, dati dodatne pogodnosti u sustavu zdravstvenog osiguranja koji je uveo Obama, uvesti besplatno studiranje na državnim koledžima i sveučilištima... Naglasio je i kako je izuzetno sretan što je odbor za političku platformu Demokratske stranke, koji je okončao svoj rad u nedjelju, iznjedrio najprogresivniji politički program u povijesti te stranke usvojivši 80 posto njegovih prijedloga. – U ovome trenutku naš je glavni zadatak pobrinuti se da Senat i Kongres, koji će biti pod kontrolom demokrata, i predsjednica Hillary Clinton osiguraju da se ta progresivna politička platforma provodi u djelo – kazao je Sanders. Sanders kao partner I Hillary Clinton potvrdila je ovaj veliki zaokret prema progresivnim idejama. Iako još nema naznaka, ovo što se dogodilo otvara mogućnost da Sanders postane njen potpredsjednički kandidat, što bi joj moglo osigurati pobjedu na izborima.  >> Clinton rekla da je Trump beskrupulozni poslovni čovjek 