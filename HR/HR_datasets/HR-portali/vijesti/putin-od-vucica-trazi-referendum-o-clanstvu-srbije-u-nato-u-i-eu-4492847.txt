Kad se činilo da bi (uskoro) Rusija, nakon višestoljetnog prisustva, mogla biti ispraćena s Balkana, dogodio se Brexit. I stvari su se nakon toga posložile malo drukčije. Rusija se uspjela reanimirati (barem je sada takav dojam) i ponovno je pokazala vrlo živu aktivnost u našoj regiji. Kako pišu srbijanski mediji, iz Kremlja su odmah, nakon Brexita, uzbuđeno poslali poruku Beogradu - napravite što prije referendum o članstvu Srbije u EU i NATO-u. Naime, Srbija kao trenutačno jedini “ruski izlaz u Europu”, odjednom je nakon Brexita izgubila za Bruxelles onaj integracijski interes kakav je imala do sada. Beograd neće otvoriti pregovore o poglavljima 23 i 24 kao što se to očekivalo. Iako se u Srbiji cijelo vrijeme optuživala Hrvatska da blokira nastavka pregovora, sada je tehnički ministar vanjskih poslova Ivica Dačić kazao da iza blokade stoji Bruxelles. Rusija tako u Brexitu vidi šansu da se ponovno pozicionira u Europi, pogotovo u Srbiji, gdje neke tamošnje parlamentarne stranke otvoreno zazivaju prekid pregovora s Unijom i okretanje Rusiji. Naime, nakon što su Britanci izglasali istupanje iz bruxelleske obitelji, u Beogradu je održan politički happening proruskih stranaka, čiji su simpatizeri pred Uredom EU u Beogradu palili svijeće i nosili cvijeće te proglasili “da je EU - mrtva”. U Moskvi se nisu dugo premišljali. Odmah je stigla poruka od zamjenika šefa Dume Sergeja Železnjaka da se referendum o članstvu u EU i NATO-u (zanimljivo da se inzistira i na tom izjašnjavanju iako je vladajuća garnitura u Srbiji nebrojeno puta ponovila da se ne namjerava tražiti pristupanje Sjevernoatlantskom savezu, no očito u Moskvi misle - zlu ne trebalo) održi zajedno s predsjedničkim izborima na proljeće 2017. godine. Neformalno se Beogradu poručuje da je to želja Vladimira Putina. Sve proruske stranke podržale su taj referendum, a predsjednik Tomislav Nikolić priznao je da je on rusofil i da “vuče na Istok”, ali i poručio da nije vrijeme da se srbijansko društvo sukobljava zbog Rusije i EU. Srbija već godinama igra dvostruku igru - lavirajući između Rusije i EU, želeći i kod jednih i kod drugih strahom od onog drugog izvući što veću korist za sebe. Doduše, sada su se stvari promijenile, EU se zaljuljao i u ovoj trenutačnoj situaciji Srbija nije prioritet pa Rusija želi kovati dok je Brexit još vruć i vezati “komšije” za sebe koliko god može, da im se ne bi dogodila još jedna Crna Gora. Naime, Podgorica ulazi u NATO, a već po pravilu za zemlju pregovaračicu EU, to članstvo dodatni je impuls za približavanje Bruxellesu. Analitičari smatraju da će stisak Rusije jačati, ali ima i onih koji govore da bi Srbija mogla profitirati od Brexita jer će EU trebati dokaz da nije u krizi upravo integracijom Balkana. No, u ovom trenutku Srbija je ipak sve dalje od Bruxellesa, a Moskva sve jače diše za vratom. Pitanje je kako će sada Aleksandar Vučić odgovoriti na pritisak oko referenduma jer u Srbiji samo on može dati odgovor na to.