Zagrebački gradonačelnik Milan Bandić obišao je raskrižje Slavonske avenije s Vrbikom, na čijem je središnjem dijelu došlo do propadanja kolnika, zbog čega se stvorila velika rupa, i poručio građanima kako je do propadanja došlo zbog pomicanja tla te da nema razloga za strah od daljnjih urušavanja. Bandić je istaknuo da nije, kako se priča, riječ o ispiranju tla vodom. – Nema vode, ništa nije erodiralo od vode, dogodilo se što se dogodilo, gibanje tla, viša sila – rekao je Bandić naglašavajući da Zagreb ima desetke tisuća kilometara prometnica i infrastrukture za vodoopskrbu i odvodnju. Na pitanje postoji li zbog starih cijevi mogućnost ponovnog puknuća, iako se dionica asfaltirala prije godinu dana, Bandić je ustvrdio kako to nisu točne informacije. – Cijev nije pukla i to možemo svi vidjeti, vidite da nema vode. Negdje na svijetu je nastao odron pet kilometara ceste, sa sto ili deset tisuća mrtvih, ne mogu ja na to utjecati, budimo sretni da se to ovdje nije dogodilo, sanirajmo ovo i idemo dalje – rekao je.  Odgovarajući na pitanje što se saniralo u Ulici Josipa Marohnića prije dvije godine, Bandić je kazao da se na tako velikom području, kao što su prometnice, mogu dogoditi ovakve neprilike. Na pitanje što je s Bukovačkom ulicom koju je obećao obnoviti, Bandić je kazao kako se, nažalost, nevolje mogu dogoditi bilo kada i bilo gdje, što Grad nastoji sanirati u što kraćem roku. Poručio je u šali "kako nije Batman", pa ne može predvidjeti gdje se što može dogoditi, pa da intervenira unaprijed. Pozvao je sugrađane na strpljenje i korektnost kako bi se problem riješio što prije. Bandić je pozvao medije i građane da, ako znaju da će se negdje dogoditi slična nepogoda ili kakva nesreća, radi prevencije prvo njemu jave, pa će biti honorirani. >>Objašnjeno zašto se otvorila rupa na Slavonskoj! Bandić: Možemo kriviti mene ili dragog Boga >>Golema rupa progutala dio ceste na Slavonskoj cesti kod Vrbika! Svjedok: 'Pod autom se otvorila rupa, a zadnji kotač upao je unutra'