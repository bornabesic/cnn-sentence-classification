Potpredsjednica SDP-a Milanka Opačić gostovala je u emisiji RTL Direkt  u kojoj je na pitanje bi li SDP ako dođe do preslagivanja vlasti prihvatio formiranje vlade s Mostom kazala da se Most sada mora nositi sa svojim koalicijskim partnerima koje su sami odabrali.  - Mi smo tada u dobroj vjeri pregovarali i pristali na neke mjere na koje HDZ nije pristao, Most se tada odlučio za HDZ. HDZ-ovci su bili isti ljudi i prije četiri mjeseca i ne vidim zašto postoji čuđenje bilo koga iz Mosta što se sad to događa s HDZ-ovcima- poručila je Opačić. Na pitanje bi li podržali premijera Oreškovića potpredsjednica SDP-a je odgovorila niječno. - Ne, mi imamo svog premijera, dakle, dogodilo se nešto što se nikada ne događa u demokracijama, a to je da netko, tko nije bio na izborima, tko nema legitimitet građana, postane premijer. To je doista jedinstven slučaj, mislim i u cijeloj Europi, da netko doslovno padne s Marsa, postane premijer- kazala je Opačić. Prvih sto dana Vlade Opačić je ocijenila lošim. - Loše jer je ovo vlada kojoj oporba ne treba jer je imaju među vlastitim redovima, ne slažu se dva potpredsjednika, premijer u principu ne radi ništa, premijer pokušava shvatiti nešto o Hrvatskoj jer o njoj ne zna ništa. Jedno je voditi kompaniju, a drugo državu. Vidim da se neke metode vođenja privatnih kompanija već sad primijenjuju i u Hrvatskoj. Ova privatizacija zdravstva je nešto što ne smije proći u Hrvatskoj jer smo mi do sada tu imali jedan zaštitni mehanizam- rekla je Opačić.  >> Orešković je angažiraniji i komunikativniji nego Milanović na početku 