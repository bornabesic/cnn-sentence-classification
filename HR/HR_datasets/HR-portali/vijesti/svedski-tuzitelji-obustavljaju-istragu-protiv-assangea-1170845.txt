Švedsko tužiteljstvo objavilo je danas da obustavlja krivično gonjenje za silovanje protiv utemeljitelja WikiLeaksa Juliana Assangea, zaključivši sudsku sagu koja je trajala od 2010. no Britanija je odmah nakon toga objavila kako će ga uhititi ako napusti ekvadorsko veleposlanstvo u Londonu u kojemu boravi pet godina. "Tužiteljica Marianne Ny odlučila je obustaviti istragu o navodnom silovanju protiv Juliana Assangea", priopćilo je tužiteljstvo. Tužiteljstvo je navelo da će tu odluku obrazložiti na konferenciji za tisak predviđenoj u Stockholmu za 12 sati. Britanska policija objavila je kako će uhititi Assangea ako napusti veleposlanstvo. "Sud u Westminsteru izdao je nalog za uhićenje Juliana Assangea nakon što se nije predao na zahtjev suda 29. lipnja 2012.", navodi se u priopćenju policije. "Policija je obvezna izvršiti taj nalog ako napusti veleposlanstvo". Assange je ranije govorio kako strahuje da će, ako napusti ekvadorsko veleposlanstvo u Londonu, biti izručen SAD-u s mogućnošću osude na smrtnu kaznu zbog optužbi da je otkrio državne tajne na Wikileaksu na kojemu su objavljene tisuće stranica tajnih vojnih i diplomatskih američkih bilješki. Američke vlasti pripremile su optužbe na temelju kojih traže njegovo uhićenje, prenio je prošlog mjeseca CNN.   Assange je objavio tweet s fotografijom na kojoj se smiješi nakon objave vijesti o obustavi istrage u Švedskoj.   Švedski epilog predstavlja pobjedu 45-godišnjeg Australca koji je uvijek negirao optužbe koje je u kolovozu 2010. iznijela 30-godišnja Šveđanka. Assange je sklonjen u ekvadorskom veleposlanstvu u Londonu od 2012., u nadi da će izbjeći europski uhidbeni nalog koji je pokrenula Švedska. U studenom, nakon brojnih proceduralnih komplikacija, u Londonu ga je saslušao ekvadorski tužitelj u prisustvu švedskih sudaca. Ponovio je da je potpuno nevin s obzirom na to da su seksualni odnosi s podnositeljicom tužbe po njemu bili uz obostrani pristanak. Švedsko tužiteljstvo do ovog je petka moglo produžiti ili ne zahtjev za zatvorom na sudu u Stockholmu.