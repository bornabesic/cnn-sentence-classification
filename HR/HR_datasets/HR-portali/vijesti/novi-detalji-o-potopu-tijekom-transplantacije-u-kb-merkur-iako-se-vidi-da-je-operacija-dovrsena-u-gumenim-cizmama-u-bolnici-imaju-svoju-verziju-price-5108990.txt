Noćna transplantacija bubrega na Merkuru, gdje se operacija završavala u gumenim čizmama, o čemu je Jutarnji list jučer pisao i o tome objavio fotografije, pokazatelj je stanja “krvne slike” hrvatskog zdravstva. Samo prisebnost i kvaliteta tima liječnika bili su zaslužni da cijela priča ne završi tragično po pacijenta, ali i liječnike i sestre koji su se borili da voda ne dođe u doticaj sa strujom. Iako je istina da cijev može puknuti bilo kada i bilo gdje, činjenica je da se to dogodilo ispred operacijske sale te da je voda dovela u pitanje sigurnost cijelog tima, ali i pacijenta. Iz Ravnateljstva su nam i jučer rekli kako ugroze nije bilo te da ni u jednom trenutku nije bilo opasnosti za bilo koga u sali. Također su istaknuli da je cijev pukla ispred sale te kako nije profesionalno da u isti tekst stavljamo transplantaciju i “puknuto koljeno cijevi”. Ipak, gledajući fotografije reklo bi se da je voda ipak bila u sali! Od Ravnateljstva smo tražili i dozvolu da porazgovaramo s glavnim operaterom transplantacije koja se događala u noći 3. listopada jer smo željeli javno pohvaliti kirurga i cijeli tim. Dozvolu nismo dobili! No, da se infrastrukturom bolnica ne možemo pohvaliti, ali i da nas mogu stajati glave govore razni događaji, od padanja žbuke u bolničkim sobama, preko poplavljenih fekalija na odjelu novorođenčadi, do puknutih cijevi... Tako da događaj u Merkuru nije izoliran slučaj i na ovaj ili onaj način događa se u velikom broju bolnica. Naravno, glavni razlog tome je novac, a s time se slažu i ravnatelji s kojima smo razgovarali i pitali ih za njihove probleme u održavanju zgrada. Naime, kada se pokriju troškovi hladnog pogona, plaća i lijekova, teško da ostane novca za ostale potrebe bolnice. Primjerice na Rebru (KBC Zagreb), koji je najmodernija bolnica u državi, nerijetko se događa da nestane struje. Kako doznajemo, nekoliko puta se dogodilo da nestane struje usred operacije. - Postoji neki problem s trafostanicom. Primjerice, nestane li struje u tom dijelu grada, agregati se upale i nema problema, ali ako do nekog kvara dođe u bolničkom krugu, agregat se ne pali odmah - doznajemo na Rebru. Pucanje cijevi i poplave također su česti problemi u bolnicama. Dječja bolnica u Klaićevoj tako pri svakoj većoj kiši poplavi. - Ispod nas je potok, tako da kad padne veća kiša doživimo poplavu. Srećom, djeca to nisu osjetila, ali tako nam je nastradala arhiva i odjeća zaposlenika - kaže Zoran Bahtijarević, ravnatelj Klaićeve. Pojašnjava da je jedino rješenje gradnja nove dječje bolnice. - Trenutačno smo u fazi obnavljanja i odobreno nam je 10 milijuna eura pa će bolnica u roku od šest do 12 mjeseci biti do neke mjere riješena - kaže Bahtijarević. I KB Dubrava bori se s infrastrukturom, tako da ni njoj nisu strane poplave i pucanje cijevi. - Velikim entuzijazmom i radom uspijevamo sa svime izaći na kraj, ali da novca za infrastrukturu treba, apsolutna je istina - kaže Toni Kolak, ravnatelj KB-a Dubrava. Otkriva da im je nedavno puknula kanalizacijska cijev pa su im bile poplavljene podzemne prostorije. U KBC-u Sestre milosrdnice u posljednje vrijeme nije bilo većih incidenata što se tiče infrastrukture. - Kad čujem što se sve događa, nama je očito dobar period, ali to ne znači da sutra neće puknuti neka cijev ili dogoditi se neki problem - kaže ravnatelj Vinogradske Mario Zovak. Što se tiče Kliničke bolnice Sveti Duh, njihovu infrastrukturu pokriva Grad Zagreb i očito su zbog toga u dobroj poziciji.