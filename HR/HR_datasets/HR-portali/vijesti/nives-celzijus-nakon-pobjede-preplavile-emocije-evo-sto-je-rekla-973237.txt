Foto: Instagram NIVES CELZIJUS sinoć je odnijela pobjedu u showu "Tvoje lice zvuči poznato". U finalnoj emisiji nastupila je kao Anthony Kiedis, frontmen grupe Red Hot Chilli Peppers s pjesmom "Dani California" i potpuno oduševila obožavatelje i žiri. Nakon što je došla sebi, obratila se fanovima na svom Instagram profilu poduljom porukom. "Najdraži moji, pobijedila sam. Ne moram vam reći da ja nikad u životu, ni u čemu što mi je doista bilo važno, nisam pobijedila (ne računamo "Čovječe ne ljuti se") Obuzeo me toliko neobičan osjećaj da sam ostala bez teksta, što se i dalo primijetiti u izvedbi pobjedničke pjesme. Samo sam razmišljala na toj pozornici kako moram nazvati djecu i javiti da je mamica pobijedila, znajući koliko će biti ponosni. Pomislila sam da ne postoji ljepša pobjeda. Ipak danas gledajući emisiju, pomislila sam: "A što ako gledatelji ne misle isto?" Ne bi bilo prvi put. Ove sezone dosta su se razilazila mišljenja žirija i publike. Večeras ste mi vi, gledatelji, omogućili nešto više od pobjede. Gledajući vaše glasove i uvjerljivu prednost, večeras ste mi omogućili da postanem najsretnija žena u Hrvatskoj, bar na kratko. Od početka sezone "Tvoje lice zvuči poznato", bodrili ste me, ljutili se kad ste mislili da su nepravedni prema meni, bili ste mi vjetar u leđa i zbog vas sam počela vjerovati da ja to mogu. Prvi put sam se osjećala u potpunosti ponosna jer sam znala da imam vas, meni nepoznate ljude koji me vole, vesele se, ljute, a poneki i zaplaču zbog mene. Sretna sam kad vidim koliko se radujete. Pišem vam iskreno do suza: Ovo večeras je naša pobjeda! I hvala vam što ste mi pomagali. Volim vas", napisala je Nives. Mnogobrojni fanovi čestitali su joj na pobjedi i komentirali da je zasluženo pobijedila.