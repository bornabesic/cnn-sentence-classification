Foto: Marko Lukunic/ Pixsell, Screenshot: HRT KREDITNA agencija Moody's ponovno je snizila rejting Agrokoru jer nisu platili kamatu na 300 milijuna eura vrijednu obveznicu. Još nema ni potvrde kreditora za novu financijsku injekciju, a dug koncerna i dalje se gomila.   Aktiviranjem Lex Agrokora zamrznute su ionako sve obaveze plaćanja, no rejting agencije i dalje snižavaju ocjene Agrokora. To je već četvrto smanjenje rejtinga te kompanije od strane Moody'sa od početka ove godine.  "Ovaj potez odražava Agrokorovu odluku da ne plati kupon 1. svibnja 2017. na svoje obveznice vrijedne 300 milijuna eura koje dospijevaju u svibnju 2019.", navodi Moody’s.  Napominju kako znaju da to što Agrokor ne plaća kamate na dugove jest u skladu s odlukom tvrtke u travnju ove godine o podnošenju zahtjeva za restrukturiranje prema hrvatskom Zakonu o postupku izvanredne upravu u trgovačkim društvima od sistemskog značaja.  Rupa bez dna  "Vjerojatno se i dalje stvaraju veliki gubitci koji su kao rupa bez dna, potrebno je sve više i više novca. Zbog toga agencije ocjenjuju da se na ovakav način ne može nastaviti poslovanje Agrokora, niti se može sanirati, ako se tako nastavi Agrokoru je siguran put u stečaj", kaže Damir Novotny, ekonomski analitičar, za Novu TV.  Ante Ramljak će u ponedjelja predstaviti nove članove menadžmenta.  Ekonomist Novotny misli da bi povjerenik ipak trebao izabrati međunarodne stručnjake. "Mislim da nisu bitni ti pojedini ljudi iako nitko od njih nema iskustva u velikom restrukturiranju velikih kompanija. A osobito ne oni koji su povezani sa domaćim tržištem zato što se onda tu pojavljuje previše sentimenta, a restrukturiranje Agrokora će se morati provesti bez tog sentimenta", kaže Novotny.