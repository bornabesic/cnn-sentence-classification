NOVO 0:33 U stožeru HDZ-a pojavio se i predsjednik Andrej Plenković koji je održao vrlo smiren govor. - Čestitke svim građanima koji su sudjelovali na izborima. HDZ je izrazito zadovoljna ukupnim rezultatima ovih lokalnih izbora. Vodimo u 12 županija, a očekujem rezultat od 13 županija u kojima će HDZ obnašati vlast. Imamo 37 grada, za razliku od 24 od prije četiri godine, a u drugom krugu idemo na 44. Rezultati su u skladu s trenutnim rejtingom stranke. Split nam je iznimno važan i očekujem pobjedu u drugom krugu mog imenjaka. U Rijeci smo napravili dobar iskorak, pogotovo u gradskoj skupštini. U Zagrebu zahvaljujem Dragi Prgometu i njegovom timu i žao mi je što ga birači nisu prepoznali. HDZ je generalno zadovoljan, a ovo je uspjeh i potvrda naše politike vjerodostojnosti - kazao je Plenković. ---------------------- Prema prvim rezultatima DIP-a u utrci za gradonačelnička mjesta u četiri najveća hrvatska grada Milan Bandić vodi u gradu Zagrebu, Željko Kerum u Splitu, Vojko Obersnel u Rijeci, a Ivan Vrkić u Osijeku. I dok se HDZ u najvećim gradovima nije proslavio (imaju tri kandidata u drugom krugu, ali od njih tek Krstulović Opara ima kakve takve šanse za pobjedu u Splitu, u Zagrebu je pak Drago Prgomet potpuno podbacio), u županijama je trenutno vladajuća stranka u Hrvatskoj bolje prošla. Prema rezultatima DIP-a u 22 sata, HDZ-ovi kandidati za župana pobjeđuju u 6 županija već u prvom krugu (Virovitičko-podravska, Brodsko-posavska, Požeško-slavonska, Karlovačka, Ličko-senjska, Zadarska) Osim toga, njihovi kandidati vode u još 7 županija (Koprivničko-križevačka, Osječko-baranjska u kojoj nisu bili na vlasti 11 godina, Vukovarsko-srijemska, Sisačko-moslavačka, Šibensko-kninska, Splitsko-dalmatinska i Dubrovačko-neretvanska). Inače, na lokalnim izborima prije četiri godine HDZ je s partnerima osvojio najveći broj glasova u 11 županijskih skupština, SDP i partneri u njih 8 (uključujući Grad Zagreb), a u po jednoj najveći broj glasova imali su IDS (Istarska županija) te HDSSB (Osječko-baranjska). Predsjednik HDZ-a i premijer Andrej Plenković izjavio je u nedjelju navečer dolazeći u sjedište stranke kako, što više pristižu izborni rezultati, Hrvatska je sve "plavija".  - Kako pristižu izborni rezultati Hrvatska je sve plavija. Bit će dobro za HDZ - kratko je rekao šef HDZ-a, stranke čija službena politička boja plava. S druge strane, kandidati SDP-a, ili kandidati kojima su dali potporu, sigurno pobjeđuju u 5 županija (Krapinsko-zagorska, Bjelovarsko-bilogorska u kojoj pobjeđuje nezavisni Damir Bajs, Zagrebačka u kojoj su dali potporu HSS-ovom Stjepanu Kožiću, Primorsko-goranska i Varaždinska u kojoj su poduprli HNS-ova Predraga Štromara) IDS će očekivano imati župana u Istarskoj županiji (kojem je potporu dao i HNS), dok će HNS sigurno imati župana u Međimurskoj županiji, a kandidati kojima su oni dali potporu zajedno s SDP-om pobjeđuju u još tri županije prema sadašnjim rezultatima. HDZ je na izborima za gradska vijeća osvojio većinu u 13 velikih gradova, a slijedi SDP s osvojenom većinom u četiri grada, dok IDS ima najviše osvojenih glasova u dva grada, pokazuju privremeni neslužbeni rezultati Državnog izbornog povjerenstva u 23 sata. U utrci za gradsko vijeća velikih gradova nezavisne liste pobijedile su u Slavonskom Brodu, gdje je lista Mirka Duspare dobila 36,30 posto, i u Varaždinu, gdje je lista Ivana Čehoka osvojila 28,87 posto. U zagrebačkoj Gradskoj skupštini lista Milana Bandića zasad osvaja 23,34 posto glasova, slijedi lista SDP-HNS-HSS-HSU-NH-SU s 20,66 posto osvojenih glasova, lista Sandre Švaljek HSLS-ZS-HKS s 12,43 posto, HDZ s 11,93 posto, lista Brune Esih 8,14, Zagreb je naš-NL-Orah-RF-Za grad – 7,49 posto. Izborni prag, među ostalima, nisu prošli  MOST, Živi zid-PH i Pametno. U splitskom Gradskom vijeću najviše glasova ima  HDZ (25,31 posto), a slijedi Željko Kerum koji je osvojio 19,15 posto glasova, slijede Pametno (16,37 posto), Most (10,82) i SDP-HNS (10,68 posto). HDZ je samostalno ili s partnerima najviše glasova osvojio i na izborima za gradska vijeća u Zadru, Šibeniku, Dubrovniku, Karlovcu, Sisku, Velikoj Gorici, Krapini, Bjelovaru, Virovitici, Vukovaru i Požegi. SDP je najviše mjesta u gradskim vijećima velikih gradova osvojio u Rijeci, Osijeku, Čakovcu i Koprivnici. U Rijeci SDP s partnerima osvaja 37,75 posto, slijede HDZ s 18,97 posto, AM-Živi Zid-Snaga-Alternativa s 12,11 posto, nezavisna lista Hrvoja Burića s 10,58 posto, RI-Pametno sa 6,92 posto, Most s 6,73 posto i HNS s partnerima 6,38 posto. U Osijeku je za gradsko vijeće SDP s partnerima dobio 23,41 posto glasova, a slijede HDZ s 22,41 posto, Most s 11,53 posto, Biraj bolje s 7,5 posto, HDSSB-HSLS-ABU sa 7,43 posto. Lista Desno osvojila je 6,52 posto, a lista Danijela Lovorkovića 5,29 posto.