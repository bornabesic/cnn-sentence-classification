Mještani sela Biljane Donje kod Zadra prosvjedovali su prije tri godine tražeći da se iz njihova susjedstva ukloni tzv. crno brdo, točnije brdo oporabljene troske iz šibenske Tvornice elektroda i ferolegura.   Više 3600 okolnih mještana potpisali su peticiju ne bi li se 200 tisuća tona otrovnog industrijskog otpada preselilo odavde, no bez uspjeha. Danas, tri godine od prosvjeda i sedam godina otkako je nastalo, crno brdo još uvijek je ovdje, a priču o tome donosi RTL Televizija.   - Pa to je najrazvijeniji kraj Ravnih kotara, sa poljoprivredom i sa svim. Ja mislim da neće dobro donijeti, a loše hoće sigurno, a da smo mi mogli do nekoga, do Vlade doći, pa oni svi znaju za to, ali nema lokacije gdje će je smjestiti, tvrdi Sveto, stanovnik Biljana Donjih.   Naime, ovdje se nekad nalazila Tvornica elektroda i ferolegura, prostirala se na 272 tisuće kvadratnih metara, samo deset minuta od centra Šibenika. Danas, nakon ekološke sanacije u koju je Grad Šibenik uložio milijune, ovaj prostor se naziva posebnim investicijskim potencijalom za grad Šibenik.   A da bi Šibeniku svanulo, Biljanima Donjim je moralo smrknuti, pa je tako nepoželjni otpad prevezen u susjednu, Zadarsku županiju. Htjeli smo upitati zadarskog župana HDZ-ovog Stipu Zrilića, zašto je to dozvolio, no iz njegova ureda poručili su nam da nije raspoložen razgovarati na tu temu. Na vlast je došao 2009., a troska u Biljane 2010. On nakon osam godina odlazi iz fotelje župana, a stanovnicima Ravnih kotara u nasljeđe ostavlja – crno brdo.   - Svi su ogorčeni ovdje, svi su ogorčeni, tko to doveze ovdje, pogotovo u ovim Ravnim kotarima, tko to može?! Samo čovjek - priča stanovnik Zoran Krišto. Taj čovjek se zove Sadik Čolić, direktor tvrtke MLM d.o.o., čije se sjedište nalazi se u Zagrebu.   - Dakle, 110 godina je TEF odlagao industrijski otpad u more i priobalje, zatim je Ministarstvo zaštite okoliša dalo nalog TEF-u da taj otpad pretvori u sekundarnu sirovinu, ako je ikako moguće. Konzultirali su razne tvrtke i prije mene sedam, točno sedam različitih firmi je pokušalo to napraviti, tvrdi Sadik.   Možda zato što se ne može. U javnosti dostupnim dokumenatima Vlade RH može se pročitati kako se sve ove godine spomenuto brdo troske definira isključivo kao otpad. Gospodin Sadik tvrdi kako se ne radi o ničem opasnom jer su tako pokazale analize koje su radili. Na upit o analizama, gospodin Sadik je donio veliku sportsku torbu s dokumentima u kojoj se, kako kaže, nalaze analize koje su rađene.   - Gledajte, ne radi se o trosci, već se radi o industrijskom agregatu namijenjenom za..., rekao je gospodin Sadik i ušutio. Nakon što nas je optužio da imamo negativan stav, Sadik Čolić nam nije pokazao obećanu analizu, već dokumentaciju koju kao argument nije uvažilo niti Ministarstvo zaštite okoliša.   No, postoje i analize koji potvrđuju da je oporabljena troska opasna po ljude.   - Mi smo svojim novcem poslali analizu u Tuebingen, u jednu poznatu firmu Eurofins, koja je dokazala da postoje ugljikovodici, aromatični ugljikovodici koji su kancerogeni, mnogo, mnogo puta veći, i 20 puta veći od dozvoljenog u prirodi, to je potvrdila i firma ANT iz Zagreba i konačno, dobili smo od Ministarstva poljoprivrede potpisano od pomoćnika Ministra, Dražena Kurečića, gdje su oni dali taj materijal u Zavod za javno zdravstvo Andrija Štampar, koji je treći puta potvrdio da se radi o kancerogenom materijalu, objasnio je za RTL Zdravko Belušić iz Eko-udruge "Ravni kotari".   Upravo zbog tih nalaza mještani Biljana Donjih i okolice, već godinama pokušavaju pridobiti pažnju svih mogućih institucija ove države.   Prema postojećoj dokumentaciji inspekcije Ministarstva zaštite okoliša u periodu od svibnja 2010. do travnja 2011. u Biljane Donje je dovezeno 140 tisuća tona oporabljene troske, koju Čolić naziva agregatom kamena, a u dokumentima Ministarstva se koriste termini „materijal“ i „tvar“, obzirom da, citiramo: Unatoč tvrdnjama direktora trgovačkog društva MLM group o mogućnostima korištenja tog materijala, navedeni materijal s predmetne lokacije nije do sada korišten u građevinarstvu“.   No, Sadik Čolić, čini se, ima svoju istinu. Tvrdi kako nikad nije dobio nalog Ministarstva za saniranje otpada te da je tri puta tjedno u komunikaciji sa Ministarstvom za zaštitu okoliša. "Oni za svaki naš potez dobiju kompletnu dokumentaciju, za odvoz ovih 800 tona svu dokumentaciju su dobili", tvrdi gospodin Sadik.   Iz Ministarstva zaštite okoliša su nam odgovorili potpuno drugačije:   - Do sada je proveden niz inspekcijskih nadzora te je zbog utvrđenih nepravilnosti izricano i poduzimano više mjera – naložene su mjere za prekrivanjem, izdano je Rješenje o uklanjanju otpada s lokacije, odgovornoj osobi tvrtke je izrečena novčana kazna zbog ne postupanju po rješenju za uklanjanje otpada. Vezano uz Vaš upit o tome tko je dozvolio da tvrtka odloži trosku na lokaciji Biljane Donje, prema saznanjima Inspekcije zaštite okoliša, dozvolu imaju samo od vlasnika katastarske čestice koji im je dozvolio odlaganje na toj lokaciji, navodi se u priopćenju.   - Oni su njemu rekli da će na toj zemlji biti građevinski materijal, a čovjek, koji živi u Srbiji, u Vojvodini, a preko ljeta je u Viru konobar, kaže da su ga prevarili, da on nije znao što će ovdje doći, i onda je on to iznajmio, tvrdi gospodin Belušić iz Eko-udruge "Ravni kotari".   Vlasnik zemljišta na kojem se nalazi troska, nije želio javno govoriti o ovoj temi, za koju kaže da mu je prouzročila i previše problema koje nije očekivao. Upravo informacija da se oporabljena troska nalazi na privatnom zemljištu, poslužila je kao argument županu Zriliću da se ne može ništa poduzeti protiv MLM groupe, tvrdi Belušić.   - Smiješno, on je rekao nismo mogli spriječiti dovoz toga zato jer je to privatno zemljište, na što sam mu ja ironično rekao da onda ja mogu na svojoj zemlji uzgajati marihuanu, ili od Francuza uzeti nuklearni otpad pa ga stavljati, tvrdi gospodin Belušić.   Pokušali smo doći i do, prije desetak dana aktualnog, dugogodišnjeg HDZ-ovog gradonačelnika Benkovca, Branka Kutije. On je priču o Crnom brdu nazvao – političkom kampanjom, u kojoj on više neće sudjelovati, pa nije htio dati izjavu. Umjesto toga ostavio je dokumentaciju, u kojoj opet stoji da je riječ o privatnom zemljištu zbog čega MLM-u lokalne vlasti ne mogu ništa.   - Samo pola ovog materijala, tj. terena je njegovo, a pola je od Hrvatskih šuma, HŠ su već tužile Čolića i firmu MLM i već su dobile spor. Nije istina da je samo na privatnom terenu, rekao je Belušić.   Iz Hrvatskih šuma su potvrdili da su dobili nepravomoćnu presudu, no kako do pravomoćne nije ni došlo – zbog zastare predmeta. Sadik Čolić sve argumente koje smo pobrojali u prilogu odbacuje, tvrdeći da eko aktivisti podmeću otrovno ulje u odloženi materijal kako bi njega onemogućili da ga proda.   Na upit zašto bi to netko radio, rekao je kako to ne smije govoriti s obzirom na istragu te da je sve prijavljeno DORH-u koji je na sebe preuzeo čitav slučaj.   Čolić se čvrsto drži svoje priče, bez obzira što ga Ministarstva zaštite okoliša potpuno demantira. Štoviše, nakon što su iscrpili opomene, rješenja, naloge i novčana kažnjavanja, sada su objavili javni poziv trećoj strani koja bi trebala ukloniti Crno brdo.   Račun će, kažu, ispostaviti Sadiku Čoliću, tj. njegovoj tvrtki MLM grupi. No, podsjetimo da su bez obzira na sve do sada poduzeto, Sadik i njegovo Crno brdo „preživjeli“ 5 ministara zaštite okoliša, usprkos činjenici da je priča došla i do Europske komisije koja nam prijeti penalima.