Foto: Šibenik.in ŠIBENSKA policija u suradnji sa Županijskim državnim odvjetništvom provodi veliko kriminalističko istraživanje vezano za gospodarski kriminal u TLM-u. Jučer su zbog sumnje u zlouporabu povjerenja u gospodarskom kriminalu priveli Tonćija Kandida, jednog od bivših rukovoditelja u TLM-u. Kandido je uhićen na graničnom prijelazu s Bosnom i Hercegovinom u Slavoniji nakon što ga šibenska policija nije zatekla u njegovom šibenskom domu.    Policija i županijsko tužiteljstvo, piše Šibenik.in namjeravaju na informativni razgovor privesti i Marka i Lorana Pejčinovski, oca i sina makedonskog porijekla koji žive u Austriji, a čija je tvrtka Euris 2012. godine preuzela šibenski TLM. Kako je riječ o stranim državljanima, da bi došli do njih moraju zatražiti međunarodnu pravnu pomoć.   Sumnja se da je gospodarskim kriminalom u TLM-u počinjena ogromna financijska šteta, o čemu se u javnosti godinama priča. U policiji jutros nisu htjeli potvrditi, ali niti demantirati ove informacije.  "Mogu vam samo reći da zajedno s Županijskim državnim odvjetništvom istražujemo slučaj TLM i to je zasad sve. Hoće li tijekom dana biti novih informacija, vidjet ćemo..." rekla je Marica Kosor, glasnogovornica Policijske uprave šibensko-kninske.   Jutros je pretražen i Kandidov stan na Baldekinu i njegova kuća u jednoj šibenskoj četvrti na periferiji. Kandido je nazočio pretrazi. Odvjetnik Škarica rekao mu je da je riječ o rutinskom pretrsu i da policija neće pronaći tamo ništa. Kandido će tijekom dana biti predan pritvorskom nadzorniku, vjerojatno uz kaznenu prijavu za zlouporabe u gospodarskom poslovanju.   Kandidov sin, koji je također bio nazočan pretresu na Jadriji, zamolio nas je novinare da ne fotografiraju.   "Znam da samo radite svoj posao, ali molim vas dajte nam mira jer mi je majka zbog svega ovoga u teškom stanju i ne bi htio da joj bude još gore" rekao nam je novinarima Šibenik.in-a. Tonći Kandido bivši je član uprave tvrtke TLM Aluminium protiv kojeg je šibenska policija već podnosila kaznenu prijavu zbog sumnje da je nakon odlaska iz TLM-a zadržao vozilo, bankovnu karticu i mobitel te tako oštetio tvrtku za 300.000 kuna.  Nakon uvida u dokumentaciju i saslušanja niza svjedoka, Općinsko državno odvjetništvo (ODO) u Šibeniku odbacilo je tu kaznenu prijavu Policijske uprave šibensko-kninske protiv njega. I tada ga je branio Krešimir Škarica.   Uhićenje Tonćija Kandida, jednog od rukovoditelja iz prošlosti TLM-a kojeg županijsko tužiteljstvo i policija istražuju zbog sumnji u gospodarski kriminal, nastavak je akcije suzbijanja korupcije i organiziranog kriminaliteta koju je za Novu godinu najavio Ivica Kostanić, načelnik Policijske uprave šibensko-kninske. "Imali smo konkretna saznanja da je u tim slučajevima počinjena znatna materijalna šteta pa smo proteklih mjeseci uložili veliki trud u prikupljanju materijalnih dokaza s kojima ćemo zatvoriti krug oko odgovornih. Sve radimo u suradnji sa Županijskim državnim odvjetništvom u Šibeniku i rezultate ćete vidjeti vrlo brzo" najavio je početkom godine načelnik PU Šibensko-kninske, Ivica Kostanić.  Zbog sumnje u gospodarski kriminal policija je još u ožujku uhitila bivšeg predsjednika uprave Jadranske banke Ivu Šinka, njegovu zamjenicu Mariju Trlaju, člana uprave Mirka Goretu i poduzetnika Nikolu Žnidarića. Žnidarića su teretili da je ostalo troje poticao na kazneno djelo kojim je banka oštećena za 42 i pol milijuna kuna. Tada su svi optuženi pušteni da se brane sa slobode.   Sljedeći je bio slučaj šibenskog TLM-a kojim se policija bavila mjesecima i kojem se sumnja na ogromnu materijalnu štetu.   Paralelno s Jadranskom bankom i TLM-om, policija je pratila i situaciju u poduzeću NCP.   Šibensku, ali i hrvatsku javnost zanima rasplet ovih istraživanja jer gospodarski kriminal je nanio ogromnu štetu lokalnom gospodarstvu.