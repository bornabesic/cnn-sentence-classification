Ministar uprave Ivan Kovačić stao je u obranu Matije Kikelja kojeg je postavio na mjesto tajnika kabineta ministra, kako je pisao Index. Kovačić je kazao kako je on sveučilišni profesor i doktor stomatologije te da to možda za nekog "nije referenca za posao ministra uprave, ali jest za prepoznavanje izvrsnosti". – Planirao sam po završetku formiranja svojeg tima pozvati medije u ministarstvo i predstaviti vam suradnike bez kojih ne bih prihvatio ovu dužnost. Ali neki su me radoznali mediji očito preduhitrili – napisao je Kovačić u priopćenju. Napisao je i da mu je Kikelj najmlađi suradnik i jedan od najboljih te da je bio izvrstan student Pravnog fakulteta u Zagrebu te angažirani studentski pravobranitelj zagrebačkog Sveučilišta. – Diplomirao je s jednom od najvećih pohvala zbog visokog prosjeka ocjena, polaznik je doktorskog studija javnog prava i uprave, radio je u odvjetništvu kao pripravnik, bio je već i u Ministarstvu uprave u sektoru upravne inspekcije, angažirao se u mnoštvu projekata za mlade i kao član udruga nevladinog sektora radio vrijedno i profesionalno svoj posao. Bez ikakve veze s politikom javio se i prošao na javnom natječaju za javnu službu u agenciji HAMAG-BICRO. Njegov jedini "grijeh" je očito to što je preuspješan za svoje godine. Među sto neiskusnih mladih osoba teško je naći deset najboljih, ali je zapravo lako naći one izvrsne. Takve osobe jednostavno same odskaču. Čast mi je da u timu imam više takvih osoba, a među njima i Matiju Kikelja. I što sam ja to nečasno učinio? Zatražio sam da ga se iz jedne ustanove sa službeničkog posla – sukladno propisima – prebaci u kabinet ministra na drugo službeničko mjesto, koje je još bilo i upražnjeno! Kao ministar imao sam pravo dovesti dva državna tajnika i tri pomoćnika kao političke osobe, ali čak ni to nisam učinio, nego sam ih sve preuzeo iz sustava, odnosno prebacio s drugih pozicija u državnih i javnim službama. Stoga je medijski napad pod motom "Mostovi uhljebi" nešto najbesramnije što sam u životu doživio. Kad god odlazim iz ministarstva i ostavljam Matiju Kikelja u svojem uredu, odlazim potpuno siguran da kabinet ostaje u rukama osobe na koju se mogu osloniti u potpunosti i koju iznimno cijenim. Zbog napada ispod svake razine, ne samo da neće doći u pitanje status Matije Kikelja u mojem timu, nego mu već sutra mogu povjeriti samo još veću zadaću. S dvadeset šest godina Matiji Kikelju bih povjerio da vodi i ministarstvo, pri čemu i meni samom ne bi bilo ispod časti da mu budem pomoćnik.  A uskoro ćete, osim njega, moći upoznati i ostale moje suradnike bez kojih ne bih prihvatio ovu dužnost. A cilj koji smo si zadali nije mali. Kao ni ljudi koje sam izabrao za njegovo ostvarenje – stoji u priopćenju. >> Evo tko je imenovan i razriješen na zatvorenom dijelu sjednice Vlade 