Plaćanje dopunskog osiguranja čije će povećanje za 19 kuna biti prolongirano s početka svibnja na početak lipnja, ali od Vlada ne odustaje, je svačiji osobni izbor, rekao je nekoliko puta ministar zdravlja Dario Nakić gostujući u emisiji Veto Sanjina Španovića na Jabuci TV, a zatim najavio kako planira svima onima koji ne plaćaju to dopunsko osiguranje povećati limit participacije za 1000 kuna. Dakle, svi koji završe u bolnici bez dopunskog osiguranja plaćat će maksimalni iznos računa za uslugu od 3000 kuna, a ne 2000 kuna koliko je sada bilo.   - Naš prijedlog ide da povisimo limit na 3000 kuna. Ranije je isto bio takav iznos. Kada pogledata koliko iznosi račun nakon bolničkog liječenja, tek tada vidite koliko to košta u bolnici. Vaš izbor je hoćete li plaćati dopunsko ili ne. Ovo nije elitizacija zdravstva, upravo suprotno, sve što radimo, radimo na tome da zdravstvo ostane javno i socijalna kategorija – rekao je Nakić u emisiji Veto. A oni koji plaćaju dopunsko osiguranje povećanje od 19 kuna neće im slijediti od 1. svibnja, već početkom lipnja, najavljuje Nakić. - Najavio sam da ćemo povećati i poslao prijedlog, ali to odlučuje HZZO. Kroz sve to mora proći javna rasprava. Moj prijedlog je bio da krenemo od svibnja, ali nećemo stići. Cilj nam je da krenemo početkom lipnja – rekao je Nakić koji tvrdi da od svog prijedloga ne odustaje, pa bez obzira što je na temelju te najave 1000 ljudi otkazalo policu dopunskog osiguranja u HZZO-u. Potvrdio je voditeljevu konstataciju kako povećanje od 19 kuna neće povećati kvalitetu zdravstvenog sustava, već da se s njom pokušava zadržati ova razina.   - Prošle je godine kada nije bilo takvih najava od police odustalo njih 150 000. Tako je, dajemo sve od sebe da održimo sadašnji socijalni sustav zaštite. Nitko ne mora plaćati dopunsko zdravstveno osiguranje, to je mogućnost koju plaća 1,6 milijuna ljudi da bi učenici, studenti, dobrovoljni darivatelji krvi, organa, oboljeli od malignih bolesti, transplatirani, invalidi i ostali ne bi morali plaćati dopunsko. Ostavio bih da redoviti studenti i učenici i dalje ne plaćaju, jer to su budućnost ove zemlje – branio je Nakić svoju odluku. No, priznao je da 300 milijuna koliko planira ovim povećanjem dopunskog uprihoditi nije dovoljno da pokriva cijeli sustav dopunskog osiguranja. Na pitanje je li to onda gašenje požara kantom vode odgovorio je da je to jedan dio priče. - Tih 300 milijuna kuna, to je nešto da se popravi situacija. Mi moramo napraviti bolje i značajne uštede i racionalizaciju da sustav bude potpuno stabilan – rekao je Nakić. I dok on tvrdi da mu je cilj da zdravstvo ostane javno, predsjednik SDP-a Zoran Milanović danas je rekao da sve što se događa nije čak niti sistamska privatizacija zdravstva protiv koje bi on isto bio, nego kaotična privatizacija zdravstva. - Zoran Milanović je najbolji primjer kako treba kako voditi zemlju i zadužiti za dodatnih 100 milijardi kuna pokrivati troškove uzimajući nove zajmove. Mogu ja nastaviti ovako svakih dvije godine uzimati novih 3,5 milijuna kuna novih zaduženja. Je li to odgovorno ponašanje? – rekao je Nakić.   Tijekom emisije ministar Nakić najavio je kako je krenuo u potragu za lokacijom na kojoj će se izgraditi nova dječja bolnica koja se danas nalazi u neadekvatnom prostoru Klaićeve. Otkrio je kako su tri lokacije stavljene u uži izbor i da sada se mora pronaći adekvatan način financiranja izgradnje bolnica. - Upravo danas sam bio u obilasku potencijalnih terena za novu bolnicu koja će imati nacionalnu razinu liječenja. Sadašnja bolnica u Klaićevoj ne zadovoljava kvalitetan standard za liječenje najmlađih bolesnika. Imamo nekoliko lokacija, ali prostor Srebrnjaka, nije gdje nije baš adekvatan prostor, stoga smo se koncentirali na lokacije KBC Rebra, KB Dubrave i jedan prostor koji je neovisan u Novom Zagrebu koji se nalazi u blizini Velesajma. Za izgradnju takve bolnice stoji nam na raspolaganju dio sredstava iz EU fondova za posebno ranjive skupine kao djeca, te prodaja zgrade u Klaićevoj da se što bolje zatvori financijska konstrukcija – rekao je Nakić koji nije želio davati rokove kada će početi izgradnja te bolnice. - Ne mogu reći kada će biti gradnja. Nisam bio sam, bio je cijeli tim, i sada moramo sjesti i donijet ćemo zajedničku odluku – rekao je Nakić. Na opasku kako je u manje od 100 dana otkako je postao ministar od politički nepoznate osobe postao jedan od najnepopularniji ministara Nakić je rekao da se on svojom nepopularnošću ne zamara i ne gleda rejting. Na pitanje je li spreman ostati ostati omražen i nepopularan i provesti svoj plan, nije dao jasan odgovor već je rekao da će pustiti javnost da o njemu sudi. - Nisam došao sam da se nekome dodvoravam, nego da naš sustav učinimo kvalitetnim, da uvedemo red, održimo financijski održivim. Ne razmišljam o slijedećim izborima, ja sam ovdje sad i spreman sam napraviti sve najbolje što mogu, uvažavajući sve primjedbe i sugestije ako netko ima bolje ideje. Ali nitko nije predložio ništa bolje. Spreman sam provesti program koji će stabilizirati naš zdravstveni sustav. O vama će uvijek govoriti vaša djela – rekao je Nakić.   Na opasku kako je to očito dolina suza o kojoj je Karamarko pričao u kampanji Nakić je rekao da je on spreman biti uz Karamarka najnepopularniji. - Tomislav Karamarko je dugo vremena najnepopularniji političar u Hrvatskoj. To je predsjednik moje stranke i čovjek koji ima viziju, ideju i upornost da ova zemlja stane na noge. Ako se s njim borim za to, nemam nikakav problem oko popularnosti – rekao je Nakić   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!