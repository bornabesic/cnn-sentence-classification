Na valu potresa koji se iz Velike Britanije širi Europom, prvi referendum nakon Brexita mogao bi se održati u zemlji koja je tek na početku pregovora o ulasku u Europsku uniju, u Srbiji, ako vlast popusti pritiscima iz Rusije. Na udaru nagovaranja Rusi, naime, tvrdi beogradski Blic, u svim razgovorima sa srbijanskim dužnosnicima spominju referendum na kom bi se Srbi trebali odlučiti jesu li za ulazak zemlje u NATO i u EU. Male proruske stranke u Narodnoj skupštini posebno su na udaru nagovaranja iz Moskve, a četiri srbijanske stranke bile su i na kongresu vladajuće Jedinstvene Rusije. Kako se iduće godine na proljeće u Srbiji trebaju održati i izbori za novog predsjednika, Rusi forsiraju da se istog dana održi i referendum. Kako bi Srbi odlučili na tom referendumu, nije lako predvidjeti, jer praktično je i korisno surađivati s Europom, ali sentimenti su na strani pravoslavne, slavenske braće. – Emocije imaju veliko značenje u geopolitičkim opredjeljenjima. Velik utjecaj ima i Pravoslavna crkva i razne elite, a teško je zapravo točno reći i na kojoj poziciji je Aleksandar Vučić – kaže šefica srbijanskog HHO-a Sonja Biserko, dodajući kako sve što je konstruktivno dolazi iz EU, a ne iz Rusije, ali to ne znači da bi EU dobila na tom referendumu. Naročito kad se ima na umu potres koji je na političkoj sceni izazvala odluka Britanaca. Rusofilstvo dio identiteta Nedavno je Helsinški odbor objavio i zbornik “Potka srpskog identiteta - antizapadnjaštvo, rusofilstvo, tradicionalizam”. Biserko u uvodu navodi kako se obje Jugoslavije u Srbiji negiraju, iz sjećanja se isključuje 20. stoljeće i sudar između patrijarhalne i moderne civilizacije u ovom trenutku preteže na stranu “svetosavskog identiteta”. “Rusija pothranjuje srpsku frustraciju i tezu da je Jugoslavija bila srpska zabluda”, piše Biserko. – U ovom trenutku Putin koristi situaciju i dodatni poticaj koji je njegovu cilju jačanja utjecaja na Balkanu dao Brexit – kaže.  