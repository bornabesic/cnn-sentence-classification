Umjereni političar Hasan Rohani koji je nadmoćno pobijedio na predsjedničkim izborima u Iranu, rekao je u subotu da je narod izabrao put "sloge sa svijetom". "Naš je narod uputio jasnu poruku", rekao je Rohani u televizijskom obraćanju pošto je već u prvom krugu u petak ponovo izabran s 57 posto glasova na drugi, posljednji četverogodišnji mandat. Njegov ponovni izbor je 'zeleno svjetlo' za nastavak njegove politike otvaranja svijetu i provedbe reforma. "Iranski narod je izabrao put sloge sa svijetom, daleko od ekstremizma. On želi živjeti u miru i u prijateljstvu s ostatkom svijeta, ali ne prihvaća prijetnje i poniženje. Ovo je glavna poruka koju on želi uputiti svijetu", dodao je. Njegova izjava dolazi u trenutku kada američki predsjednik Donald Trump, koji nije prijateljski raspoložen prema Teheranu, boravi u posjetu Saudijskoj Arabiji, suparnici Irana na Bliskom istoku. "Naš je narod na izborima poručio susjednim zemljama i cijeloj regiji da je jačanje demokracije put kojim se jamči sigurnost a ne oslanjanje na strane sile", rekao je Rohani. "Rekli ste 'ne' onima koji su nas htjeli vratiti unatrag", dodao je, ali nije spominjao ime svog konzervativnog suparnika, vjerskog čelnika Ebrahima Raisija. Rohani je u kampanji za sebe rekao da je predsjednik "svih Iranaca" i da svima pruža ruku. Zahvalio je, među ostalima, bivšem reformatorskom predsjedniku Mohamedu Hatamiju (1997. - 2005.) koji je pozvao Irance da glasaju za Rohanija.