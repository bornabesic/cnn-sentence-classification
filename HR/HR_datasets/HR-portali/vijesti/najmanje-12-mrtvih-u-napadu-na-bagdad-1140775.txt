Takozvana Islamska država preuzela je odgovornost za samoubilački napad na zelenu tržnicu u istočnom Bagdadu u kojem je u nedjelju ujutro ubijeno najmanje 13, a ranjeno više od 50 osoba.   Najnoviji među krvavim napadima počinjenim u Iraku izveo je samoubojica koji je aktivirao eksploziv u svojem automobilu na ulazu u glavnu tržnicu s voćem i povrćem u iračkom glavnom gradu. Džihadistička Islamska država (IS) preuzela je odgovornost priopćenjem na internetu uz napomenu da je bombaš ciljao okupljanje šijita u tom području.  Eksplozija je pogodila glavni šijitski okrug Džamilu. U nizu napada počinjenih u iračkoj prijestolnici i drugim gradovima u tjedan dana ubijeni su deseci ljudi.  Za nekoliko tih napada odgovornost je preuzeo IS koji je pod sve većim pritiskom zbog ofenzive na Mosul, njihovo zadnje veliko uporište u Iraku.  IS bi mogao pojačati bombaške napade i služiti se sličnim taktikama drugdje u Iraku kako bude napredovala ofenziva na Mosul te će se on morati povlačiti.