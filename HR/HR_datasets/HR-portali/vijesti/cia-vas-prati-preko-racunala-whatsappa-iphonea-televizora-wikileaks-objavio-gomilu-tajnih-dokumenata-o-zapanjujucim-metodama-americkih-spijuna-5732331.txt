WikiLeaks je utorak objavio nekoliko tisuća dokumenata koji detaljno, kako navodi ova organizacija, opisuju kako je CIA sofisticiranim metodama provaljivala u pametne telefone, računala, pa čak i u televizore povezane na internet. Julian Assange nazvao je to najopsežnijim i najvažnijim otkrićem ikada, čak većim i od onog Snowdenovog. New York Times piše da je to još jedan veliki udarac za CIA-u, ali samo pod uvjetom da su dokumenti autentični, što zasad nije potvrđeno.U WikiLeaksu tvrde da su objavili više od 8.000 dokumenata, ali i da je to samo prvi dio. U njima se detaljno opisuje kako je CIA uspostavila globalni hakerski program 'provaljivanja' u aplikacije kao što su Signal, WhatsApp i Telegram. Također se navodi da je agencija zloupotrebljavala razne popularne proizvode kako bi prisluškivala ljude. Spominju se iPhonei, telefoni s operativnim sustavom Android, Windowsi, pa čak i Samsungovi televizori. Izvor dokumenata se ne navodi, ali u WikiLeaksu kažu da svi ti podaci, koji oni zovu Vault 7, već dulje vrijeme cirkuliraju između hakera koji rade za državu. Jedan od njih je, tvrde, počastio WikiLeaks s dijelom arhive. Dokumenti koji su procurili datiraju iz razdoblja od 2013. do 2016. godine. Bivši zaposlenik agencije, koji je htio ostati anoniman, za NY Times je rekao kako se neka kodna imena iz dokumenata. ali i način na koji je CIA provodila svoj hakerski program, čine autentičnim. S druge strane, glasnogovornik agencije Dean Boyd nije htio ništa komentirati. U prvom dijelu dokumenata manje-više opisuje se način na koji CIA špijunira ljude po cijelom svijetu. U njima se tvrdi da su maksimalno iskoristili slabosti softvera od raznih tehnoloških divova, ali naravno, nisu ih obavijestili o tome. Također, opisuje se na koji način su zaobišli enkripcijske kodove na WhatsAppu i Telegramu. Kod 'provaljivanja' u Samsungove televizore imali su pomoć i od britanske službe MI5. Napravili su poseban malware pomoću kojeg su televizore pretvorili u vlastite aparate za prisluškivanje. Još jedan program špijuniranja opisan u dokumentima je onaj pod nazivom Umbrage. CIA je iz raznih dijelova svijeta, uključujući i Rusiju, prikupila tehnike kako bi zamaskirali hakiranje i zbunili strane istražitelje. WikiLeaks na kraju napominje kako je prava svrha objavljivanja strogo povjerljivih dokumenata poticanje javne rasprave o sigurnosti, te upotrebi i kontroli cyber-oružja. Zanimljivo je da se nova tranša tajnih dokumenata iz WikiLeaksa opet u javnosti pojavljuje u trenutku kada se američki predsjednik Donald Trump našao u nevolji zbog vlastitih javnih poruka o navodnom prisluškivanju koje je protiv njega i njegovih ljudi tijekom kampanje naredio Barack Obama. Za takvu optužbu nije iznio nikakav dokaz, a ona je proteklih dana potpuno zasjenila sve ostale vijesti u Americi. Dapače, samo se dodatno nataložila na gomilu informacija o navodnim Trumpovim vezama s Rusijom, zbog čega je predsjednik prije nekoliko dana u Bijeloj kući, što je prikazala i jedna televizijska snimka, dobio slom živaca i urlikao na svoje najbliže suradnike u Ovalnom uredu. WikiLeaks je objavljivao i dijelove emailova šefa kampanje Trumpove protukandidatkinje Hillary Clinton u trenutku kada su se usred kampanje također zahuktali prigovori na njegov račun. Ljudi iz Clintoničina tabora upravo su objave WikiLeaksa navodili kao jedan od razloga koji su okrenuli javno mnijenje dodatno protiv nje. U samom WikiLeaksu čitavo vrijeme opovrgavaju da rade za Trumpa ili za Ruse, iako su većinu njihovih tajnih dokumenata proteklih godinu dana redovito prvi objavljivali ruski državni mediji, a sam Assange je na državnom kanalu Russia Today jedno vrijeme vodio talk show.