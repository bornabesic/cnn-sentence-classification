Foto: Getty  NOVINAR portala Wired Klint Finley u nedavnom članku donosi priču o utemeljitelju interneta Timu Bernersu-Leeju, koji u posljednje vrijeme nastoji unaprijediti svoj izum.  U nastavku prenosimo dijelove članka.  "Prije trinaest godina engleska kraljica proglasila je Tima Bernersa-Leeja vitezom zapovjednikom Reda Britanskoga Carstva, a nedavno je primio prestižnu Turingovu nagradu, istovjetnu Nobelovoj, koja dolazi s nagradom od milijun dolara, i to za izum interneta. Lee gleda na svoj izum kao na zajednički rad tisuća ljudi koji su pomogli da postane stvarnost".  Od početka do danas  "Na početku se na internetu moglo raditi stranice i povezivati ih kako se htjelo, a i bio je i decentralizirana platforma za istraživačku zajednicu. Danas njime vladaju globalna poduzeća poput Facebooka, Amazona, Googlea i Netflixa koja uvelike kontroliraju podatke dostupne ljudima, ali i privatne podatke korisnika. Lee to nastoji promijeniti i jedan je od voditelja Skupine za decentralizirane informacije u MIT-jevu Laboratoriju za informacijske znanosti i umjetnu inteligenciju (CSAIL).  Na poboljšanom internetu društvene mreže bi i dalje radile u oblacima, ali podaci bi se mogli spremiti lokalno, a mogli biste izabrati i drugi server u koji imate više povjerenja. Usto, mogli biste imati i posebne servere za različite vrste informacija (poslovne, zdravstvene, itd.). Lee radi na open-source projektu koji se zove Solid i nada se da će stvoriti tehnološki standard koji će omogućiti različitim aplikacijama da koriste i dijele podatke, bez obzira na tip aplikacije i vrstu podataka.  Možda se čini malo nategnutim da će ljudi prijeći s tehnoloških divova na decentralizirane sustave, ali upravo se to dogodilo u ranim danima interneta, kada je otvoreni internet nadjačao dominaciju servisa poput America Online, Compuserve i Prodigy. Lee se nada da će ljudima dojaditi tako malo kontrole nad vlastitim podacima, osobito jer su nedavno odbijena i pravila o internetskoj privatnosti Savezne komisije za komunikacije (FCC)".  Više od koda  "Ali centralizacija sustava nije jedini problem s internetom. Postoji velika količina prevara i 'lažnih vijesti', i u tim se slučajevima centraliziranje predlaže kao odgovor, ali Lee se s tim ne slaže. On navodi Wikipediju koju samostalno uređuju brojni korisnici kao pozitivan primjer i, iako nije savršena, smatra da funkcionira jer se volonteri koordiniraju i filtriraju se neispravnosti.  Ona je i podsjetnik da internet nije samo tehnologija, nego da podrazumijeva i uloženi trud ljudi. Upravo je zbog toga Lee dobio Turingovu nagradu", zaključuje se u članku.