Screenshot: YouTube SAD su odbile dati vize za oko 40 homoseksualaca iz Čečenije koji se trenutno skrivaju zbog straha od otmica i mučenja, pišu svjetski mediji. Skrivaju se na nekoliko lokacija u Rusiji, nakon vala otmica, mučenja i nestanaka homoseksualaca u Čečeniji. Ministarstvo ne želi potvrditi odbijanje viza Američko ministarstvo vanjskih poslova odbilo je komentirati navode o odbijanju viza jer su "informacije o američkim vizama povjerljive te ne mogu raspravljati o individualnim zahtjevima za vize". Glasnogovornica ruske LGBT Mreže potvrdila je za Buzzfeed da su vize odbijene. Unatoč izjavama zapadnih država, uključujući SAD, do sada su samo dvije osobe uspjele dobiti vize za odlazak u sigurne zemlje nakon progona u Čečeniji. Skriva se i novinar koji je objavio stravičnu priču  Stravičnu situaciju s homoseksualcima u ruskoj saveznoj državi otkrile su nezavisne ruske novine Novaya Gazeta, nakon čega su ruske vlasti zajedno s čečenskom vladom porekle sve optužbe tvrdeći da u toj regiji uopće nema gay osoba, a kada bi ih bilo, rodbina bi ih se "riješila". Aktivisti koji su prosvjedovali protiv cijele situacije su privedeni, a novinar koji je prvi objavio priču također se skriva. Nedavno je ruski predsjednik Vladimir Putin pristao podržati istragu u ozbiljne optužbe, nakon pritiska njemačke kancelarke Angele Merkel. Čečenija optužena za genocid Aktivisti i organizacije za ljudska prava su upozorili da je nekoliko stotina homoseksualaca oteto i odvedeno u "koncentracijske" logore, gdje su podvrgnuti mučenju kako bi otkrili ostale članove gay zajednice, a zatim ih "eliminiraju". Navodno postoji najmanje 6 tajnih logora u koje odvode homoseksualce. Čečeniju su tako tri francuske organizacije za prava homoseksualaca optužile za genocid pred Međunarodnim kaznenim sudom. "SAD su zabrinute oko situacije u Čečeniji" "SAD su i dalje zabrinute oko situacije u republici Čečeniji, gdje vjerodostojna izvješća pokazuju da je  najmanje 100 muškaraca privedeno na temelju seksualne orijentacije", izjavio je za Independent službenik američkog ministarstva vanjskih poslova. "U izvješćima također stoji da su neki od tih muškaraca podvrgnuti mučenju, a neki čak i ubijeni. SAD kategorički osuđuju progon osoba na temelju njihove seksualne orijentacije ili bilo koje druge osobine", dodao je službenik. Odvjetnik organizacija koje su tužile Čečeniju za genocid je predsjednika Ramzana Kadirova nazvao "arhitektom genocida" te rekao da je "pokretač kampova za mučenje s ciljem istrebljenja homoseksualaca".