Predrag Sekulić iz Stožera za obranu rafinerije Sisak za N1 komentirao je odluku koju je priopćio premijer nakon propale arbitraže za Inu. Premijer je poručio kako će Hrvatska pokrenuti proces otkupa cjelokupnog udjela Mola u Inu, prema modelu koji je već razrađen. Kako je odluku suda priopćio putem konferencije na sam Badnjak, Sekulić je kazao kako je stav RH nakon presude ono što će radnicima rafinerije itekako uljepšati Božić. - Razočarani smo odlukom arbitraže, ali Mađari su lobirali za svoju stranu. Mislim da će za radnike Ine i Rafinerije Sisak i za sve građane Hrvatske ovaj Božić biti ljepši nakon premijerove presice i objave o otkupu Ine. Pozdravljamo odluku Vlade RH, ovo je jedino moguće rješenje. Vidmo neko svjetlo sada, i za Inu i za energetsku budućnost Hrvatske - kazao je. MOL je, podsjetimo dobio arbitražni spor protiv Hrvatske u Genevi, nakon što je arbitraža pokrenuta u studenom 2013. godine. MOL je kao vlasnik 49 posto dionica Ine tvrdio kako Vlada nije ispunila obveze iz Glavnog ugovora o plinskom poslovanju i njegovih dodataka iz 2009. godine.  >> Plenković: Vratit ćemo Inu Hrvatskoj! Otkupit ćemo cijeli Molov paket dionica 