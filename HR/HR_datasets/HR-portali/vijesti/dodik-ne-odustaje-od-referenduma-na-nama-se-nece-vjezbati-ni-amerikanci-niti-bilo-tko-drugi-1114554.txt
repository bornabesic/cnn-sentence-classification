Predsjednik Republike Srpske Milorad Dodik ponovio je u nedjelju kako će održati referendum koji je jučer zabranio Ustavni sud BiH te istaknuo kako vlasti neće dopustiti da se nad Srbima "vježbaju" Amerikanci ni bilo tko drugi, očito aludirajući na jučerašnje vrlo oštro intonirano priopćenje u kojemu je istaknuto kako referendum neće proći bez posljedica. "Mi nismo rekli da ne provodimo odluku Ustavnog suda, mi je provodimo, nama nije rečeno kako da je provodimo. Odlučili smo da je provedemo putem referenduma. Što je netko histeričan, nervozan, taman on dolazio i iz veleposlanstva SAD-a, to je njihov problem. Na nama se neće vježbati ni Amerikanci, niti bilo tko drugi", rekao je Dodik u Trebinju gdje je boravio tijekom dana. Pri tome je pojasnio kako Republika Srpska unatoč prijetnjama neće odustati od referenduma o čemu su se složila i golema većina iz oporbe. Dodao je kako odluka Ustavnog suda da se zabrani Dan Republike Srpske predstavlja pokušaj negiranja srpskog identiteta u BiH. U nedjelju je srpski član Predsjedništva Mladen Ivanić rekao da će osobno sudjelovati u referendumu dodajući da odluka o njegovoj i zabrani Dana RS-a predstavlja udaraca suživotu u Bosni i Hercegovini. "Tko god misli da će na silu tjerati srpski narod da odustane od datuma i događaja koji su njemu bitni, strašno griješi i daje najveći doprinos tome. Naprotiv, nasilnim tjeranjem, BiH se sve više ruši", rekao je Ivanić novinarima. >> Tri dana prije referenduma: Dodik odlazi u Moskvu na sastanak s Putinom 