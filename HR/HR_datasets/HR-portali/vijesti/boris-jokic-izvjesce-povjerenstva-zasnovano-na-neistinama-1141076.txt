Članovi ekspertne radne skupine koji su do lipnja 2016. radili na provođenju cjelovite kurikularne reforme upozorili su u ponedjeljak da se izvješće Povjerenstva za unaprjeđenje reforme odgoja i obrazovanja u dijelu koji se odnosi na cjelovitu kurikularnu reformu i rad te skupine ne temelji na objektivno utvrđenim činjenicama te su rad na njegovoj izradi ocijenili neprofesionalnim. Pozvali su ministra znanosti i obrazovanja Pavu Barišića da zbog neobjektivnosti i iznesenih neistina sporne dijelove tog izvješća odbaci te ukloni s mrežnih stranica ministarstva. Kako se ističe u priopćenju, riječ je o komentaru na izvješće Povjerenstva objavljeno 4. studenoga 2016. na mrežnim stranicama Ministarstva znanosti i obrazovanja koji se temelji isključivo na onim dijelovima izvješća koji se odnose na cjelovitu kurikularnu reformu, rad ekspertne radne skupine te ostalih tijela u sklopu te skupine, a ograničen je na dio izvješća pod naslovom "Raščlamba Strategije i Akcijskoga plana za provedbu Strategije" (str. 5. - 16.). "Premda autori Izvješća na str. 5. navode da su 'utvrđene sljedeće činjenice', Izvješće se ne zasniva na objektivno utvrđenim činjenicama, već obiluje netočno prikazanim informacijama, neistinama te neprimjerenim iskazivanjem stavova bez konzultiranja svih dokumenata i komunikacije s velikim brojem osoba uključenih u rad na Cjelovitoj kurikularnoj reformi (CKR) u razdoblju od siječnja 2015. do lipnja 2016. ", ističe se u komentaru koji su potpisali članovi ekspertne radne skupine (veljača 2015. – lipanj 2016.) Boris Jokić, Branislava Baranović, Suzana Hitrec, Branka Vuk, Ružica Vuk, Zrinka Ristić Dedić i Tomislav Reškovac. U komentaru navode mnoge primjere "potpunih neistina", zatim tvrdnje i navode sadržane u izvješću za koje upozoravaju da su neutemeljeni i neistiniti, mnoge izvore kojima potkrepljuju svoju tvrdnju da izvješće pokazuje "potpuno nerazumijevanje ili zlonamjernu interpretaciju ukupnih aktivnosti u okviru CKR-a" te primjere koji upućuju na "potpuno nerazumijevanje prirode i dinamike korjenitih promjena u obrazovanju" i na "neinformiranost (ili zlonamjernost) vezanu uz rad na CKR-u i na dubinsko nepoznavanje i složenost reformskih procesa u odgoju i obrazovanju". "Osim netočno prikazanih informacija, neistina te neprimjerenih iskaza stavova, Izvješće ne uključuje različite dokumente i odluke važne za provođenje CKR-a", ističu dalje potpisnici i ocjenjuju "gotovo nevjerojatnim" da se u njemu uopće ne spominje odluka o osnutku ekspertne radne skupine za provođenje te reforme koju je 11. ožujka 2016. donio ministar znanosti, obrazovanja i sporta Predrag Šustar, kao niti jedna odluka, dokumentacija i korespondencija između ministarstva i ekspertne radne skupine od 29. siječnja 2016. do 19. lipnja 2016.  "U postojećem obliku, dio Izvješća pod naslovom 'II. Raščlamba Strategije i Akcijskoga plana za provedbu Strategije' (stranice 5. - 16.), vrijeđa rad preko 500 stručnjaka, ugrožava osobni i profesionalni integritet svih uključenih u rad na Cjelovitoj kurikularnoj reformi, Strategiji obrazovanja, znanosti i tehnologije kao i integritet odgoja, obrazovanja i znanosti u Republici Hrvatskoj", upozoravaju potpisnici. Također, neprofesionalnom, nekolegijalnom i nečasnom smatraju to što se tijekom rada na izradi tog izvješća nijednog člana ekspertne radne skupine nije pitalo za moguća objašnjenja događaja vezanih uz rad na toj reformi, dokumentaciju i davanje dodatnih uvida u rad. Izvješće utemeljeno na neistinama, lažima i iskrivljenim činjenicama "nije korak k razvoju pluralizma, demokratičnosti i europske perspektive kojoj teži Vlada RH pod vodstvom premijera Andreja Plenkovića niti može pomoći u nastavku provođenja Cjelovite kurikularne reforme i Strategije znanosti, obrazovanja i tehnologije", smatraju potpisnici. "Iz svega navedenoga, a ponajviše zbog neobjektivnosti, netočnosti, iznesenih neistina, nepotpunih informacija, netočnih prikaza, insinuacija i neprimjerenih iskaza stavova, ljubazno smo zamolili ministra Pavu Barišića da navedeno Izvješće u dijelu koji se odnosi na utvrđivanje činjenica (str. 5.-16.) odbaci i ukloni s mrežnih stranica Ministarstva. U suprotnome, zadržavamo pravo na sve moguće načine zaštititi rad preko 500 stručnjaka, osobni i profesionalni integritet svih uključenih u rad na Cjelovitoj kurikularnoj reformi", poručuju te napominju da je komentar sa zamolbom za uklanjanje navedenog dijela tog izvješća poslan ministru Barišiću 27. prosinca te ponovno 29. prosinca 2016.