Foto: FAH EGIPATSKE snage sigurnosti ubile su u ponedjeljak sedam boraca Islamske države koji su se sastali zbog planiranja novih napada na kršćane, priopćilo je egipatsko Ministarstvo unutarnjih poslova.      Incident se dogodio na jugu zemlje, u gradu Assiutu, samo dan nakon što je egipatska vlada, odnosno prvi čovjek države Abdel Fatah al-Sisi, proglasio tromjesečno izvanredno stanje.  Izvanredno stanje proglašeno je zbog nedjeljnih napada Islamske države na dvije kršćanske koptske crkve u kojima je poginulo najmanje 44 ljudi.  Sedam militanata ubijeno je nakon što su otvorili vatru na snage sigurnosti dok su planirali nove napade na kršćane, objavilo je egipatsko ministarstvo u priopćenju. Assiut inače ima brojnu populaciju kršćana.  Na mjestu događaja pronađena je uz ostalo municija, ali i propagandni materijali koji veličaju Islamsku državu.