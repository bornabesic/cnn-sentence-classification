Foto: FAH  PROCES reformi i približavanja svih zemalja jugoistoka Europe treba ubrzati i biti u stalnom fokusu Europske Unije koju će integracija svih tih zemalja upotpuniti i ojačati, stoji u izjavi summita Brdo-Brijuni koju su u subotu predstavili predsjednici Slovenije Borut Pahor, Hrvatske Kolinda Grabar Kitarović te Njemačke Frank-Walter Steinmeier.  Deklaracija je donesena na Brdu kod Kranja, na plenarnom godišnjem zasjedanju lidera jugoistočne Europe iz Slovenije, Hrvatske, Srbije, Bosne i Hercegovine, Kosova, Makedonije i Albanije koji su uključeni u slovensko hrvatsku inicijativu Proces Brdo-Brijuni.  Potrebno je nastaviti političku i gospodarsku suradnju, navodi se u izjavi .  Zemlje regije pozivaju se da se suzdrže od "nacionalističke i zapaljive retorike" i da je izbjegavaju u odnosima između država i u odnosima unutar država.  Umjesto toga treba poticati suradnju i dijalog, stoji u izjavi.  Njemački predsjednik Steinmeier sudjelovao je na summitu  kao gost iz najjače članice EU-a koja vodi i komplementarnu "berlinsku inicijativu", usmjerenu na jačanje regionalne suradnje.  Proces Brdo-Brijuni pokrenule su 2013.  godine Hrvatska i Slovenija u svrhu jačanja suradnje i povjerenja u regiji, te ubrzanja puta prema EU onih država koje još nisu u EU.  .