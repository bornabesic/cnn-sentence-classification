Potvrdi li to ove godine Hrvatski sabor, Ministarstvo obrane 2018. godine pokrenut će pokusni projekt ponovnog uvođenja obveznog vojnog roka, a 2019. obveza služenja vojske obuhvatila bi godišnje oko 30.000 mladih u Hrvatskoj. Uglavnom mladića, jer bi budući vojni rok bio obvezan za sve muške građane RH, dok će u vojsku one djevojke koje se dragovoljno jave. MORH, koji vodi Damir Krstičević, u taj projekt ne ide napamet, nego će konture projekta dobiti na proljeće, kada bude dovršena i nova strategija nacionalne sigurnosti zemlje. – Moramo vidjeti koje nam nove sposobnosti u sigurnosnom sustavu trebaju – kaže Krstičević te potvrđuje da su veliki izgledi da struka zaključi kako je Hrvatskoj, u uvjetima novih geopolitičkih i regionalnih ugroza, zaista potrebno vratiti obvezni vojni rok. Nema militarizacije No, radi se o uvođenju tzv. ligt vojnog roka, dakle više je riječ o kratkotrajnom uvježbavanju i savladavanju osnova vojničke obuke. Stoga bi isprva taj vojni rok trebao trajati samo četiri tjedna, razmatra se varijanta i obuke od samo tri tjedna. Takva se rješenja razmatraju, naravno zbog ušteda, jer bi vraćanje prethodnog roka, koji je trajao šest mjeseci, a ukinut je 2008., bilo izrazito skupo. Pogotovo u prvoj godini, kada bi trebalo napraviti i kompletnu infrastrukturu koja može prihvatiti 30-ak tisuća mladih godišnje. S vojnim rokom koji će po sadržaju više sličiti na ljetni kamp, a mladi ročnici zaduživati samo ljetnu uniformu bez jakni i ostale opreme, trošak boravka i prehrane neće biti prevelik. Nadalje, novaci bi bili upućivani u postojeće stambene kapacitete, tamo gdje je to moguće, a tamo gdje nije smještaj bi bio organiziran u privremenim objektima, dvoranama i sl. Očito su u MORH-u smišljajući “light” varijantu razmišljali i politički jer nitko ne bi mogao optužiti Ministarstvo za ponovnu militarizaciju društva bude li obveza trajala samo tri-četiri tjedna. Krstičević kaže da su računali i na potrebe studenata, pa će osnovna obuka biti organizirana u dva turnusa, primjerice od 15. srpnja do 15. kolovoza i od 15. kolovoza do 15. rujna. To znači da će, zapravo, MORH morati osigurati smještajne kapacitete za 15-ak tisuća novaka. Nakon što je 2008. ukinut obvezni vojni rok, a RH se usredotočila na stvaranje profesionalne vojske, izgledalo je da će 16.000 profesionalnih vojnika pod oružjem biti dovoljno za obrambene sposobnosti države. No, kako su svjetske ugroze rasle, zadnjih nekoliko godina sve je očitije da je to ipak nedovoljno. Istina, taj jaz se od početka pokušavao smanjiti uvođenjem dragovoljnog služenja vojske, pa je od 2008. godine obuku na dragovoljnom služenju vojnog roka završilo 5783 ročnika, od toga 600 žena. Broj dragovoljnih ročnika raste svake godine, pa je 2016. obučeno gotovo 1000 ročnika i ročnica. U 2017. će ih vjerojatno biti i više, jer odlukom MORH-a, mjesečna novčana nadoknada (obuka traje 12 tjedana) podignuta je s 1200 na oko 2000 kuna. Ovim sustavom MORH je provodio selekciju i popunjavao redove profesionalne vojske. Krstičević kaže da će, kada počne obvezni vojni rok, vidjeti hoće li zadržati taj stupanj selekcije pa one koji žele nakon vojnog roka nastaviti dalje prevesti u dragovoljno služenje ili odmah u pravu obuku za profesionalne vojnike. Jača obrambena sposobnost Obvezno služenje vojnog roka u nekoliko godina stvorit će bazu obučenih vojnih obveznika te će se iz nje napokon moći oformiti i dugo planirana pričuva od dvadesetak tisuća vojnika. Tako bi u kratkom vremenu obrambena sposobnost RH bila dosta ojačana. Prema planovima MORH-a, premda je trajanje vojnog roka minimalno, bit će predviđena i mogućnost tzv. prigovora savjesti, pa će biti omogućeno i civilno služenje vojnog roka. No, ono neće biti tek formalno kao prije kada su civilni ročnici taj rok odrađivali po državnim uredima radeći kao dostavljači ili kuhajući kave. Civilno vojno služenje bilo bi sličnije austrijskom modelu, gdje ti ročnici odrađuju ozbiljan posao u hitnim službama, staračkim domovima, bolnicama... Uz to, takav “nevojnički” rok trajao bi možda i sedam-osam tjedana, dvostruko dulje od vojničkoga u kojem će ročnici naučiti rukovati oružjem, vježbati pucanje, savladati prvu pomoć, naučiti se ukopati i steći slične vojničke temelje. 