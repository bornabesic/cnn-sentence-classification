U sjedištu SDP-a na Iblerovom trgu predsjednik stranke Davor Bernardić održao je u četvrtak kasno poslijepodne press konferenciju. - Dobro večer svima! Prije svega, Predsjedništvo SDP-a je dalo potporu kandidatima stranke koji se natječu u drugom krugu lokalnih izbora i osudilo je istupanje članova koji su svojim izjavama naštetili kandidatima stranke između prvog i drugog kruga. Očito radimo i pokrećemo jačanje stranke kroz brojne aktivnosti i ono što treba posebno reći je da Hrvatska već mjesec dana nema imenovane ministre i stabilnu vladu. Vladu pozivamo da odstupi i da izađemo na parlamentarne izbore. Nitko u SDP-u ne smije naštetiti stranci, ali nitko ni odgovarati zbog izrečenih riječi. Stoga pozivam sve koji su politički marginalizirani zbog verbalnog delikta da se vrate u stranku - kratko je rekao Bernardić. Naveo je i da je rezultat lokalnih izbora rezultat njegovih prethodnika. - Situacija je jasna. Zadnjih šest mjeseci sam radio na konsolidaciji stranke. Rezultat lokalnih izbora je rezultat mojih prethodnika. Analizu ćemo raditi nakon drugog kruga. Na pitanje novinara tko ga iz stranke kritizira i proziva preko medija, Bernardić je odgovorio "oni koji su od mene izgubili prije 6 mjeseci". Upitan koga je točno pozvao da se vrati, konkretno je li riječ o bivšem ministru financija Slavku Liniću, Bernardić je odgovorio: - Mislim da sam bio jasan. Iz SDP-a se ne smije izlaziti zbog verbalnog delikta, ali ne smije se ni štetiti stranci, to jest njezinim protukandidatima između dva kruga izbora. Na pitanje oko rezultata zagrebačkih izbora koji su za SDP bili slabiji od očekivanih, odgovorio je: - Analiza izbora bit će nakon drugog kruga, istina je da su malo lošiji rezultati od očekivanog - rekao je Bernardić.