Američki predsjednik Donald Trump napao je Njemačku i njezinu prodaju automobila u SAD-u na susretu s čelnicima Europske unije, tvrdi online stranica tjednika Der Spiegel. "Nijemci su loši, jako loši", rekao je on, navodi tjednik Der Spiegel, prigodom susreta s predsjednikom Europske komisije Jean-Claudeom Junckerom, Europskog vijeća Donaldom Tuskom i ostalim visokim dužnosnicima EU u Bruxellesu. "Pogledajte milijune automobila koje prodaju u SAD-u. Strašno. To ćemo prekinuti", rekao je sudionicima susreta, objašnjava Der Spiegel. Juncker je tada intervenirao, navodi isti izvor, i odlučno stao u obranu Njemačke ustvrdivši da slobodna razmjena koristi svima. Trump i Merkel trebali bi se susresti u petak na summitu G7 u Taormini, na Siciliji. Ni kancelarka ni Bijela kuća nisu zasad komentirali pisanje Der Spiegela.