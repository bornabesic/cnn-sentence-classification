Sugovornici iz vrha SDP-a potvrdili su Slobodnoj Dalmaciji da protiv saborskog zastupnika Tomislava Sauche kojeg DORH tereti da je fiktivnim putnim nalozima pronevjerio 540.000 kuna i 1360 eura iz državne blagajne, neće poduzeti nikakve stegovne mjere, niti ga izbaciti iz stranke. - Apsolutno je za tako nešto prerano i o tome uopće u ovoj fazi istrage ne razmišljamo – kazao je visoki SDP-ov dužnosnik. Što se tiče zastupničkog mandata, Saucha može također biti miran jer će mu saborska plaća stizati i dok je u Remetincu.Prema Zakonu o izboru zastupnika u Hrvatski sabor mandat prestaje u četiri slučaja - ako zastupnik sam podnese ostavku, u slučaju njegove smrti, potom ako mu je pravomoćnom sudskom odlukom oduzeta poslovna sposobnost, te ako je pravomoćnom sudskom presudom osuđen na bezuvjetnu kaznu zatvora u trajanju duljem od šest mjeseci.Čak i kad bi bio osuđen, teško da bi mu sadašnji saborski mandat bio prekinut prije kraja jer je poznato koliko se dugo čeka do pravomoćnosti sudske presude u hrvatskoj pravosudnoj priči. 'Suprug je dobro' Dok su boravili u zatvoru, saborski zastupnici bili su i Ivo Sanader i Branimir Glavaš, a Vukovarac Željko Sabo podnio je ostavku u parlamentu tek nakon što mu je Vrhovni sud potvrdio presudu. Nekadašnjeg šefa Ureda premijera Zorana Milanovića zastupnika SDP-a Tomislava Sauchu u ponedjeljak je u zatvoru u Remetincu posjetila supruga i odvjetnica Ivana Saucha.- Moj suprug je dobro, dobro je proveo ove dvije noći s obzirom na okolnosti – kazala je Ivana Saucha izlazeći iz Remetinca. Saucha je pritvoren u petak navečer kad mu je određen istražni zatvor od 30 dana zbog mogućeg utjecaja na svjedoke te odbijena jamčevina.Druga Sauchina odvjetnica Aleksandra Horvat, koja je branila i bivšeg ravnatelja Carine i rizničara HDZ-a a Mladena Barišića, preuzela je rješenje o određivanju istražnog zatvora, a kako je jučer kazala Ivana Saucha, odvjetnice još uvijek nisu odlučile hoće li ulagati žalbu na USKOK-ovo rješenje o jednomjesečnom istražnom zatvoru.- USKOK zasad vrlo brzo provodi dokaze. Možda uopće neće biti potrebe za žalbom jer će se svjedoci u međuvremenu ispitati - rekla je Saucha. Milanović na čekanju Odvjetnice se nadaju da Saucha neće odležati punih mjesec dana koliko mu je odredio sudac istrage već da će ispitivanja svjedoka biti gotova za tjedan dana. Zasad se ispituje samo sedam svjedoka, uglavnom službenika Ureda za opće poslove Vlade i Sabora. Među njima nije i bivši predsjednik Vlade Zoran Milanović, ali ne znači da će tako i ostati.Štoviše, dobro upućeni izvori najavljuju kako će i Zoran Milanović biti također ispitan, nakon što završi prvi krug iskaza. Sam Milanović u više navrata je ponovio da očekuje poziv DORH-a.