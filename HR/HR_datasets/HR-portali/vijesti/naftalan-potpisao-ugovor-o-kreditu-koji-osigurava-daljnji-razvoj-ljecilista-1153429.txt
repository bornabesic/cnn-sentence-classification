U Specijalnoj bolnici Naftalan danas je potpisan ugovor o kreditu između SB Naftalan i Zagrebačke banke u iznosu od 28 milijuna kuna čime je osiguran nastavak projekta proširenja poznatog lječilišnog kompleksa utemeljenog na iznimnim ljekovitim svojstvima naftalanskog ulja.  Potpisivanju ugovora, uz ravnatelja SB Naftalan, Gorana Maričića i predstavnike Zagrebačke banke, prisustvovali su i župan Zagrebačke županije Stjepan Kožić, predsjednik Skupštine Zagrebačke županije i saborski zastupnik, Dražen Bošnjaković te Ksenija Čuljak, pročelnica za zdravstvo i socijalnu skrb Zagrebačke županije.  Krajem studenog 2016. Specijalna bolnica Naftalan raspisala je natječaj o kratkoročnom zaduživanju, a povjerenstvo SB Naftalan je izabralo ponudu Zagrebačke banke kao najpovoljniju. Specijalna bolnica Naftalan u vlasništvu Zagrebačke županije, koja je i nositelj garancija za ovo kreditno zaduživanje, proteklih godina bilježi značajan rast prihoda i pozicionira se kao jedan od najznačajnijih lječilišnih kompleksa u hrvatskom zdravstvenom sustavu. Ivanićgradska bolnica je poznata u svjetskim razmjerima po specifičnim metodama liječenja kroničnih dermatoloških i reumatskih bolesti jedinstvenim naftalanskim uljem, te se kroz sustav HZZO ali i na slobodnom tržištu suočava sa sve većim interesom osoba sa specifičnim zdravstvenim problemima. Zbog toga su vodstvo bolnice i Zagrebačka županija krenuli u razvojni projekt proširenja lječilišta koji će se odvijati u dvije radne faze.  „Najbitnije je da ovim projektom dižemo razinu usluge u okviru osnovnog zdravstvenog osiguranja osiguranicima HZZO“, naglasio je ravnatelj SB Naftalan Goran Maričić na današnjoj press konferenciji povodom potpisivanja ugovora.  „Zdravstveni turizam ima veliku perspektivu u Hrvatskoj, a Zagrebačka županija na čijem području se nalazi jedno od dva nalazišta naftenskog ulja u svijetu ima sve predispozicije da bude lider u ovom području. Ovom investicijom stvaramo pretpostavke da poboljšamo infrastrukturne i sadržajne kapacitete našeg jedinstvenog lječilišta i time privučemo što veći broj korisnika“, izjavio je župan Zagrebačke županije Stjepan Kožić naglasivši kako je Zagrebačka županija u proračunu za 2017. godinu osigurala 10 milijuna kuna vlastitih sredstava za realizaciju druge faze proširenja Naftalana.  „Ovo je važan trenutak za Naftalan.“, izjavio je Dražen Bošnjaković, predsjednik skupštine Zagrebačke županije koji je osobno bio uključen u razvojne planove Naftalana jer je do izbora u Sabor bio predsjednik Upravnog vijeća SB Naftalan. „Drago mi je da ulazimo u ovakav projekt jer je to znak i stabilizacije i razvojne perspektive“.  Karmenka Brcko, direktorica korporativnog bankarstva Zagrebačke banke izrazila je zadovoljstvo zbog činjenice da Zagrebačka banka postaje partner Naftalanu u ovako važnom razvojnom projektu.  Radovi prve faze proširenja bolnice koji su već u tijeku obuhvaćaju izgradnju vanjskog bazena vrijednog 2,1 milijuna kuna, a ta faza se u potpunosti financira sredstvima SB Naftalan, dok se u drugoj polovici ove godine očekuje i početak druge faze dogradnje u sklopu koje će se izgraditi tri unutarnja terapijska bazena, teretana, fitnes centar, polivalentna dvorana sa 190 sjedećih mjesta i dvorana za medicinsku gimnastiku te nova kuhinja s restoranom. Druga faza dogradnja vrijedna je preko 36 milijuna kn.  >> Za liječenje u Naftalanu Županija daje 550.000 kn 