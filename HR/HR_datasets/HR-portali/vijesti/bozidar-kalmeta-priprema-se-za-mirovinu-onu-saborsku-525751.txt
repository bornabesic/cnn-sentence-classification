- Ja nemam drugog izvora prihoda nakon što mi prestane radni odnos u Gradu Zadru, iako su neki govorili kako sam vlasnik ovog..onoga, kazao je Božidar Kalmeta za portal 057info te potvrdio kako ostaje predsjednik HDZ-a Zadarske županije. Kalmeta je 1994. prvi put postao zadarskim gradonačelnikom i na toj je dužnosti bio sve do 2003. Od 1995. do 2003. godine bio je zastupnik u hrvatskom Saboru, a u Vladi Ive Sanadera od 2003. ministar mora, prometa i infrastrukture. U Vladi je ostao do 2011., a dvije godine poslije vratio se na mjesto gradonačelnika Zadra. Već sljedeći tjedan Kalmeta bi mogao predati vlast kolegi iz HDZ-a Branku Dukiću koji je pobijedio već u prvom krugu izbora za zadarskog gradonačelnika osvojivši 51,20 posto glasova. Iskoristit će, kaže 59-godišnji Kalmeta, pravo koje je ostvario kao zastupnik, no to ne znači da neće ponovo raditi ako mu se za neki drugi posao ne ukaže prilika, piše 057info.