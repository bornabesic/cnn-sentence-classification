Sredinom idućeg tjedna moguće je znatno zahladnjenje na području istočne i središnje Europe te Balkanskog poluotoka, a vjerojatna je i opasnost od mraza, objavila je meteorološka stranica Severe Weather Europe. A što se tiče sljedećih dana, prema prognozi Državnog hidrometeorološkog zavoda, od subote do ponedjeljka u Hrvatskoj nas očekuje promjenljivo vrijeme. U subotu će biti djelomice sunčano, a navečer i u noći na nedjelju na Jadranu i u zapadnim krajevima povremeno se očekuju kiša i pljuskovi. U nedjelju će biti promjenljivo, povremeno kiša i pljuskovi, češći u prvom dijelu dana. U ponedjeljak će biti djelomice sunčano, ali se u gorju i na sjevernom Jadranu ne može isključiti mogućnost kratkotrajne kiše ili pljuskova. Na Jadranu će puhati umjereno jugo, od nedjelje sjeverozapadnjak, na sjevernom dijelu u ponedjeljak i bura. U subotu razmjerno toplo, a u nedjelju malo svježije. 