Konzervatori su u subotu, prvi put u više od dva stoljeća, otvorili Isusov grob u jeruzalemskoj crkvi Svetog groba.  Kršćanske zajednice u Svetoj Zemlji prije nekoliko su mjeseci započele s obnovom teško oštećenog Isusova groba. Isusov grob, odnosno nekoliko metara visoku i široku mramornu edikulu, već nekoliko desetljeća od raspadanja štiti metalna struktura. Ona drži na okupu mramorne blokove koje su nagrizle vremenske neprilike i utjecaj tisuća hodočasnika i turista. Dijelu povijesnih radova svjedočio je u subotu fotograf agencije AFP i snimio fotografije mjesta na kojem se po vjerovanju nalazi stijena ispod koje je je položeno Isusovo tijelo 33. godine. Mramorna ploča koja prekriva grob pomaknuta je na tri dana zbog obnove i arheološke analize. To je prvi put da je mramorna ploča pomaknuta od najmanje 1810., kada su provedeni zadnji konzervatorski radovi zbog požara u bazilici, a možda i ranije, rekao je otac Samuel Aghoyan iz Armenske Crkve, jedne od konfesija koja upravlja bazilikom.  Isusova slika može se vidjeti u uskom dijelu prostora ispod pomaknute ploče. Pronađeni su i neki materijali koji će biti analizirani, rekao je Aghoyan. Za obnovu su zaduženi grčki stručnjaci, a cijeli proces za potrebe dokumentarnog filma snima National Geographic. "Otvaranje groba omogućit će stručnjacima jedinstvenu prigodu da ispitaju originalnu podlogu najsvetijeg mjesta kršćanstva", objavila je ta medijska kuća. "Moram priznati da su mi klecala koljena", rekao je Fred Hiebert, stalni arheolog National Geographica.  Edikula, koja se nalazi pod kupolom crkve podignute na mjestu gdje je, po kršćanskoj tradiciji, bila špilja u koju je položeno Isusovo tijelo, bit će tijekom obnove rastavljena i ponovo sastavljena. Samo će iznimno krhki ili slomljeni dijelovi biti zamijenjeni. Mramorne ploče će biti očišćene i konzervirane, a struktura koja ih podupire će se učvrstiti. Radove financiraju tri glavne kršćanske denominacije koje upravljaju bazilikom Svetog groba (katolici, pravoslavci, armenski kršćani), a dio novca prikupit će se i donacijama. Obnova bi trebala biti završena u proljeće iduće godine. >> Pomaknuli mramornu ploču koja pokriva originalnu 'klupu' na kojoj je bilo položeno tijelo Isusa Krista