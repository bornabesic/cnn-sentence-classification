Od ranog jutra u Zagrebu su u tijeku pretresi u kući Petra Pripuza, poznatog poduzetnika i suvlasnika CIOS-a. - Policija je danas u šest ujutro u bolnici Petru Pripuzu predala rješenje o uhićenju, a potom su uslijedile pretrage njegova doma i CIOS-a. Kad to završe i preda se spis sucu istrage, on će odlučiti hoće li donijeti rješenje o istražnom zatvoru, rekao je za 24sata Pripuzov odvjetnik Anto Nobilo. Dodaje kako pouku o pravima još nije dobio pa ne zna detalje za što sumnjiče Pripuza. - No, koliko sam uspio shvatiti, sumnjaju na utaju, odnosno izbjegavanje plaćanja poreza. Odnosno, da je izdavanjem fiktivnih računa izvlačio novac iz CIOS-a i izbjegavao plaćanje poreza na promet - kazao je Nobilo. Napomenuo je kako Pripuza nisu još uhitili, budući da se on trenutno nalazi na liječenju u bolnici, jer je nedavno bio na operaciji srca.