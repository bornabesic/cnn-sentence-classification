Premijer tehničke vlade Tihomir Orešković i ministar vanjskih poslova Miro Kovač potvrdili su u Parizu da je na pomolu rješenje za otvaranje pregovora u poglavljima 23 i 24 između EU-a i Srbije nakon što su ispunjeni hrvatski zahtjevi. Premijer Orešković je zajedno s ministrom Kovačem te ministrom gospodarstvo Tomislavom Panenićem sudjelovao na sastanku šest zemalja članica EU-a i šest zemalja zapadnog Balkana, u okviru trećeg sumita Berlinskog procesa. "Riječ je o procesu, znamo da je Hrvatska morala ispuniti sve kriterije i mi smo, kao i druge članice, tražili to isto od Srbije. Sada smo tu i mislim da je svima nama u interesu da se cijela regija što prije uključi u EU radi stabilnosti, prosperiteta i gospodarstva. I danas smo o tome razgovarali, kako se još više povezati kroz prometnu i energetsku infrastrukturu i druge projekte. To nam je svima u interesu", rekao je Orešković. "Blizu smo rješenja i očekujem da ćemo ovih dana moći dogovoriti kada će biti organizirana međuvladina konferencija o pristupanju  za ova dva poglavlja. Za nas je bitno da smo svoje zabrinutosti, sve svoje zahtjeve uspjeli ugraditi u pregovaračku poziciju i mislim da će rješenje biti kvalitetno za sve nas u EU-u, a Srbiji će omogućiti da napreduje prema članstvu", rekao je ministar Kovač.Kovač je izrazio zadovoljstvo, ističući da se još radi na detaljima kako bi se ta dva poglavlja otvorila u srpnju. Srbijanski premijer Aleksandar Vučić izjavio je da će ta dva poglavlja biti otvorena 19. srpnja. "Mislim da imamo dobru vijest za Srbiju, otvaranje poglavlja ide 19. srpnja, njamačka kancelarka Angela Merkel nam je to čestitala i kada to ona kaže ja apsolutno vjerujem u to", rekao je Vučić. Hrvatska je dosad odbijala dati suglasnost na otvaranje poglavlja 23 Pravosuđe i temeljna prava dok se ne ispune njezini zahtjevi: puna suradnja Srbije s Haškim sudom, puna primjena domaćih i međunarodnih obveza Srbije u zaštiti manjinskih prava, uključujući  i prava hrvatske manjine u Srbiji te izbjegavanje sukoba nadležnosti u procesuiranju ratnih zločina. 