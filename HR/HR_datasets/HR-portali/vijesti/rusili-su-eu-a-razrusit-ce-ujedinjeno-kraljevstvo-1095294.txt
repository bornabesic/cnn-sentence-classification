Nekoliko dana nakon što su prkosno i ponosno izglasali izlazak iz Europske unije, većini Britanaca Brexit se sada više ne čini tako dobrom idejom kao prije. Jer nakon slavljeničke noći, nastupio je mamurluk kada, očito ne baš najbolje obaviješteni britanski birači, koji su glasali emocijama, a ne razumom, počinju uviđati što su u zapravo učinili. Funta se strmoglavila, dionice britanskih kompanija na burzama izgubile su dobar dio vrijednosti, tisuće poslova sada već počinju s relokacijom iz Londona u neki od velikih gradova kontinentalne Europske unije. Zbog slabije funte poskupljuju inozemna ljetovanja i sva uvozna roba koja dolazi na Otok, počinje recesija, presušuju potpore koje su do sada stizale iz Bruxellesa. Nema više subvencija Cornwall, jedna od najsiromašnijih engleskih pokrajina koja je mahom glasala za izlazak iz EU, očekivao je da će im Europa i dalje nastaviti financirati projekte i subvencionirati poljoprivredu. Kad su shvatili da o tome ne trebaju ni razmišljati, pozvali su London upomoć tražeći da im se taj novac nadoknadi iz sredstava koje je Velika Britanija uplaćivala Europskoj uniji. No slabe su sreće jer taj novac nipošto nije u iznosu od 350 milijuna funti tjedno, kako su prije referenduma najavljivali zagovornici Brexita, već je znatno, čak oko 2,5 puta, manji. I ne samo da ga neće biti dovoljno za Cornwall već ga neće biti ni za potporu zdravstvenom sustavu, kako su najavljivali političari nagovarajući glasače da glasaju za izlazak iz Europske unije. – Dobro, malo smo pretjerali, i ne vjerujem da će biti toliko novca za zdravstvo, dapače, siguran sam da ga neće biti – ustvrdio je zapanjenoj voditeljici tijekom televizijskog intervjua Nigel Farange, vodeći britanski euroskeptik. Ipak, glavni problem za Britaniju tek dolazi. Naime, nije problem samo u smanjenju životnog standarda, povećanju kamata ili u nadolazećoj recesiji. Zbog Brexita bi se mogla raspasti i sama Velika Britanija. Naime, ukupno gledajući, za Brexit je glasalo 52 posto stanovništva Velike Britanije, no mahom su do bili Englezi i stanovnici Walesa. S druge strane, Škoti i Sjeverni Irci velikom su većinom glasali za ostanak unutar Europske unije. I nemaju namjeru mijenjati mišljenje. Prva ministrica Škotske Nicola Sturgeon najavila je kako Škotska istoga trenutka počinje s mehanizmom pripreme za novi referendum kojim bi se Škotska odcijepila od Velike Britanije. Ankete govore kako je u ovom trenutku nešto više od 60 posto stanovnika Škotske spremno glasati za samostalnost, znatno više nego što ih je za tu opciju glasalo 2013. godine. Sličan potez, po svemu sudeći, priprema i Sjeverna Irska, a izgledno je da će i dio unionista, odnosno protestanata inače lojalnih Londonu, glasati za odcjepljenje od Velike Britanije. Kada se trome dodaju i glasovi republikanaca kojima je svako podizanje granice prema Republici Irskoj, a koje je neizbježno izlaskom Velike Britanije iz Europske unije, gotovo je izvjesno kako bi Sjeverna Irska mogla uskoro ostvariti samostalnost. I Johnson povlači ručnu Usto, u opasnosti je i Commonwealth jer je Australija još prije nekog vremena zatražila da kraljica Elizabeta bude posljednji australski vladar. Kanada ne želi kraljicu čija temeljna zemlja izlazi iz Europske unije. A ako iz Commonwealtha izađu Kanada i Australija, ova zajednica izgubit će svaki smisao. Ne začuđuje stoga što su i pokretači Brexita poput Borisa Johnsona već “povukli ručnu” i idu s tvrdnjama kako je Brexit izglasan, no da članak 50., koji govori o izlasku zemlje iz EU, ne treba aktivirati. Drugi se uzdaju da bi kraljica mogla poništiti referendum, treći pak računaju na to da će parlament odbiti ratifikaciju. Male su šanse jer europski partneri sada požuruju Britaniju da što prije počne s procesom izlaska kako bi što prije okončali ovu mučnu priču. Čelnici zemalja EU sada idu toliko daleko da očekuju da Cameron već danas pokrene članak 50. Drže da neće biti potreban ni pismeni zahtjev, već samo izjava da je Britanija glasala za izlazak. >>Brexit kao uvod u raspad Ujedinjenog Kraljevstva 