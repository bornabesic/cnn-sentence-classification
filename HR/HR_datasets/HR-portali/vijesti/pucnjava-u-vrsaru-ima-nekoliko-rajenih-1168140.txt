Dvije osobe su ranjene u pucnjavi vatrenim oružjem koja se u nedjelju oko 14 sati dogodila ispred hotela Pineta u Vrsaru, izvijestila je istarska policija. Po riječima glasnogovornice istarske Policijske uprave Nataše Vitasović, ranjenima je pomoć pružena na mjestu događaja, a napadač je u bijegu. Riječ je o Danijelu Brnosu (1987.) za kojega se sumnja da je pucao u 19-godišnju djevojku i 23-godišnjeg mladića, koji su zbog zadobivenih ozljeda prevezeni u Opću bolnicu Pula. Brnos je u vrijeme izvršenja kaznenog djela bio odjeven u sivu majicu s kapuljačom, a sumnja se da se sa šireg mjesta događaja udaljio u tamnom sportskom vozilu, najvjerojatnije marke BMW.  Policija pziva građane koji imaju korisna saznanja o počinitelju da informacije dojave na broj 192. Danijel Brnos je u kolovozu 2012. za Večernji list ispričao sve o svom slučaju iz prosinca 2011. kada je bio uhićen i pritvoren umjesto pravog počinitelja. 