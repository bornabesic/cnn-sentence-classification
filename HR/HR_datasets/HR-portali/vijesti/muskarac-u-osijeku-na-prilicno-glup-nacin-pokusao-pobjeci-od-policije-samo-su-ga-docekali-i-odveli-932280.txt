Foto: Hina POLICIJSKA uprava osječko- baranjska jučer je u popodnevnim satima zaprimila dojavu o krađi automobila. Naime, 34-godišnjak je provalio u svlačionice jednog osječkog sportskog objekta te iz ormarića, kojim se koristila 39-godišnjakinja, ukrao ključeve osobnog automobila.   Pomoću ukradenih ključeva ukrao je osobni automobil 39-godišnjakinje, u kojem su se nalazili njezini novac i dokumenti, pričinivši joj materijalnu štetu od više desetaka tisuća kuna. Policijski službenici uočili su ukradeno vozilo prilikom vožnje na području Baranje, pokušali ga zaustavili i slijedili.   Dolaskom do Osijeka, 34-godišnjak se zaustavio na mostu, izašao iz vozila i skočio u rijeku Dravu.  Na obali rijeke ga je dočekala policija, uhićen je i prevezen u Klinički bolnički centar Osijek, gdje mu je pružena liječnička pomoć zbog hipotermije, a zdravstveno stanje okvalificirano kao teške tjelesne ozlijede opasne po život, obavijestila je policija koja je protvi kradljivca nadležnom državnom odvjetništvu podnijela kaznenu prijavu.