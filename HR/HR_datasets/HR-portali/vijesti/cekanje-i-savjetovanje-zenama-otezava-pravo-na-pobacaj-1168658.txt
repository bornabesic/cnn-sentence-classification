Pozivam stručna društva da što prije naprave smjernice za inducirani pobačaj jer iako je službena stopa u Hrvatskoj 8,5,  ona je sigurno veća – poručila je ginekologinja dr. Jasenka Grujić iz Inicijative liječnika za reguliranje prava na priziv savjesti u medicini.  Ustvrdila je pritom da je njena struka tu zakazala jer sva svjetska stručna udruženja ginekologa i opstetričara nude dva modela induciranog pobačaja, kirurški i medikamentozni. U zapadnom se svijetu vie od pola namjernih prekida trudnoće radi lijekovima, dok se u Hrvatskoj ta metoda primjenjuje samo djelomično, u Rijeci i Puli. Nakon što je Ustavni sud RH u ožujku odbacio zahtjev za ocjenom ustavnosti zakona o pobačaju i naložio donošenje zakona koji će unaprijediti postojeća zakonska rješenja, Inicijativa i Centar za edukaciju, savjetovanje i istraživanje organizirali su jučer okrugli stol „Zakon o pobačaju za 21. stoljeće“ kako bi potakli raspravu o novom zakonu koji će regulirati pobačaj, primjerenom znanstvenim dostignućima i međunarodnim pravnim standardima.   Njihovi temeljni prijedlozi su definirati legalni prekid na zahtjev do 10. tjedna trudnoće u ovlaštenim ustanovama i uz informirani pristanak, nadalje, da se uz zahtjev za prekid trudnoće djevojke do 16 godina nje potreban pristanak roditelja, naime, Odbor za prava djeteta UN-a protiv je autorizacije roditelja. Radi dostupnosti prava na pobačaj, postupak bi trebao pokrivati HZZO.  Pobačaje bi trebalo uredno evidentirati i podatke prijavljivati HZJZ-u radi nacionalne statistike, jer sumnju izaziva činjenica da je u zadnjih 20 godina broj odumrlih trudnoća porastao za čak 30% a istovremeno imamo jednu od najmanjih stopa namjernih pobačaja od 8,5 na tisuću. -  Apsolutno se protivimo periodu čekanja jer, kao što i Svjetska zdravstvena organizacija ukazuje, odlaganje postupka smanjuje mogućnost pristupa pobačaju, a obavezno savjetovanje diskvalificira ženu kao kompetentnu – istakla je dr. Grujić. Navela je i svjetske podatke da 25% svih trudnoća završi induciranim pobačajem, a polovina od toga u nesigurnim i nestručnim uvjetima koji završe s 18% smrtnih ishoda, dok troškovi liječenja posljedica tih nesigurnih uvjeta prelaze 200 milijuna dolara.   Navela je i činjenice koje pobijaju neke mitove vezane uz pobačaj, pa tako i onaj o boli fetusa tijekom pobačaja. Pitanje je to koje izaziva emocije, ali činjenica je da se tek od 10. do 17. tjedna razvijaju završeci živaca koji omogućuju osjećaj boli. Osim toga, britansko društvo ginekologa i opstetričara propisuje da kod medicinskih zahvata na fetusu prije 24. tjedna nije potrebna anestezija jer tek s 24 tjedna postoje veze koje omogućuju percepciju boli. Govoreći o golemoj važnosti edukacije adolescenata, ali i odraslih o spolnim odnosima, ginekolog dr. Dubravko Lepušić ističe kako su educirani ljudi interes društva i da mlada osoba može imati vlastiti izbor samo ako ima znanje, te da politizaciji i religioznim agitacijama nema mjesta u javnim školama. Da je edukacija u školama na prvom mjestu te da se treba jasno naznačiti otkad se računa deset tjedana, slaže se i ginekologinja iz Klaićeve dr. Nives Šikanić Dugić. Zdravstveni su radnici stekli pravo na priziv savjesti, ali i obaveze, o kojima se malo govori, a u novom ih zakonu treba ojačati jer utječu na prava pacijenata, istakla je dr. Gorjana Gjurić iz Inicijative liječnika.  – Zdravstveni radnik koji se pozvao na savjest ima obvezu da informira pacijenticu zašto joj neće obaviti zahvat, kao i o samom zahvatu, ali i kontracepciji i to na znanstvenim činjenicama. Dužan je također transferirati pacijenticu onome tko nema priziv savjesti. Ako liječnik koji nema priziv nije hitno dostupan, ovaj koji ima priziv usprkos tome mora hitno učiniti zahvat – rekla je dr. Gjurić. 1.Omogućiti legalni prekid trudnoće do 10. tjedna u ovlaštenim bolnicama i klinikama 2. Djevojkama do 16 godina uz zahtjev za prekid trudnoće nije potreban pristanak roditelja 3.Prekid trudnoće na zahtjev treba pokrivati HZZO kako bi to pravo bilo jednako dostupno svima 4. Namjerne pobačaje obavezno je prijavljivati HZJZ-u radi nacionalne statistike 5.Jasno definirati pravo zdravstvenih radnika na priziv savjesti da ne bude u koliziji s pravima pacijenata Od 2004. otkad je ta mogućnost uvedena,  Hrvatska uopće nema podatke o učincima priziva savjesti koji nije balansiran s pravima pacijenata. Koliko je prizivatelja savjesti, kako su raspoređeni (jer to kazuje o dostupnost usluge), koliko su pacijentica odbili, kako i da li ih informiraju, koliko je žena ilegalno pobacilo – neka su od pitanja na koja, čini se, hrvatsko društvo ne želi znati odgovor jer tih podataka nema.