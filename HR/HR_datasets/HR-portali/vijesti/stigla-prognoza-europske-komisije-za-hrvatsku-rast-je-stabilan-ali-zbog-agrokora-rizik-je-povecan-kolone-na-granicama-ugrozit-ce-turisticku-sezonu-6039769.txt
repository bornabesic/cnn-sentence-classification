BRUXELLES - Europska komisija je blago smanjila izglede porasta BDP-a u Hrvatskoj za ovu godinu na 2,9 posto u prognozama koje je objavila danas u Bruxellesu. Iako Komisija smatra da je rast stabilan u analizi se spominje i utjecaj poteškoća u kojima se našao Agrokor na rizike za rast gospodarstva.   Ovo su prve prognoze od izbijanja krize u Agrokoru. Komisija sada predviđa da će ta kriza imati učinak, pogotovo na prihode od poreza. U odnosu na zadnje prognoze sada nam predviđaju za ovu godinu nešto manji rast BDP-a od 2,9 posto dok su zimskim prognozama predviđali rast od 3,1 posto. I ovo je, smatra Europska Komisiji, značajan rast.   Predviđa se daljnji pad nezaposlenost koji će se ove godine spustiti na 11,6 posto, a sljedeće godine ispod deset posto, na 9,7 posto. Blagi rast zaposlenosti je isto predviđen ali smanjuje se i radna snaga.   - Gospodarski oporavak će ostati snažan i široko utemeljen. Problemi s kojima se suočava najveća privatna tvrtka u Hrvatskoj Agrokor trebala bi utjecati na rast, ali se očekuje da će realni BDP  porasti ove godine na solidnih 2,9 posto da bi se blago usporio nakon toga. Predviđa se pad nezaposlenosti, iako u sporijem ritmu, jer se radna snaga smanjuje umjereno. Nakon još jednog rekordnog smanjenja 2016. godine, očekuje se blagi porast općeg deficita proračuna, ali sa porastom daleko iznad potencijala, strukturni balans bi se značajno trebao pogoršati, kaže se u analizi Europske komisije.   BDP je u zadnjem kvartalu prošle godine porastao iznad očekivanja za 3,5 posto u odnosu na godinu ranije. To je dovelo do godišnjeg rasta od 2,9 posto. U prvom kvartalu ove godine i turizam i maloprodaja su ostali snažni, a povjerenje je na rekordno visokoj razini. Nešto lošije stoji industrijska proizvodnja, što se povezuje sa poteškoćama proizvođača hrane i prodajnog lanca Agrokora, koji se suočavao sa problemima u financiranju obveza početkom ove godine.   Europska komisija očekuje da će nastavak poslovanja Agrokora biti osigurano nedavno aktiviranim mjerama u poduzećima od sistematskog značaja. Ovaj problem s početka ove godine, smatra Komisija, mogao bi usporiti potrošnju i posebno investicije, kao i utjecati na povjerenje potrošača.     Europska komisija očekuje da će hrvatska poduzeća povećati svoj udio na izvoznom tržištu, a da će snažni ostati i izvoz usluga jer se turistička sezona očito produljuje i izvan tradicionalnih ljetnih mjeseci. Isto tako se predviđa porast troškova rada i plaća što će utjecati i na inflaciju.   U dijelu u kojem se analiziraju rizici ovih prognoza spominje se buduće restrukturiranje Agrokoru, koje bi moglo imati prelijevanje u gospodarstvu iznad očekivanja.    Zanimljivo je da je i Europska komisija ovim prognozama upozorila da bi neočekivano duge kolone na graničnim prelazima mogle negativno utjecati na sektor turizma koju čini 20 posto BDP-a.   Europska komisija smatra “pozitivnim iznenađenjem” javne financije.   Gospodarski rast u Hrvatskoj je iznad EU prosjeka, a cijeloj Europskoj uniji trenutno ide dobro jer nema više niti jedne zemlje članice koja je u recesiji.