Tri osobe ubijene su jučer u 16.34 u Brodarici kraj Šibenika, a policija je zbog tog događaja tragala za Borisom Luketom (59) iz Primoštena. Kako je priopćeno iz MUP-a, on je viđen na mjestu događaja, a sumnja se da je pobjegao u crvenom Cliju ŠI 569 FD. Osim za tim vozilom, tragalo se i za Nissanom crne boje ŠI 900 EM. Crveni Clio nađen je sinoć u večernjim satima na području Šibenika, a u vozilu je nađeno i oružje. Luketa je pak naoružan pronađen malo poslije 21 sat. Policajci su ga okružili, a on je zaprijetio samoubojstvom pa su s njim počeli pregovarati. Pregovori nisu bili uspješni te si je Luketa pucao u usta nakon čega je prebačen u bolnicu. Davao je znakove života. Nađeni u kući i vozilu Iako policija nije objavila identitet ubijenih, neslužbeno se doznaje da je među njima i Ivan Bajić Pajdo (65), čovjek koji je nekada bio tjelohranitelj Zlatka Bagarića, neokrunjenog “kralja kocke”, kako su Bagarića titulirali mediji. Bajićevo mrtvo tijelo nađeno je u vozilu pred kućom u Gomljaniku u šibenskom naselju Brodarica. U kući su mrtvi nađeni, također prema neslužbenim informacijama, supružnici Milka i Hakim Keranović. Njihova tijela policija je otkrila nakon što je dobila dojavu o pucnjavi te je izašla na teren kako bi provjerila o čemu se radi. Policija je jučer poslijepodne provodila opsežan očevid, prikupljajući sve korisne tragove, a u potragu za Luketom poslani su i policajci s dugim cijevima, te su sve prometnice u Šibeniku i okolici bile pod policijskim nadzorom i blokadom. Što je motiv trostrukog ubojstva za sada nije poznato, a nisu poznate ni okolnosti pod kojima se ono dogodilo. Portal Šibenik IN kao mogući motiv ubojstva navodi dug od 420.000 eura koliko su supružnici Keranović navodno dugovali Luketi. Prema istom izvoru, zbog tog duga su Keranovići i Luketa godinama vodili sudski spor, a supružnicima je prijetilo i da ostanu bez kuće. Navodno su se nedavno uspjeli dogovoriti s Luketom, no očito se nešto izjalovilo. Za Luketu Šibenčani pričaju da je osoba koja voli brze motore i automobile, a većinu života je proveo po brodovima radeći kao pomorac. Kako se u cijeloj toj zbrci koja je završila ubojstvom troje ljudi našao Bajić, za sada nije poznato. Njegovo se ime na stranicama novinskih crnih kronika zadnji put našlo u lipnju 2014., kada je zajedno sa Zoranom Petrovićem (42) bio osumnjičen i pritvoren zbog sprječavanja dokazivanja. Njih su se dvojica tada sumnjičila da su prijetili djevojci koje je malo prije Bajićevog i Petrovićevog pritvaranja dvojicu Bajićevih sinova prijavila za silovanje. U tom trenutku, Bajićevim sinovima Igoru i Zlatku sudilo se zbog tih optužbi, a njihov je otac očito smatrao da mu sinovi u sudskom postupku ne stoje najbolje. Pokazalo se da nije bio u pravu, jer su mu sinovi u međuvremenu pravomoćno oslobođeni optužbi za silovanje, no u travnju 2014. Ivan Bajić sumnjičio se da je djevojci koja ih je prijavila za silovanje nudio novac da povuče iskaz. Konkretnije nudio joj je, navodilo se u kaznenoj prijavi, 20.000 eura. Sve se događalo u jednoj zgradi u koju su je Bajić i Petrović odveli, a nakon kraćeg nagovaranja ona je pristala na njihovu ponudu, te je povukla iskaz koji je ranije dala. Bajić je tijekom istražnog postupka negirao krivnju, kazavši među ostalim da sinove nije ni posjećivao dok su bili u istražnom zatvoru. Aktivan i u politici Prije te epizode, Bajić je godinama živio podalje od reflektora javnosti, boraveći u Žaboriću gdje se bavio turizmom. Bio je aktivan i u politici, kao član HDZ-a, a 2007. bio je i član Poglavarstva grada Šibenika te član Skupštine Turističke zajednice Šibensko-kninske županije. No od njegove političke i poduzetničke karijere, javnosti je uvijek bio zanimljiviji njegov život s ruba kriminalne scene. U tom kontekstu pogotovo je bilo zanimljivo njegovo druženje i prijateljevanje s Bagarićem koji je 15. srpnja 1998. likvidiran u zagrebačkoj Dubravi, nakon što je satima prije toga u njihovom lokalu maltretirao trojicu braće Rodić. Jedan od njih, Vinko Rodić, ubio je Bagarića u trenutku kada je Bagarića odvodila policija. Rodić je zbog toga bio osuđen. I sam je likvidiran u veljači 2008. a njegov je ubojica i dalje je nepoznat. Što se tiče Bajića i Bagarića, njih su se dvojica upoznala 1971. u Njemačkoj, gdje je Bajić imao restorane. O njihovom poznanstvu Bajić je svjedočio i tijekom suđenja tzv. zločinačkoj organizaciji. - Zlatko se družio s mnogim ljudima, pa i s Ljubom Zemuncem (vođom jugoslavenske mafije, op.a.) kojeg ja nisam poznavao. U Njemačkoj sam ostao do 1985. kada sam se vratio u Hrvatsku gdje sam otvorio svinjogojsku farmu. Zlatko se u Hrvatsku vratio 1990. ili 1991. i tada me pozvao da radim za njega, da kontroliram krupjee u njegovom kazinu Tiffany, odnosno Joker. Radio sam to oko godinu i pol dana. Bili smo prijatelji, a njega i njegovu obitelj znao sam voziti na more - iskazivao je Bajić na suđenju tzv. zločinačkoj organizaciji. Svjedočio je i da je bio s Bagarićem ranije one noći kada je ubijen na večeri u Okrugljaku. Rastali su se oko 22 sata, nakon čega je Bagarić otišao u lokal braće Rodić. Bajić je s Bagarićem bio i kada je na Bagarića pucano u hotelu Intercontinental, te je kazao da su imali sreću što su to preživjeli.        