 Predsjednik Vlade i HDZ-a Andrej Plenković posjetio je u srijedu Zadar kako bi podupro kandidata za zadarskoga gradonačelnika Branka Dukića i kandidata za župana Božidara Longina na lokalnim izborima te je rekao kako očekuje veliku pobjedu HDZ-a u Zadru i Zadarskoj županiji.  "HDZ će nakon lokalnih izbora imati najveći broj gradonačelnika i načelnika, a napravit ćemo i veliki iskorak u urbanim sredinama", poručio je Plenković te pozvao građane da daju glas kandidatima Longinu i Dukiću.  Kako je rekao, HDZ-ovi  kandidati za župana i gradonačelnika, imaju  jedinstvenu i jednostavnu zadaću- svaki dan raditi za Zadar, raditi na daljnjem razvoju grada, koji je doživio najveći procvat kada je riječ o obalnom dijelu Hrvatske i za Zadarsku županiju "koja predstavlja jednu od najjačih kada je riječ o snazi i odlučnosti HDZ-a.  Trenutačno stanje u Hrvatskoj nazvao je vremenom velikog razotkrivanja na političkoj sceni.   "S jedne je strane HDZ kao stranka s kapacitetom za upravljanje državom, a na drugoj se strani vide samo protestni trendovi i rušiteljski refleksi. Zato su i ovi lokalni izbori dobili nacionalnu dimenziju. Mi donosimo političku stabilnost, a opozicija traži svaku priliku za destabilizaciju vlasti i za nove izbore. Ako do njih i dođe, mi ćemo opet pobijediti i opet ćemo sastavljati Vladu", istaknuo je Plenković. Ponovno je istaknuo pozitivne gospodarske podatke o rastu BDP-a, smanjenju javnog duga, porastu zaposlenosti i druge, dodajući kako su spriječili veliki plimni val koji je zbog Agrokora prijetio hrvatskoj ekonomiji.  Kandidat za gradonačelnika Branko Dukić istaknuo je da su za napredak Zadra bitni stabilnost i jedinstvo. "Ne želimo imati nekakve repove i svađe i želimo stabilnu gradsku vlast koja će voditi ovaj grad u pravom smjeru i razvijati ga onako kako mi želimo", rekao je Dukić.  Kandidat za župana Božidar Longin govorio je o kontinuitetu, toliko važnom za razvoj neke sredine. Istaknuo je kako je ondje gdje želimo gospodarski razvoj i napredak potrebna politička stabilnost, a političku stabilnost nudi samo HDZ sa svojim partnerima.  Predsjednik HDZ-a Andrej Plenković obišao je tijekom boravka u Zadru i obnovljena sportska borilišta Sportskog centra na Višnjiku.  "Čuo sam za planove za gradnju otvorenog bazena koji će dodatno popuniti postojeće sadržaje i vjerujem da će taj centar privući i mnoge sportske klubove koji žele pripreme za natjecanja obaviti u Zadru", rekao je.. Istaknuo je kako mu je drago da je dvorana na Višnjiku, izgrađena za Rukometno prvenstvo 2009. godine, isplativa, da ostvaruje dobit i da je non-stop zauzeta. "Koliko čujem, više od 1500 ljudi na dan u njoj trenira ili se bavi rekreativno sportom", rekao je Plenković. 