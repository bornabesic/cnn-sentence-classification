Foto: FAH, Patrik Macek/PIXSELL GOSTUJUĆI u emisiji Veto Sanjina Španovića na N1 televiziji, Ivan Vrdoljak kazao je kako je HNS dokazao na primjeru Rijeke kako oni nisu priljepak SDP-u, već stranka bez koje SDP ne može stvarati većinu.  Žestoko se obrušio na primorsko goranskog župana i potpredsjednika SDP-a, Zlatka Komadinu.  "U Primorsko-goranskoj županiji se dogodila prevara i to prevara od strane Zlatka Komadine. Imali smo s njim potpisani sporazum koji smo svi poštivali i na dan predavanja liste nas je izbacio s iste zbog neke odmazde. To se ni meni ni mojim kolegama koji su dulje od mene u politici nikada nije dogodilo, takva vrsta prevare. Doveli su nas pred gotov čin, mislili su da nećemo stići sastaviti listu, a mi smo u zadnji dan složili listu koja je osvojila 4,6 posto i, nažalost, nekoliko stotina glasova nam je falilo da uđemo u Županijsku skupštinu u kojoj sada Komadini fali baš to za većinu", kazao je Vrdoljak koji je poslao i poruku što se tiče daljnjih odnosa između SDP-a i HNS-a na nacionalnoj razini.  "Mi ćemo nastaviti politički djelovati tamo kroz Gradsko vijeće Rijeke, načelnika Malinske ili Cresa, ali ovu prevaru im nećemo zaboraviti. Bit ćemo oprezniji drugi put kada budemo razgovarali s tim ljudima na nacionalnoj razini. Kad nas jednom prevare iznenadimo se, a kad drugi puta idemo, onda pazimo", zaprijetio je Vrdoljak.