Foto: CNBC DEIJAN Zeng, kineski student diplomskog studija na Učilištu za javnu službu Wagner sa Sveučilišta u New Yorku, proveo je prošlo ljeto na tajnom radu u tvornici Iphone mobitela u Kini. Zeng je radio šest tjedana, odrađujući uglavnom noćne 12-satne smjene, svakim danom osim nedjelje, u tvornici tvrtke Pegatron, jednog od proizvodnih partnera elektroničkog giganta Apple. Posao mu se sastojao od ručnog ugrađivanja dijelova u mobitele, jednog po jednog. Za to je imao neobičan razlog: istraživanje koje zajedno provode Sveučilište New York i udruga China's Labor Watch (eng. Nadzor kineskog rada). Nakon povratka u SAD, Zeng je u intervjuu za CNBC prenio svoje dojmove i iskustva. A na temelju tog iskustva zaključuje da je, unatoč planovima predsjednika SAD-a Donalda Trumpa, praktički nemoguće američki radnici preuzmu proizvodnju Iphonea i sličnih elektroničkih uređaja. "Ne trebate imati nikakve vještine" A kako je uopće dobio posao u kineskoj tvornici? "Samo sam se pojavio", kaže Zeng: "Samo su mi dali adresu tvornice i otišao sam tamo. Kad sam došao tamo, vidio sam ljude kako stoje s prtljagom u dugom redu, pa sam samo stao u red. Kad sam došao na red, pitali su me osobnu iskaznicu, da im pokažem ruke i da izrecitiram englesku abecedu. Nakon toga sam upao. Trebalo mi je manje od 30 sekundi. Ne trebate se formalno prijaviti za posao niti imati ikakve vještine." Istraživanje je provedeno jer je China's Labor Watch imao saznanja da bi u tvornici moglo doći do štrajka te je želio imati očevica iznutra. Iako plaće radnika nisu strašno niske, Pegatron je počeo ukidati subvencije za hranu i druge potrebe, što u praksi znači da ih je počeo plaćati manje. Osim toga, tvrtka je prisiljavala radnike na neplaćeni prekovremeni rad. Tvorničke plaće neprihvatljive za američke radnike Zeng smatra da je nemoguće otvoriti kompetitivne tvornice ovakvog tipa u SAD-u s obzirom na iznos plaće i uvjete rada. "Prva stvar koja mi pada na pamet iz perspektive rada je ta da su plaće neprihvatljive za američke radnike. Dakle, u tvornici sam dobivao plaću od 3100 juana ili 450 dolara. Mislim da nijedan američki radnik može prihvatiti rad za takvu plaću, s obzirom na uvjete rada i cijene ovdje", smatra Zeng. Međutim, to nije jedini problem. "Čak i da premjeste tvornice u SAD, zamijenili bi radnike robotima", upozorava Zeng. Roboti već obavljaju dio proizvodnog procesa u Pegatronu: ugrađuju kamere i baterije u mobitele. Štoviše, roboti su precizniji od ljudi. Radnike bi u SAD-u zamijenili roboti "Koristimo ljudski rad u Kini umjesto strojeva jer je rad jeftiniji od održavanja strojeva. Ako premjestite tvornice u SAD, morate razmišljati o tome kako ćete upravljati radnicima", objašnjava Zeng. Dok se za vrijeme njegovog rada u tvornici u Kini, zemlji u kojoj su sindikati zabranjeni, na kraju nije dogodio štrajk, u američkim tvornicama vrlo lako bi moglo doći do štrajka. Štrajk je u Kini teško izvediv i zato što radnici daju otkaz nakon samo dva tjedna do mjesec dana u prosjeku. A kako se Kina gospodarski razvija te plaće i cijene rastu, i ta zemlja pomalo postaje nekonkurentna za globalnu industriju. "Zatvaraju se tvornice u Kini i sele tamo gdje je cijena rada niža. Tvornice su prvo bile u Americi, zatim u Kini, a sad sele u Vijetnam i Bangladeš", rezimira Zeng.