Nedjelja za volontere koji pomažu napuštenim životinjama nije neradni dan. Sve počinje dojavom, u živici, na travi, ostavljeni su tek okoćeni štenci. - Dobili smo poruku na Facebook stranici, gospođa koja ih je pronašla javila nam je da su u blizini vrtića, kod Đure Đakovića u Budakovoj ulici. Tamo ih je i ostavila - priča nam Darija Debeljak iz slavonskobrodske udruge Veselo dvorište. Sunce je nemilice pržilo, vremena za razmišljanje što napraviti nije bilo. Štenci su bili živi, prema procjeni imali su tek nekoliko dana. Volonterke su stigle opremljene svime što im treba pa su ih odmah i nahranile. No, to je bio tek početak, jer mjesta za tako male štence nisu imale, među odrasle pse o kojima se brinu nisu ih smjele donijeti. Ostale su tako cijeli dan u autu i molile pomoć, tražile kujicu sa štencima koja bi prihvatila i ovaj trojac. - Već kasno navečer stigao je poziv iz Zagreba, krenule smo na put. Kujica Hope, koja je isto spašena iz Slavoniji, prihvatila je malce. Odmah su se najeli i zaspali stisnuti iz njezine štence - priča nam Darija. U Slavonski Brod vratile su se s prvim zrakama sunca, jutro im se smiješilo. Unatoč umoru, osmijeh je bio i na njihovim licima, osmijeh sreće jer su spasile nedužne živote. Tko je ostavio štence da uginu u mukama, vjerojatno nikad neće doznati. Baš kao i uvijek do sada, nitko ništa nije vidio, svi susjedi šute. A zasigurno netko zna čija se kujica oštenila, a štenci misteriozno nestali. Ako imate bilo kakve informacije, javite se udruzi Veselo dvorište na 098/18-80-015.