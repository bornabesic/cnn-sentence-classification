Predsjednica Kolinda Grabar Kitarović primila je u utorak ministra znanosti i obrazovanja Pavu Barišića i članove tima zaduženog za reformu obrazovanja te je  tom prilikom istaknula kako je cjelovita reforma školstva od strateške važnosti za Hrvatsku i treba je lišiti bilo kakve ideologizacije i politizacije, navodi se u priopćenju iz Ureda predsjednice. Uz ministra Barišića, kod Predsjednice su bili predsjednica Posebnog stručnog povjerenstva za provedbu Strategije obrazovanja, znanosti i tehnologije Dijana Vican, voditeljica Ekspertne radne skupine za provođenje kurikularne reforme Jasminka Buljan Culej i pomoćnica ministra Sanja Putica, koja vodi Operativnu skupinu za potporu Ekspertnoj radnoj skupini. Graba Kitarović ponovila je svoje uvjerenje kako je cjelovita reforma školstva od strateške važnosti za razvoj i budućnost Hrvatske te stoga taj proces treba što prije završiti i započeti konkretnu provedbu. Obrazovni sustav treba lišiti bilo kakve ideologizacije i politizacije, naglasila je. „I dalje ću pozorno pratiti sve što se događa u vezi s reformom školstva jer je to prevažno pitanje za našu budućnost. Očekujem stoga da se dovršetak kurikularne reforme postavi na najvišu razinu državnih prioriteta te, u tome smislu, nastavi rad Ekspertne radne skupine u punom sastavu, tempom koji će osigurati da operativna priprema reforme u našim školama započne već tijekom sljedeće školske godine“, zaključila je predsjednica Grabar Kitarović. Predsjednica Grabar Kitarović smatra kako je krajnje vrijeme za postizanje širokog društvenog konsenzusa te prianjanja poslu, kako bi ga se što prije završilo. Dodala je kako Hrvatska sada mora "sprintati" da bi dostigla države koje imaju suvremen kreativan obrazovni sustav, sustav koji stvara samostalne, samosvojne i odgovorne osobe. Temelj je, drži, solidno postavljen i ne treba se stvari vraćati unatrag, nego nadograditi ono što nedostaje. "Odgoj i obrazovanje najbolja su investicija u budućnost pojedinca i države. Ne bilo kakav odgoj i bilo kakvo obrazovanje, već ono koje potiče odgovornost, kreativnost i omogućava primjenu znanja u realnim životnim situacijama“, kazala je Grabar Kitarović. Od takvog odgoja i obrazovanja uvelike ovisi hoće li djeca, koja danas idu u školu, sutra biti izgubljena generacija ili stožerni nositelj društva i njegova razvoja. Predstavnici Ministarstva predstavili su Grabar Kitarović zadaće Ekspertne radne skupine koje su određene Strategijom obrazovanja, znanosti i tehnologije a razgovaralo se i o prvom održanom radnom sastanku Ekspertne radne skupine, na kojem je iznesen inicijalni nacrt Akcijskog plana te imenovana Operativna skupina za potporu Ekspertnoj radnoj skupini za provođenje kurikularne reforme. Predsjednica je ponovila svoju potporu većoj zastupljenosti obrazovanja u STEM-područjima jer znanost, tehnologija, inženjerstvo i matematika stvaraju ono što nazivamo dodanom vrijednošću. To ne znači zanemariti znanja koja nam daju humanistički temelj i jačaju društvenu sinergiju i odgovornost, ali neprijeporno je da su one države koje su stavile naglasak na STEM mnogo više profitirale u svojem ukupnom razvoju, kazala je.