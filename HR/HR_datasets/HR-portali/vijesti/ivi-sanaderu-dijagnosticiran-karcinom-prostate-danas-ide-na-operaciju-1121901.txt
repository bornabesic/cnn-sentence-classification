Suđenje za aferu Fimi media ni danas nije nastavljeno na zagrebačkom Županijskom sudu. Razlog tome je teško zdravstveno stanje bivšeg premijera Ive Sanadera. Kako je kazao vještak, koji je vještačio Sanaderovu medicinsku dokumentaciju, Sanader je u ponedjeljak primljen u bolnicu radi operacije, a dijagnosticiran mu je karcinom prostate. Bivši premijer trebao bi biti operiran tijekom današnjeg dana, nakon čega će, kazao je vještak, u bolnici morati provesti sljedećih deset dana, a još barem dva mjeseca nakon toga bit će raspravno nesposoban. Zbog toga je Irena Kvaternik, predsjednica sudskog vijeća, sljedeću raspravu o aferi Fimi media zakazala za 21. prosinca, kada bi se trebalo znati kakvo je Sanaderovo zdravstveno stanje te je li on sposoban za suđenje.  U aferi Fimi media USKOK tereti Sanadera i ostale, uključujući i HDZ, za izvlačenje novca iz državnih poduzeća kako bi se financirali stranački crni fondovi. Riječ je o ponovljenom suđenju jer je prvu osuđujuću presudu ukinuo Vrhovni sud. >> Hit – auto koji je Ivu Sanadera ispratio u Remetinec >> Barišić i Nevenka Jurak: Ne želimo svjedočiti jer bismo sebe mogli izvrgnuti kaznenom progonu