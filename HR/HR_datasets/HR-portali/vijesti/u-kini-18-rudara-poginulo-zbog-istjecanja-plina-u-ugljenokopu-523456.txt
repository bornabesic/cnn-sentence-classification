Osamnaest rudara poginulo je zbog istjecanja plina u ugljenokopu u središtu Kine, izvijestila je u ponedjeljak novinska agencija Xinhua. Trideset sedmorica rudara spašena su i primljena u bolnicu nakon nesreće koja se dogodila u nedjelju u rudniku Jilinqiao, u mjestu Huangfengqiao, u pokrajini Hunanu. Policija je u cilju istrage privela više osoba. Istražitelji analiziraju plin koji je prouzročio nesreću, dodaje službena agencija. U Kini, najvećem svjetskom proizvođaču i potrošaču ugljena, česte su nesreće u ugljenokopima u kojima svake godine ginu tisuće rudara. Državna uprava za sigurnost objavila je 2. ožujka početak kampanje za povećanje sigurnosti domaćih rudnika. U ožujku je 17 rudara poginulo kada se otkvačilo teretno dizalo u kojemu su bili, u rudniku na sjeveroistoku zemlje. U prosincu 2017. u eksploziji u Unutarnjoj Mongoliji, na sjeveru i u Heilongjiangu, na sjeveroistoku život je izgubilo 59 ljudi. 