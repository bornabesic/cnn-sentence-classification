Slučaj Agrokor otvara Pandorinu kutiju. Na vidjelo će iznijeti sav bolestan dio gospodarstva. Godinama se govori o potrebnom restrukturiranju državnih tvrtki, veliča se privatno, žmireći i popuštajući pred nepravilnostima u poslovanju nekih privatnih tvrtki. Ovih dana strani prekooceanski ulagači u Agrokorove obveznice zovu domaće konzultante i raspituju se o aranžmanima Agrokora i domaćih kompanija kroz mjenice, čude se i rijetko tko razumije takvo poslovanje. Čak im nije jasno ni kako netko može ne platiti za isporučenu robu, uvjetovati stavljanje robe na police tek ako se pristane na neke aranžmane... Nije tu kriv samo Agrokor. Odgovorne su i tvrtke koje su pristale na takvo poslovanje, ali i država koja 25 godina žmiri i dopušta nepoštivanje rokova plaćanja za pojedince, neplaćanje koncesija... Kako je moguće da neka tvrtka koja je poslovala s Agrokorom ima potraživanja po mjenici koja su veća od njezina ukupnog prometa? Zato je slučaj Agrokor, kažu ti isti stručnjaci, u neku ruku dobrodošao, jer bi s njime truli dio gospodarstva mogao odumrijeti. No, prije toga za to treba platiti cijenu restrukturiranja u kojem će sigurno netko stradati. Tržišna se pravila, izgleda, godinama odnose većinom na male tvrtke, a opet bi upravo i u tom procesu restrukturiranja one mogle platiti najveću cijenu. No možda i ne. A tada, kada Hrvatska jednom usvoji poštena pravila u poslovanju, prosperitet će biti sve veći. Da se, primjerice, zaustave kašnjenja u plaćanjima, zatim ucjene jedne tvrtke prema drugoj tako da se prijeti uskraćivanjem roba na policama ako se kroz izdane mjenice njih ne kreditira i sl. A sve se to događalo između Agrokora i nekih dobavljača. Neke kompanije nisu bile tome sklone, na vrijeme su se okrenule od domaćeg tržišta i tržišta regije prema ostatku svijeta gdje su pravila igre puno jasnija. Danas te tvrtke zbog bolesnog Agrokora nisu u panici. Zato će slučaj Agrokor sada neke domaće tvrtke morati usmjeriti na traženje novih izvoznih tržišta.  >>Stručnjak koji će voditi Agrokor: Tko je Antonio Alvarez III.   