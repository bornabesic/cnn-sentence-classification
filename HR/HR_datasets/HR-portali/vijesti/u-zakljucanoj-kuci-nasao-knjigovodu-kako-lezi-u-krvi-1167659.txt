Željko Bohač (64) nađen je mrtav u srijedu poslijepodne u svojoj obiteljskoj kući u Ulici Leopolda Mandića u slavonskobrodskom naselju Mikrorajon. Kada je nađen, tijelo mu je bilo prekriveno krvlju, a Krešimir Babić, zamjenik županijskog državnog odvjetnika, potvrdio je da su na tijelu bili vidljivi tragovi ozljeda koje upućuju na nasilnu smrt. Kako neslužbeno doznajemo, ubijen je hladnim oružjem, vjerojatno nožem, a sumnja se da je ubojica u kuću ušao kroz prozor. Tijelo je pronašao Bohačev nećak koju mu je tog poslijepodneva oko 17 sati došao u posjet. Bilo mu je čudno što su ulazna vrata zaključana, a prozor kupaonice širom otvoren. – Moj je sin često znao otići k njemu, tako je bilo i u srijedu. Nije nam se odazivao na pozive, a kako smo znali pripaziti im na kuću ako nisu u Brodu, imali smo ključ i ušli smo u kuću. Našli smo ga kako leži u dnevnom boravku. Nije davao znakove života, bio je krvav i odmah smo pozvali policiju – kazao je Savo Kovačević, rođak ubijenog. I on je, kao i drugi susjedi Bohačevih, bio zgrožen i zaprepašten tragičnim događajem. Nitko nije mogao vjerovati da se u njihovu susjedstvu dogodilo nešto tako strašno. Ne mogu ni naslutiti tko je Bohaču želio nauditi. – Viđao sam ga u naselju, povremeno smo se znali i posjećivati, ali ne prečesto jer oni su bili zauzeti poslom. Poštovali smo se međusobno i žao mi je što se to dogodilo – kazao je susjed Pejo Andrijanić. Bohač je bio vlasnik obrta za knjigovodstvene i računovodstvene usluge koji je vodio sa suprugom. Ured su imali u vlastitom domu. Ona je u međuvremenu otišla u mirovinu, a on je nastavio voditi knjigovodstvo za jednu privatnu tvrtku. Supruga je u ponedjeljak otputovala kćeri u Zagreb kako bi čuvala unuku, tako da je u vrijeme kada se dogodilo ubojstvo Bohač bio sam u kući. Supruga mu je u šoku i privremeno je kod rodbine u drugom dijelu Broda. Nitko od ljudi s kojima smo razgovarali ne zna da je ubijeni bio s nekim u sukobu, a ne znaju ni da je primao prijetnje. – Bio je miran i pošten, nikada se nije bavio nečim sumnjivim. Doduše, jednom su mu već provalili u kuću pa je zvao policiju. Koliko mi je poznato, provalnik je na kraju uhvaćen – rekao Novo Bardak, rođak ubijenog. Policija je jučer u suradnji s tužiteljstvom obavljala očevid na mjestu zločina i temeljito “češljala” dvorište i prilaze kući kako bi pronašla dokaze koji bi je mogli odvesti do počinitelja. Kako smo neslužbeno doznali, u “kući užasa” ima sasvim dovoljno tragova da bi se potraga usmjerila u pravom smjeru. 