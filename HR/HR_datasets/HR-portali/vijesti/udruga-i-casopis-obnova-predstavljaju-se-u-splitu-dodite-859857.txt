Časopis "Obnova" hvalevrijedan je projekt istoimene Udruge koja okuplja mlade ljude različitih struka i interesa. Udruga “Obnova” te istoimeni interdisciplinarni časopis za kulturu, društvo i politiku predstavljaju se 25. studenoga u Splitu, u prostorijama dominikanskoga samostana sv. Katarine, s početkom u 19 sati, u suradnji i organizaciji s udrugom “Hrvatska udruga Benedikt”. Posjetitelji će imati priliku saznati o nastanku i dosadašnjoj djelatnosti udruge te dobiti uvid u današnje društveno relevantne i aktualne teme iz područja geopolitike, migracija naroda te nacionalizma, kroz izlaganja članova udruge, mladih studenata iz Splita i Zagreba (Josip Kovač, Dino Ljubić, Dino Rušinović, Marko Raič). Na raspolaganju će posjetiteljima biti i najnoviji primjerak časopisa. Udrugu “Obnova” osnovala je 2012. godine u Zagrebu skupina studenata. Udruga okuplja mlade intelektualce i umjetnike, studente s različitih hrvatskih fakulteta te druge pojedince Republike Hrvatske i dijaspore. Uz širok raspon djelatnosti, ponajviše se ističe projekt multidisciplinarnog časopisa za kulturu, društvo i politiku. Osim rasprave i obrazovanja o spomenutim temama, posebna se pozornost posvećuje promicanju i njegovanju hrvatske kulturne baštine te umjetnosti među mladima. Nakon prvoga broja časopisa “Obnova” koji je tematizirao problematiku „kulturne hegemonije” i drugoga broja koji je obradio temu „identiteta”, treći je broj “Obnove” čitateljima približio složenu problematiku geopolitike, odnosno geopolitičkih alternativa. Okosnica četvrtoga broja časopisa bili su “Hrvati izvan Republike Hrvatske”, dok se najnoviji broj bavi problematikom nacionalizma. >>> U punoj dvorani MH predstavljen 4. broj časopisa ‘Obnova’ (FOTO)