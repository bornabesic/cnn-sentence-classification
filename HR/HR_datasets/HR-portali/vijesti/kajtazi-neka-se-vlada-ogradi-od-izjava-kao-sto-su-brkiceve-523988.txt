Zastupnik Kluba nacionalnih manjina Veljko Kajtazi ocijenio je u četvrtak kako je izjava zamjenika predsjednika HDZ-a Milijana Brkića da manjine neće određivati sastav i smjer Vlade neprimjerena, te je zatražio da se Vlada i premijer Andrej Plenković jasno distanciraju od takvih izjava. "Vlada i premijer Andrej Plenković moraju se jasno distancirati od spomenutih izjava jer izabranim zastupnicima u Hrvatskom saboru nitko ne može govoriti da ne mogu odlučivati o procesima kao i svi ostali zastupnici", napisao je Kajtazi na svojoj Facebook stranici. Istaknuo je kako je Klub nacionalnih manjina konstruktivan element i podrška u radu svake Vlada, a kao uvjet za to uvijek su tražili samo poštivanje važećeg Ustava i zakona. Brkićeva izjava nije jedina neprimjerena izjava visokopozicioniranih političara u zadnje vrijeme, kaže Kajtazi, jer je i bivši predsjednik Hrvatskog sabora Božo Petrov nedavno osporavao mogućnost da zastupnici manjina odlučuju jednakopravno kao i ostali. "Takve izjave sve su češće otkad HDZ i Most ne mogu pronaći zajednički jezik u rješavanju problema koji se ne tiču nacionalnih manjina i na koje nacionalne manjine nemaju utjecaja. Vjerujem da sve izjave u tom smjeru imaju za cilj skrenuti fokus s gorućih problema u našoj državi", navodi Kajtazi. Nacionalne manjine u tom su kontekstu žrtva sukoba dviju velikih stranaka jer su njihovi otvoreni problemi zbog toga zapostavljeni, iako rješavanje problema manjina nije u sukobu s interesom većine. "Vlada je u dosadašnjem radu pokazala da je spremna surađivati s nacionalnim manjinama i u tom pogledu, s naše strane, nema prepreka dok postoji međusobno uvažavanje", poručuje Kajtazi. 