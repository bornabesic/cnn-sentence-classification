Screenshot: Facebook/srednja.hr, N1 U ZAGREBU je danas održana konferencija za novinare na temu provedbe cjelovite reforme obrazovanja.  Na konferenciji su govorili Dijana Vican, predsjednica Posebnoga stručnog povjerenstva za provedbu Strategije obrazovanja, znanosti i tehnologije i koordinaciju strategija i djelovanja na području obrazovanja i znanosti, Jasminka Buljan Culej, voditeljica Ekspertne radne skupine za provođenje Cjelovite kurikularne reforme i prof. Pavo Barišić, ministar znanosti i obrazovanja. "Zašto je izabrana Culej? Tražio se životopis, tražio se akcijski plan i dogovor Povjerenstva je bio jednoglasan da se provedu i razgovori. Unaprijed su dogovoreni kriteriji po kojima će se ocjenjivati svi kandidati. Po rasporedu i satnici Povjerenstvo je obavilo strukturirane intervjue sa svim kandidatima. Na sjednici Povjerenstva podneseno je detaljno izvješće. Jednoglasno smo dogovorili da se svaki član izjasni glasanjem dizanjem rukom. Svi članovi su se izjašnjavali prema imenima kako sam ih izgovarala, i izabrana je Jasminka Buljan Culej. Prevagnulo je mišljenje da je od 11 prijavljenih jedan član nije imao dokumentaciju, od ostalih 10 razmatrali smo sve kandidate i tražili razliku između njih. Kada smo došli do 6, radili smo po daljnoj proceduri i došli smo do toga da je Jasminka Buljan Culej po svojim referencama iznad drugih kandidata.  Ono što je čini različitiom je da je znanstvenica i stručnjakinja u području obrazovanja, 26 godina je u području odgoja i obrazovanja, 10 godina je u istraživačkim poslovima, profilirala se u osobu visokih kompetencija, stručnjakinja je u području analitike vanjskog vrednovanja, prepoznata je na terenu, u školama, pozna odgojno-obrazovnu infrastrukturu...", nahvalila je Buljan Culej Dijana Vican. Buljan Culej: Moj poziv je obrazovanje "Moj poziv je obrazovanje. Mi moramo unaprijediti naša obrazovanja, ne zato što je sve loše u njemu. Učenici su nam u čitalačkim kompetencijama u 4. razredu osnovne škole osmi na svijetu", započela je svoj govor Buljan Culej. "Danas znamo što moramo mijenjati kako bi imali uspješne i sretne učenike. Kolege koji su do sada radili na reformi napravili su velik posao. Vrijeme je da zajednički nastavimo reformu. Hrvatska ima stručne, obrazovane i marljive nastavnike. Nositelji promjena u obrazovanju su naši učenici i nastavnici", nastavlja Buljan Culej. Buljan Culej kazala je da je Povjerenstvo odabralo sedam članova nove Ekspertne skupine, koji će se sastati sljedeći tjedan. Na upit zašto Buljan Culej nije sama birala svoj tim, kazala je da zato što tako propisuje procedura. Na upit kojom bi ocjenom ocijenila stanje u školstvu, Buljan Culej je rekla da je obrazovanje kompleksan proces. "Imamo problem s matematikom u cijeloj vertikali", dodala je.  "Akcijski plan će biti predočen članovima Ekspertne radne skupine. Utemeljen je isključivo u ciljevima strategije", dodaje. "Naša djeca su jedna od najsretnijih na svijetu", zaključuje Buljan Culej. Barišić: Ova tema očito zanima našu javnost "Ova tema očito zanima našu javnost", započeo je ministar plagijator Pavo Barišić.  "Želim odlučno nastaviti i ubrzati reformu, kako je i Europska komisija zatražila. Strategija znanosti, obrazovanja i tehnologije koja je usvojena 2014. godine imala je cijeli niz faza. Neki segmenti su napredovali, neki su imali poteškoća. Ja bih išao samo na ono što se odvijalo za mandata ove vlade", nastavlja Barišić. "Drago mi je da je Vican opisala proceduru natječaja nakon kojeg je imenovana voditeljica Ekspertnog tima. Procedura je provedena uzorno i transparentno, uz mnoštvo kandidata. Uspoređujući s prethodnim načinom imenovanja, želim podsjetiti na nekoliko detalja. 2015. je upućen javni poziv, a ne javni natječaj kako je propisano u Strategiji. Mi smo raspisali javni natječaj. Kada je imenovana ekspertna skupina 2016. godine, na poziv se javilo 37 osoba i samo jedna za voditelja. 2017. je bilo ukupno 125 kandidata, od kojih je 11 bilo za voditelje. Za usporedbu, na javni poziv iz 2015. bilo je upućeno da se imenuje pet osoba plus jedan voditelj, a izabrano je šest članova i voditelj. Od tih 6 članova, tri člana su bila iz iste ustanove. Jedna prijava je stigla izvan rokova.  Zaključio bih obraćanje s ocjenom koju moramo imati pred očima, a to je kako se provodi reforma obrazovanja. Obrazovanje je javna djelatnost u kojoj škole pripadaju većinski javnosm sektoru i za njih su zadužena vlada i ministarstva, ali i ustanove od škola do agencija. Nositelj reformi je ovo Ministarstvo obrazovanja", kazao je Barišić. Barišić je kazao da je 125 kandidata poslalo dokumente na natječaj, ali da Ministarstvo ne može objaviti te dokumente. Ipak, najavio je da će objaviti biografiju Jasminke Buljan Culej.  Ništa od poništavanja natječaja "Sasvim je proceduralno da netko primjedbuje. Dala sam da se to sve skupa razmotri, neće se poništiti natječaj nego će se za njegovo mjesto raspisati natječaj", komentirala je Dijana Vican na kraju slučaj Mirka Rušića.  Podsjetimo, Ruščić je potvrđen za člana ERS-a u kategoriji stručnjak s nastavničkih studija. Međutim, kako je vidljivo iz uvjeta natječaja i dokumenta koji je Index dobio na uvid, Ruščić te uvjete ne zadovoljava.  U natječaju jasno piše sljedeće:  Uvjeti koje moraju ispunjavati kandidati za člana Ekspertne radne skupine pod b): •    najmanje desetogodišnje iskustvo stečeno radom u nastavi •    izbor u znanstveno-nastavno zvanje u polju pedagogije, psihologije ili metodike.  A što piše u dokumentu koji pokazuje njegove kvalifikacije?  Ruščić je biolog, on nema izbor u znanstveno-nastavno zvanje u području pedagogije, psihologije ili metodike, a teme kojima se bavi nemaju veze sa školstvom. Njegovo područje je flora jadranskih otoka.