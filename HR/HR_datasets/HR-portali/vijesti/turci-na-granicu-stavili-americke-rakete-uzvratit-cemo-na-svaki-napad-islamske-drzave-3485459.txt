Turska se dogovorila sa Sjedinjenim Državama da će tijekom svibnja na turskoj granici sa Sirijom razmjestiti američke sustave za lansiranje raketa kako bi se osujetili sve češći i žešći napadi džihadista Islamske države, rekao je u utorak turski ministar vanjskih poslova Mevlut Cavusoglu za list Haberturk. Po izvorima turske vlade od početka godine je na pogranični turski grad Kilis s područja Sirije pod kontrolom IS-a ispaljeno četrdesetak raketa, pri čemu je smrtno stradalo najmanje 17 civila, od čega deset Turaka i sedam Sirijaca, a 61 osoba je ranjena. U nedjelju su u raketnom napadu na Kilis, u kojemu se nalazi velik broj sirijskih izbjeglica ubijene dvije osobe, a 25 ih je ranjeno, a stanovništvo živi u stalnoj bojazni od novih napada. U utorak je turski premijer Ahmet Davutoglu izjavio da je ministarsko vijeće odlučilo značajno pojačati prisutnost turskih vojnih snaga u tom području te je obećao da će one uzvratiti na svaki napad. "Odmah ćemo odgovoriti na napade i poduzeti sve potrebne mjere", rekao je u parlamentu. U blizini Kilisa razmjestit će se dodatne bespilotne letjelice kako bi se spriječili novi napadi, upozorio je. Topničko raketne baterije HIMARS mogu se razmjestiti na raznim mjestima zahvaljujući mobilnosti. Vrlo su učinkovite jer im je domet 90 kilometara u odnosu na domet turskog topništva koji iznosi 40 km. Turska vojska redovito bombardira džihadističke položaje svaki put nakon njihova napada na turske ciljeve. Šef turske diplomacije nada se da će razgovori između američkih saveznika o uspostavljanju "sigurnosne zone" na sjeveru Turske između Manbija i Jarblusa rezultirati konkretnim odlukama. "Naš je cilj počistiti taj dio dugačak 98 km koji je pod kontrolom IS-a", objasnio je Cavusoglu. Turska se zauzima za uspostavljanje takve zone od početka sirijskoga sukoba, no Washington je rezerviran prema takvom prijedlogu. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!