Porezna uprava objavila je danas kako je trenutačno u fazi tiskanja rješenja o utvrđenom dohotku i razlici za povrat poreza, koja će poreznim obveznicima biti dostavljena najkasnije do 15. srpnja, a onima koji ostvare pravo na povrat poreza, kakvih je oko 950 tisuća, novac će biti isplaćen u kolovozu. Izuzetak će biti, kažu iz Porezne uprave, porezni obveznici za koje se moraju prikupiti dodatni podaci, primjerice za utvrđivanje rezidentnosti, podaci o primicima iz inozemstva ili slično. Iako je zakonom i pravilnikom koji se odnose na porez na dohodak propisan rok za dostavu rješenja 30. lipnja, iz Porezne uprave naglašavaju da zakonske odredbe kažu i da ako se rješenja ne uruče do tog datuma, porezni obveznici mogu na njih podnijeti prigovor u roku od 30 dana od dana zaprimanja privremenog poreznog rješenja.  – Trenutačno je Porezna uprava u fazi tiskanja rješenja te će ista u sljedećem razdoblju biti dostavljena poreznim obveznicima,  a najkasnije do 15. srpnja. Posebno ističemo da će se svim obveznicima za koje Porezna uprava raspolaže podacima, a koji ostvaruju razliku za povrat, povrati izvršavati u predviđenom roku tj. u kolovozu – navode iz Porezne uprave. Podsjećaju i da su do ove godine, kada je uveden posebni postupak, porezni obveznici sami predajom porezne prijave inicirali postupak utvrđivanja godišnjeg obračuna poreza na dohodak ako su smatrali da ostvaruju pravo na povrat ili su bili dužni podnijeti prijavu poreza te se postupak provodio samo za takve obveznike i godišnje se izdavalo približno 700 tisuća rješenja.   Od ove je godine, pak, Porezna uprava za svakog poreznog obveznika, njih ukupno 3,5 milijuna, objedinila sve podatke koji utječu na obračun poreza na dohodak, utvrdila godišnju obvezu poreza, te razliku za povrat ili uplatu, odnosno pokretanje posebnog postupka. Posebnim postupkom je tako ove godine obuhvaćeno približno 1,6 milijuna poreznih obveznika, a iz Porezne ističu da, zbog primjene načela ekonomičnosti, za oko 450 tisuća poreznih obveznika neće izdavati rješenja, jer imaju pravo na povrat ili obvezu uplate iznosa manjeg od 15 kuna. No, ako žele, i oni mogu dobiti rješenje, i to u nadležnim ispostavama Porezne uprave. Za preostalih 1,1 milijun poreznih obveznika Porezna uprava će izdati rješenja o utvrđenom dohotku i razlici za povrat, odnosno uplatu.  Pritom ističu da se broj poreznih obveznika obuhvaćenih posebnim postupkom ove godine povećao u odnosu na prethodne godine jer su u obračun poreza uključeni i novi izvori dohodaka koji se prethodnih godina nisu oporezivali, poput primitaka od kamata na štednju ili dohotka od otuđenja posebnih vrsta  imovine (otpad).  Tako je, primjerice, i 191 tisuća maloljetnih poreznih obveznika ostvarilo primitke po osnovi kamata na štednju, od čega njih 85 tisuća ima pravo na povrat veći od 15 kuna. Iz Porezne naglašavaju i da se od ukupnog broja poreznih obveznika koji ostvaruju razliku za povrat, a kojih je približno 950 tisuća, njih polovina istih ostvaruje razliku za povrat do 300 kuna, a riječ je o obveznicima koji ranijih godina nisu podnosili prijave za manje iznose ili poslodavci za njih nisu izvršili konačne obračune.