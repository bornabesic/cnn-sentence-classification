Dvojica još uvijek nepoznatih i maskiranih razbojnika orobila su u ponedjeljak malo poslije osam sati poslovnicu Fine u Ulici grada Gospića u Zagrebu. Sve se odvilo u trenu, a razbojnici su prepad počinili malo poslije otvaranja poslovnice. Očito su sve dobro isplanirali jer je u poslovnicu upao jedan razbojnik, koji je bio naoružan, dok ga je njegov “kolega” vani čekao na motoru. Razoružao zaštitara Nakon što je upao u poslovnicu, razbojnik je oružjem zaprijetio djelatnici tražeći novac. U razbojstvu ga je pokušao spriječiti zaštitar Sokol Marića, no razbojnik ga je napao i izudarao, a uspio ga je i razoružati. Kako se neslužbeno doznaje, pri tome ga je i lakše ozlijedio. Razbojnik je potom pobjegao iz poslovnice s plijenom, odnijevši oko 60.000 kuna. Na mjesto događaja uskoro je došla i policija, a potraga za počiniteljima trebala bi im biti olakšana činjenicom što poslovnica Fine ima videonadzor pa su kamere vjerojatno snimile počinitelja. Analizom tih snimki policija možda uspije doći do nekog detalja koji bi joj mogao pomoći u otkrivanju identiteta počinitelja. Tragajući za njima, vjerojatno će se ponovno istražiti i razbojstvo koje je u istoj poslovnici počinjeno u rujnu 2015. Naime, modus operandi tadašnjeg i sadašnjeg razbojstva dosta je sličan: i tada su poslovnicu orobila dva počinitelja koja su nakon toga pobjegla na motoru. Motor je uskoro nađen nedaleko od mjesta razbojstva i povezivao se s njim. I tada su razbojnici uspjeli razoružati zaštitara, a u Finu su upali s motociklističkim kacigama na glavi. Policija za sada nije priopćila je li motor nađen negdje blizu mjesta razbojstva. Svi ti detalji bit će poznati nakon dovršetka očevida, koji je jučer trajao više sati, a u njemu su izuzeti svi korisni materijalni i biološki tragovi. Inače, zanimljivo je da, prema MUP-ovim statistikama, lani nije orobljena nijedna poslovnica Fine. Omiljene mete su pošte U godišnjem izvješću MUP-a tako je navedeno da je tijekom 2016. na području Hrvatske počinjeno ukupno 918 razbojstva, a od toga broja razriješeno ih je 420, u što su uključena i neka iz prijašnjih godina, odnosno 45,8 posto. Među omiljenim metama razbojnika, kada su novčarske ustanove u pitanju, bile su pošte, kojih je orobljeno 40. Zatim slijede mjenjačnice (16) i banke (6). Poslovnica Fina nema na tom popisu pa se može zaključiti da ili nijedna nije orobljena ili ih policija u statistikama vodi pod nekom drugom stavkom. Poslovnice Fine dosta su teške mete jer, osim zaštitara, imaju videonadzor i alarme, a najkrvavija pljačka Fine dogodila se 2005. kada su u Zagrebu ubijena dva zaštitara Sokol Marića. >>Opljačkana poslovnica FINE u Zagrebu