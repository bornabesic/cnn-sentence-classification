Kada smo moja supruga Barica i ja došli prošle nedjelje na glasačko mjesto, saznali smo da ja mogu glasati, a ona nije na popisu, kazao nam je njezin suprug Stjepan iz Podvinja Miholečkog, naselja na području općine Sv. Petar Orehovec. Suprug se zainatio i tražio da se provjeri zbog čega Barica nije upisana i saznao šokantnu vijest, da je ona umrla ravno tri mjeseca prije izbora. Odnosno 19. veljače ove godine. Iz Povjerenstva su supruga uputili u Matični ured u Križevce, gdje su mu kazali da će ga telefonom izvijestiti. - Vrativši se kući nazvali su me i kazali kako im je žao, ali da je moja Barica umrla i stoga je nema na popisu. Dobro sam pogledao suprugu koja je stajala uz mene i rekao sam im kako je ona ipak živa jer stoji do mene i sluša naš razgovor. Na to me djelatnica počela uvjeravati kako nisam u pravu jer je Barica Valaško mrtva - doista mi je prekipjelo, jer stvarno  nisam znao tko je tu sve lud, kaže njezin suprug. Istraživanjem i obilascima institucija Stjepan je otkrio kako je njegova žena umrla u susjednom selu. Naime, ispostavilo se da je umrla Barica Valaško u dobi od 84 godine, ali u Pofukama, a oni su mrtvom proglasili Baricu Valaško koja je 20 godina mlađa i živi u Podvinju Miholečkom.  Stjepan nam je rekao da mu je najviše žao što se to desilo baš za izbore, jer je teoretski njezin glas mogao biti presudan. No, na sreću nije pa izbori imaju legitimitet Dok smo razgovarali sa Baričinim suprugom ona je sjedila u dvorištu i čistila povrće. Odbila se fotografirati, jer je kroz šalu kazala, kako je duže vrijeme mrtva, a mrtvace se ne treba slikati.  - Evo vam moja osobna iskaznica koja vrijedi i nju slikajte, a kada ponovo postanem živa onda ću se možda slikati – kazala nam je živa žena koja je zbog nečije nemarnosti mrtva, a živi kako nam je kazao suprug punim plućima.