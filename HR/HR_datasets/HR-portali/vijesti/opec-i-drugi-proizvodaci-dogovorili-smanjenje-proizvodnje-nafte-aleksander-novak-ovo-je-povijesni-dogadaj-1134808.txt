Jedanaest zemalja proizvođača nafte koje nisu članice OPEC-a, uključujući Rusiju, dogovorile su da će smanjiti proizvodnju za 558.000 barela na dan, nakon što su nedavno i zemlje OPEC-a odlučile smanjiti proizvodnju nafte, rekao je predsjednik OPEC-a, katarski ministar za energetiku Mohammed al-Sada. Novo smanjenje niže je od smanjenja koje je ranije najavilo nigerijsko ministarstvo nafte, kao i od ciljanih 600.000 barela koje je OPEC predvidio za zemlje koje nisu njegove članice. OPEC je prošli tjedan odlučio smanjiti proizvodnju za 1,2 milijuna barela na dan od siječnja kako bi potaknuo rast cijena i povećao prihode. "Vjerujem da je ovo doista povijesni događaj", rekao je ruski ministar za energetiku Aleksander Novak, koji predvodi zemlje koje nisu članice OPEC-a. Istaknuo je da su zemlje OPEC-a i one koje to nisu odgovorne za više od polovice proizvodnje nafte na svijetu. Rusija je ranije najavila da će na nju otpasti polovica tog smanjenja u prvoj polovici 2017. Druge zemlje koje u tome sudjeluju su Meksiko, Kazahstan, Malezija, Oman, Azerbajdžan, Bahrain, Ekvatorijalna Gvineja, Sudan, Južni Sudan i Brunei. Dogovor OPEC-a okončao je višetjednu neizvjesnost i nestabilnost na naftnim tržištima, povećavši cijene preko 50 američkih dolara prvi put u mjesec dana. Označio je također dramatični zaokret u odnosu na saudijski plan iz 2014. o preplavljivanju tržišta naftom kako bi se istisnulo konkurente, posebno američke proizvođače nafte iz škriljevca. Cijene su zbog takve strategije pale s više od 100 dolara po barelu u lipnju 2014. na ispod 30 dolara ranije ove godine, gotovo najniže razine u zadnjih 13 godina. >> Cijene nafte prošloga tjedna nakon dva tjedna pada porasle oko 5 posto