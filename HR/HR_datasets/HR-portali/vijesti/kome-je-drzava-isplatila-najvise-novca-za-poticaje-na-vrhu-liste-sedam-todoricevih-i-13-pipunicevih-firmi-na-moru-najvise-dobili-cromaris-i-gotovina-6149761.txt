Iako je za 2016. godinu najavljeno da bi novim sustavom konvergencije s drukčijim obračunom poticaja do 2020. godine velika poduzeća trebala dobivati sve manje, a mala sve više novca, to se lani nije dogodilo. Naime, od 103.194 poljoprivredna gospodarstva koja su ukupno dobila 4,02 milijarde kuna, najviše su dobila opet velika poduzeća. Od ukupnog broja isplaćenih, njih tek 267 je dobilo više od milijun kuna, od čega 10 s više od 10 milijuna. Iznosi se odnose na isplate od 16. listopada 2015. do 15. listopada 2016. godine. Na vrhu su sedam Agrokorovih tvrtki sa 150,6 milijuna kuna, slijedi 13 tvrtki osječkog poduzetnika Marka Pipunića sa 68,7 milijuna, PP Orahovica i M San grupa sa 32,4 milijuna, Kutjevo vlasnika Envera Moralića sa 22,6 milijuna, Mirko Ervačić s tvrtkama iz Osatina grupe sa 22 milijuna, Cromaris u vlasništvu Adrisa sa 18,5 milijuna, Širjan d.o.o. vlasnika Zvonimira Širjana sa 13,6 milijuna, Real Beef Claudea Jambrušića sa 11,3 milijuna... Od Agrokorovih tvrtki najviše je dobilo Belje, 90 milijuna kuna, slijede Vupik 37,2 milijuna, PIK Vinkovci 16,3 milijuna te Agrolaguna, PIK Vrbovec, Vinka i Mladina s ukupnih 7,2 milijuna kuna. Od tvrtki Marka Pipunića najviše je novca, 34,6 milijuna, dobio Novi Agrar, a potom slijede PPK Valpovo sa 15,3, farme muznih krava Mala Branjevina i Orlovnjak sa 12 milijuna kuna, Berak sa 3 milijuna, Hana-Koška 2,5 milijuna, Melem sa 1,1 milijun. S iznosima manjim od milijun kuna su njegove tvrtke Hiripitiya, Salami Aurea, Prosciutto Pannonico, Copadio, svinjogojska farma Lipovača - Prkos. Zanimljivo je da je rekorder po isplaćenim novcima Sisačko-moslavačka županija, koja je dobila 91,1 milijun kuna iz programa EAFRD-a "za obnavljanje poljoprivrednog proizvodnog potencijala narušenog elementarnim nepogodama". Od poznatijih tvrtki najviše je dobila Podravka, 7,3 milijuna kuna, pa PK Karlovačka mesna industrija i Vajda braće Pivac 4,6 milijuna, Gavrilović Georga Gavrilovića 4,3 milijuna, Kraš 1,6 milijuna, Zdenka 1,4 milijuna kuna... Za ribarstvo je nakon Cromarisa najviše dobila Pelagos-net farma generala Ante Gotovine, 8 milijuna, Sardina Postira dobila je 6 milijuna. Među poznatijim poljoprivrednicima poticaje su dobili bivši ministar Petar Čobanković 32.000 kuna, Božidar Pankretić je dobio 13.800 kuna, Eko-imanje Mavrović Željka Mavrovića 433.000, predsjednik HPK Mato Brlošić 291.000, Mato Mlinarić iz Nezavisnih hrvatskih seljaka 45.000 kuna, mljekar Mladen Šolčić sa ženinom tvrtkom 1,800.000 kuna.