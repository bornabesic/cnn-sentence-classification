Pišem o vinu više od 20 godina, a Ivicu Todorića, koji je desetak godina bio najveći hrvatski vinar, službeno nisam upoznao. Sreli smo se jednom. Davno. U minhenskoj zračnoj luci iščekivali smo hoće li poletjeti posljednji avion za Zagreb tog dana. Sjedio sam i čitao pa, podignuvši glavu, ugledao poznato lice i automatski ga pozdravio. Vjerojatno nije znao tko sam, no pristojno je odzdravio i razmijenili smo nekoliko kurtoaznih rečenica vjerojatno uobičajenih među ljudima koji ne znaju gdje će prespavati.  Avion je ipak stigao i stigli smo kući. U to je vrijeme Todorić, odnosno njegov Agrokor, već bio vlasnik Jaska vina, koje je preuzeo prije gotovo 20 godina.  Vinarija je bila na rubu propasti. Vina baš nisu bila dobra, imidž je bio još gori i činilo mi se da bi je mogla spasiti ljubav prema vinima. Drugi razlog za kupnju nisam vidio. Nadu je razbuktalo i Todorićevo dovođenje u Jaska vino jednog od najpoznatijih hrvatskih enologa, mr. Franju Francema. Vinarija je imala vinograde na odličnim položajima Plešivice, koju smatram najboljom vinskom podregijom u Hrvatskoj, i prekrasan stari podrum podno staze za motokros u Mladini. Jaska, što je nadimak Jastrebarskog, tad je imala i obiteljske vinarije koje su napredovale golemim koracima, pa nije bilo razloga da ih Jaska vino barm ne slijedi, ako već ne pretekne.  No, osim pojedinih “incidenata” s dobrim vinima, vinarija koja je promijenila ime u Mladina, nije napredovala. Nekoliko godina poslije Todorić je preuzeo Belje. Za kunu, rugaju se mnogi, ali šute o milijunskim dugovima koje je ostavio prijašnji vlasnik Siegfried Rudolf Einhellig. Vinski podrumi bili su u stečaju, a ime Belje u pristojnim vinskim društvima nije se spominjalo. No dobro grožđe je raslo.  U Agrokor se, kao šef za vina u koncernu, vratio Francem i pozvao, bilo je to prije 10 godina, da kušamo prvu “njegovu” beljsku berbu - 2006.  I danas pamtim Sivi pinot berbe 2006. vinarije Belje koji smo kušali u prekrasnoj kući u baranjskim vinogradima koju su poslije kolokvijalno zvali Gazdinom vilom. Izvanredno vino prestali su proizvoditi jer ga, kažu, nisu mogli prodati. To je problem ove sorte koju naši prosječni potrošači ne poznaju ili ne razumiju, a jedna je od najboljih i najneobičnijih na svijetu. Bijela sorta može dati vina čija je boja između ružičaste i bakrenaste. U magli se po dobrome sjećam i rajnskog rizlinga iste berbe, ni njega više nema u prodaji, a i ostala bijela vina bila su dobra. Crna su još bila premlada, sazrijevala su, pa nam ih nisu ni ponudili.  Bila je to prva berba u Belju pod Agrokorovom upravom, i to početak uzleta jedne od najvećih hrvatskih vinarija. Slijedila su svjetska priznanja crnim vinima Belja. Zlatnu medalju i titulu regionalnog prvaka na Decanterovu ocjenjivanju 2010. osvojio je doista odličan Merlot 2008. Pet zvjezdica i titulu najboljeg hrvatskog vina Cabernet sauvignon 2009. dobio je 2015. na Vinskim zvijezdama, najopsežnijem i najstrožem ocjenjivanju u Hrvatskoj. Godinu potom pozlatio se i na njemačkom ocjenjivanju Mundus Vini.  Puno su zlatnih medalja osvajali beljski crnjaci u Bergamu, na svojevrsnom svjetskom prvenstvu vina od merlota i cabernet sauvignona, a iz podruma su izlazile i sve bolje frankovke.  Pamti se Frankovka Goldberg izborne berbe 2012. No Gazda je, pričalo se, patio za graševinom. Agrokor je samo u novu vinariju sagrađenu podno vinograda uložio 20 milijuna eura. U ogromne inoks posude, s elektronički vođenim hlađenjem, pretakanjem, filtriranjem i ostalim fazama vinifikacije do punjenja, stane osam milijuna litara vina. Stari podrum u Kneževim Vinogradima obnovljen je stoljetnom ciglom iz Beča, kupljenom nakon pažljivog rušenja tamošnje zgrade te novim drvenim bačvama u kojima odležavaju crna vina. Cijeli tekst pročitajte na Expressu >>> Velike i nikad ispričane priče o obitelji Todorić čitajte u 24sata i Expressu