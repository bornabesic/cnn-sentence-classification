Burno je bilo u ponedjeljak navečer na sjednici Predsjedništva i Nacionalnog vijeća HDZ-a, a glavni akteri bili su, doznajemo, šef stranke i premijer Andrej Plenković, član Predsjedništva Zlatko Hasanbegović, te HDZ-ov kandidat za gradonačelnika Zagreba Drago Prgomet. Razlog sukoba bili su lokalni izbori, a sve je, kažu naši sugovornici sa sastanka, počelo Plenkovićevom optužbom na račun Hasanbegovića zbog njegove podrške kandidaturi Brune Esih, iako ga nije direktno spomenuo. - U Zagrebu je na djelu sabotaža jer se ne daje dovoljna podrška našem kandidatu Prgometu – navodno je izjavio Plenković, te dodao kako će se sve to provjeriti i vidjeti na dan izbora kad se budu znali rezultati za gradonačelnika i Skupštinu. Na to je, kažu naši izvori, reagirao Hasanbegović, kazavši da ne vidi nikakvu sabotažu. - Tražim od vas da vi svojim autoritetom utječete na stanovite kandidate za gradonačelnika da ne koriste svoju poziciju kako bi podcjenjivački i uvredljivo komentirali članove Predsjedništva – navodno je kazao Hasanbegović, a onda se u raspravu uključio i Prgomet. - Nije stanoviti kandidat, jer sam ja kandidat i to što sam rekao je istina. Ali, ako inzistirate na povlačenju izjave, ja ću je povući – uzvratio je, kažu naši izvori, Prgomet. Iako nitko na sastanku nije spominjao spornu izjavu, sudionici sastanka kažu da je riječ o Prgometovoj izjavi iz emisije 'Nedjeljom u dva' kada je, komentirajući Hasanbegovića i je li on problem za njegovu kandidaturu, među ostalim kazao: 'Žao mi je da nije pokazao tu hrabrost kada je njegova generacija odlazila ratovati, on se naslikavao s posuđenom kapom iz rata po Splitu'. Plenković je potom, kako doznajemo, pitao Hasanbegovića tko je njegov kandidat, na što je on odgovorio da HDZ ima jednog kandidata. - Ako je Prgomet tvoj kandidat, onda održite zajedničku tiskovnu konferenciju – kazao mu je Plenković. - Neka mi se Prgomet prvo javno ispriča – uzvratio je Hasanbegović. Tijekom ove rasprave, kako doznajemo, ostali članovi Predsjedništva su šutjeli. Na sastanku se razgovaralo i o Agrokoru te o Vladinom povjereniku Anti Ramljaku. Dok je bio na Predsjedništvu, Plenkovića je nazvao slovenski premijer Miro Cerar nakon čega je nakratko napustio sastanak. Poslije se još razgovaralo o tome kako riješiti probleme na granici da ne dolazi do velikih zastoja, a jedna od tema bio je i Most na koji se požalilo više članova Predsjedništva. Jedna od najvećih zamjerki je, navodno, bila ta da se represivni aparat koristi u svrhu lokalnih izbora. Plenković je, doznajemo, najavio da će o tom problemu razgovarati s čelnikom Mosta Božom Petrovom.