Prošlo je više od dva mjeseca otkako je predsjednica Republike Kolinda Grabar Kitarović pokrenula postupak smjene Dragana Lozančića, ravnatelja Sigurnosno obavještajne agencije (SOA), više od dva tjedna otkako je potpisan prijedlog da ga naslijedi Danijel Markić, ali se dovršetak procedure, odnosno smjena prvog i imenovanje drugog, još ne naziru. Pitanje je gdje je zapelo. Po jednima je problem samo u tome što se Lozančiću još nije našlo adekvatno novo radno mjesto, a po drugima se radi o prešutnom dogovoru između HDZ-a i SDP-a da se bojkotira imenovanje Danijela Markića. Poznato je, naime, da se predsjednik HDZ-a i prvi potpredsjednik Vlade Tomislav Karamarko žestoko protivio imenovanju Markića za novog ravnatelja SOA-e te da je zbog toga došlo do ozbiljnog razilaženja između njega i premijera Tihomira Oreškovića. Unatoč tome, premijer i predsjednica supotpisali su 25. ožujka dokument kojim od nadležnog saborskog Odbora za unutarnju politiku i nacionalnu sigurnost traže prethodno mišljenje za Markićevo imenovanje na čelo SOA-e. To mišljenje za predsjednicu i premijera nije obvezujuće, ali po Zakonu o sigurnosno obavještajnom sustavu, njegovo je pribavljanje nužno da bi se na zakonit način moglo imenovati šefa tajne službe. A tu je došlo do nove zavrzlame koja je i povod spekulacijama o prešutnom dogovoru HDZ-a i SDP-a. Predsjednik Odbora za nacionalnu sigurnost, SDP-ov Ranko Ostojić, nije sazvao sjednicu na kojoj bi se raspravljalo o Markiću, nego je zatražio prethodno pojašnjenje o zakonskoj osnovi po kojoj se Lozančića razrješuje prije isteka mandata u listopadu. Povod je dala predsjednica Grabar Kitarović još 5. veljače kada je premijeru Oreškoviću (očigledno bez prethodnog dogovora) na supotpis poslala rješenje o Lozančićevoj smjeni zbog povrede Zakona. Ostojića zanima je li proveden kakav postupak, stegovni ili kazneni, u kojem bi se utvrdilo da je ravnatelj SOA-e radio nezakonito ili ga se razrješuje na njegov zahtjev. No, odgovora do danas još nema. Prema neslužbenim informacijama, predsjednica i premijer su razgovarali s Lozančićem i dogovorili da će on sam zatražiti razrješenje, ali nakon što mu se pronađe adekvatno radno mjesto. Iz obiteljskih razloga nije mu prihvatljiva diplomacija, a rješenje bi se, kaže jedan od naših sugovornika, moglo naći u upravi nekog od javnih poduzeća. Novi posao Lozančiću bi trebao naći premijer.   - Lozančić je vrhunski radio svoj posao i za pet kopalja unaprijedio rad SOA-e te od nje stvorio službu koja je priznata od međunarodnih partnera. Njegov mandat još traje, a stav SDP-a je da ga treba dovršiti što, dakako, ničim ne dovodi u pitanje pravo predsjednice i premijera da imenuju ravnatelja SOA-e - kaže Igor Dragovan, glavni tajnik SDP-a i član Odbora za nacionalnu sigurnost. Dragovan odbacuje i pomisao na prešutni dogovor s HDZ-om, ali napominje kako je trebalo poštovati praksu da ravnatelj tajne službe do kraja odradi mandat. Ističe da Josipa Buljevića po dolasku Kukuriku koalicije na vlast nitko nije dirao, a kada mu je istekao mandat imenovan je generalnim konzulom u Los Angelesu. ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!