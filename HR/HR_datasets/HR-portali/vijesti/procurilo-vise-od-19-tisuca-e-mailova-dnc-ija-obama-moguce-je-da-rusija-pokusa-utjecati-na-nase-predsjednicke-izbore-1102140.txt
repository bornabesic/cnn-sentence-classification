Američki predsjednik Barack Obama rekao je kako je moguće da Rusija pokuša utjecati na američke predsjedničke izbore nakon što je objavljena elektronska pošta Demokratskog nacionalnog odbora, a što se pripisuje ruskim hakerima. "Sve je moguće", kazao je Obama za NBC News na pitanje bi li Rusi pokušali utjecati na izbore 8. studenoga. Obama je kazao kako FBI istražuje slučaj curenja više od 19 tisuća e-mailova DNC-ija koji pokazuju da je stranačko vodstvo favoriziralo Hillary Clinton u odnosu na senatora Bernieja Sandersa za stranačku nominaciju za predsjedničke izbore. "Znam da su stručnjaci to pripisali Rusima", kazao je Obama. "Ono što znamo je da Rusi upadaju u naše sustave, ne samo vladine sustave nego i u privatne sustave", dodao je. Slučaj curenja e-mailova doveo je do ostavke predsjedavajuće Demokratskog nacionalnog odbora Debbie Wasserman Schultz uoči stranačke konvencije na kojoj je Hillary Clinton izabrana za stranačku kandidatkinju za predsjedničke izbore. "Koji su bili motivi toga objavljivanja ne mogu reći. Ono što znam je da je Donald Trump više puta ponavljao da se divi Vladimiru Putinu", kazao je Obama. Trump je Putina hvalio kao snažnog vođu i poručio je da NATO s njim kao američkim predsjednikom ne bi automatski branio baltičke zemlje od ruske prijetnje. "Mislim da se o Trumpu dosta povoljno piše u Rusiji", dodao je Obama. >>Malik Obama: Glasat ću za Trumpa zato što me je brat jako razočarao 