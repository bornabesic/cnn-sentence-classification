Bivši šef HDZ-a i potpredsjednik Vlade Tomislav Karamarko na Facebooku se pohvalio svojim putovanjem u Izrael.  Napisao je kako ga "nadahnjuje posvećenost Izraelaca održavanju sigurne i prosperitetne zemlje dok promišlja o sljedećoj fazi vlastitih ideja o budućnosti Hrvatske". – Prošli tjedan posjetio sam Izrael. Nadahnjuje me posvećenost Izraelaca održavanju sigurne i prosperitetne zemlje dok promišljam o sljedećoj fazi vlastitih ideja o budućnosti Hrvatske. Vjerujem da su Izrael i Hrvatska vrlo slične zemlje. Obje su mlade i izgrađene na domoljublju, obje su prošle iskušenja rata i danas budno prate izvanjske neprijateljske elemente. Snažna obrana ključna je za vitalno gospodarstvo. Izrael je to dokazao, a i Hrvatska razumije važnost gospodarske i vojne snage. Susreo sam se s mnogim stručnjacima za sigurnost, među kojima je i moj prijatelj Yitzhak Aharonovich, koji je bio ministar javne sigurnosti u Izraelu dok sam bio ministar unutarnjih poslova. Sastanak s Yitzhakom u tvrtki Israel Military Industries bio je prilika da nakon dugo vremena sjednemo i razgovaramo o mnogim temama. Od Roberta Ilatova, člana Knesseta, saznao sam više o političkoj situaciji u Izraelu. Gospodin Ilatov na čelu je parlamentarnog odbora koji pruža potporu izraelskom sektoru visoke tehnologije. Razgovarali smo o načinima primjene izraelskog iskustva u brzom razvoju visoke tehnologije i kulture startup tvrtki kako bismo pomogli u razvoju tog sektora i u Hrvatskoj – napisao je Karamarko.  –  Jednako tako, posjetio sam centar za poljoprivredna istraživanja Newe Ya'ar kako bih vidio na koje načine Hrvatskoj mogu koristiti izraelska istraživanja u tom ključnom gospodarskom sektoru, s ciljem poticanja razvoja naših poljoprivrednih gospodarstava kroz povećanje domaće proizvodnje i poboljšanje kvalitete. Ovaj se centar bavi naprednim tehnologijama u poljoprivredi, znanošću biljaka i životinja i upravljanjem vodenim resursima. Moramo poboljšati domaću proizvodnju hrane kako bismo ojačali gospodarstvo i pomogli hrvatskom selu da se održi i razvija. Izraelska stručnost u poljoprivredi može ponuditi rješenja kako bi se odgovorilo na taj izazov. Bila mi je čast posjetiti Institut za protuterorizam, jedan od vodećih centara za istraživanje i razvoj u području protuterorizma, prvi takav u svijetu. Razgovarali smo o sve većoj prijetnji radikalizma i ekstremizma u Europi te o važnosti suradnje i dijeljenja informacija kako bismo zajedno riješili ta vrlo osjetljiva pitanja. Vratio sam se u Hrvatsku sa spoznajom da su Izraelci i Hrvati duboko povezani te da Izrael može biti snažna potpora Hrvatskoj dok kroči prema svojih sljedećih 25 godina – dodao je.  >> Karamarko se vraća u politiku? 'Razvijam ideju o osnivanju instituta za javnu politiku u Hrvatskoj'