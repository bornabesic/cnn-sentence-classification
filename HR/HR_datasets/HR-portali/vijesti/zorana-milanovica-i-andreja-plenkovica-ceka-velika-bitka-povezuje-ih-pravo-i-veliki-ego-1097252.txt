Sredinom devedesetih godina u Ministarstvu vanjskih poslova Zoran Milanović i Andrej Plenković paralelno su gradili diplomatske karijere, bili pripadnici "zlatne diplomatske generacije". Jedan je na kraju završio u SDP-u, postao i predsjednik socijaldemokrata, bio premijer, drugi se tek 2011. godine učlanio u HDZ, postao HDZ-ov europarlamentarac i strpljivo čekao svoju šansu da zasjedne na čelo HDZ-a. Kako sada stvari stoje, izgleda da je dočekao. I da ćemo već ovo ljeto u kampanji, a na jesen i na parlamentarnim izborima, gledati ne samo bitku SDP-a i HDZ-a, nego i bitku života dvojice bivših studenata Pravnog fakulteta, a kasnije i kolega iz Ministarstva odakle su počeli svoje karijere.  Velike razlike Oni koji poznaju i jednog i drugog kažu da su razlike među njima velike. I u karakteru, ali i načinu rada, ophođenja s ljudima... Milanović je, kaže naš izvor, puno izravniji.  - Prije će popu reći pop, a bobu bob. Ima više hrabrosti, manje kalkulira. Često govori i stvari koje će mu štetiti. Ali bubne, pa što Bog da. S druge strane, dodaje, Plenković je mnogo odmjereniji, uvijek dobro promisli prije nego što nešto kaže, proračunatiji je. No ima jedna stvar koja ih povezuje i u čemu su vrlo slični, a to je veličina njihovih ega. Obojica o sebi imaju izrazito visoko mišljenje - kaže naš izvor. A upravo će sve ove karakterne razlike na površinu izaći vrlo brzo, već u kampanji koja je pred nama i u kojoj će komunikacijski stručnjaci imati pune ruke posla s glavnim protagonistima. Zoran Milanović više nema Tomislava Karamarka s druge strane da ga napada i poziva na sučeljavanja na koja mu šef HDZ neće doći. Ne može mu više spočitavati da ne zna brojiti, da ne zna jezike, da je stariji od njega. Jer Plenković je sušta suprotnost. I on govori više jezika kao i Milanović, izrazito je obrazovan, a uz to je i mlađi od njega tri godine. S druge strane velika je Milanovićeva prednost njegovo veliko iskustvo. I to ne samo u vođenju države, nego i iskustvo u vođenju velike stranke, i to još od 2007. godine. S pozicije šefa stranke ispratio je dosad već trojicu šefova HDZ-a. Za razliku od njega, Plenković je svoju karijeru gradio u europskim institucijama. Ono što razlikuje dvojicu rivala jest i činjenica da o jednom znamo gotovo sve, a o drugome jako malo. Upravo zato što je Milanović već dugo na političkoj sceni, o njegovim stajalištima, pogotovo onim svjetonazorskim, znamo gotovo sve. O Andreju Plenkoviću jako malo. I idućih će dana vjerojatni novi šef HDZ-a morati pripremiti odgovore upravo na set pitanja vezanih za prava žena, manjina, za Crkvu, izbjegličku krizu, branitelje... HDZ pao na njegov imidž U HDZ-u su gotovo plebiscitarno stali uz Plenkovića jer su parlamentarni izbori na vratima pa procjenjuju da je u izvanrednoj situaciji on najbolje rješenje. Premda priznaju da ga, zapravo, slabo poznaju. "Pali" su na njegovo kotiranje u medijskoj javnosti, na to što ima diplomatske manire, što govori četiri jezika (tečno engleski, francuski i talijanski, a služi se i njemačkim), što je obrazovan i što HDZ-u i općoj javnosti donosi smirivanje društvenih tenzija i okrenutost budućnosti. Jasno je da je Andrej Plenković imao europsku usmjerenost i da ima dobre veze u međunarodnim političkim vodama, posebice među europučanima, a i HDZ je član europskih pučkih stranaka. Iako će adute za izbornu kampanju Plenković tek otkriti, trenutačno je usredotočen na izbore u HDZ-u, a u njegovu stožeru dali su presjek očekivanja. - Andrej Plenković ima mirnoću i staloženost, okuplja ljude, nije čovjek konflikta. Plenkovićeva retorika potpuno je drukčija od Milanovićeve, on od političkih suparnika ne stvara neprijatelje, ne vodi se onom Milanovićevom "ili mi ili oni" - rekao nam je izvor blizak Plenkoviću, koji drži da će Plenković biti taj koji će smirivati situaciju... >> U Zagrebu prvi put sraz najvećih: Plenkovića, Milanovića i Petrova Bračno stanje oženjen Sanjom Musić Milanović, imaju dva sina  Obrazovanje diplomirao na Pravnom fakultetu u Zagrebu, magistrirao na postdiplomskom studiju Europskog i komparativnog prava Strani jezici govori engleski, francuski i ruski, a pasivno njemački Obiteljski korijeni rodom je iz Glavica pokraj Sinja, rođen u Zagrebu   Politička orijentacija U SDP se učlanio 1999. Prvi je put izabran za predsjednika SDP-a 2007. Bračno stanje oženjen Anom Maslać Plenković, imaju jednog sina  Obrazovanje završio Pravni fakultet u Zagrebu, na kojem je i magistrirao Strani jezici govori engleski, francuski i talijanski, služi se i njemačkim  Obiteljski korijeni otac mu je rođen u Svirču na Hvaru, a Andrej Plenković rođen je u Zagrebu   Politička orijentacija U HDZ se učlanio 2011. Bio je kandidat za zamjenika Jadranki Kosor, sad se natječe za šefa HDZ-a Pravo žena na pobačaj Milanović: Žena mora imati pravo izbora Stav predsjednika SDP-a o pravu žena na pobačaj potpuno je jasan. Zna se da drži da žena mora imati pravo izbora o tom pitanju i više je puta istaknuo da neće dopustiti ugrožavanje tih prava  Plenković: Protiv toga da isključivo žene odlučuju o pobačaju U Europarlamentu glasao je protiv izvješća Belgijca Tabarella o tome da žene imaju isključivu kontrolu nad reproduktivnim i seksualnim pravima i pristupu pobačaju Prava nacionalnih manjina Milanović: Drži do manjina, stavio ćirilične ploče u Vukovar  Milanović se zalaže za prava manjina, njegova je Vlada odlučila uvesti ćirilične ploče u Vukovar. Na proteklim izborima na listama SDP-a bio je i član SDSS-a, a nakon izbora većina manjinaca podupirala je SDP  Plenković: Nema predrasuda, zalaže se za prava manjina  Godinama je sudjelovao u procesu pristupanja EU, tako da se zalaže za najviši standard zaštite prava manjina u RH. Nema predrasuda, a poznat je i po zalaganju za prava Hrvata u Srbiji Izlazak Velike Britanije iz Europske unije Milanović: Brexit neće dovesti do urušavanja EU  Za Milanovića odluka o izlasku Velike Britanije iz EU neće imati ozbiljnije posljedice za stabilnost Hrvatske. Ne dijeli bojazan da bi Brexit mogao otvoriti Pandorinu kutiju i dovesti do urušavanja EU  Plenković: Brexit je trijumf populista Smatra to hazarderskim potezom premijera u ostavci D. Camerona, koji je jedno unutarstranačko pitanje britanskih konzervativaca pretvorio ne samo u nacionalnu, nego i u europsku i djelomično u globalnu krizu. Brexit smatra trijumfom populista 