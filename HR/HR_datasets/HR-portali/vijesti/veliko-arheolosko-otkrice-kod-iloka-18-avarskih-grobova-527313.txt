Na arheološkom lokalitetu Šarengrad – Klopare, nedaleko od Iloka, arheolozi su pronašli novih 18 avarskih grobova među kojima i grob u kojem je pokopan avarski vojnik s palašem ili avarskom sabljom, potvrdila je u subotu voditeljica arheoloških istraživanja na tom lokalitetu Andrea Rimpf iz Gradskog muzeja Ilok te istaknula da to arheološko otkriće ima veliku vrijednost. Sablja, po svemu sudeći, datira iz 725. godine i s obzirom na to da je do sada u Hrvatskoj pronađeno jako malo avarskih grobova u kojima se nalazi i sablja pokopanog vojnika, to otkriće ima veliku vrijednost, istaknula je. "Očigledno je ovdje riječ o avarskom vojniku koji je bio više rangiran. Pronađena sablja biti će odnesena na restauraciju, a onda će biti izložena kao dio stalnog postava Gradskog muzeja Ilok. U grobu su vidljivi i ostaci vojnoga pojasa", rekla je Andrea Rimpf. To je tek druga avarska sablja pronađena na iločkom području. Podsjetila je kako su arheološka istraživanja na lokalitetu Šarengrad - Klopare započela prošle godine kada je pronađeno 45 avarskih grobova koji datiraju iz 8. stoljeća. Ovogodišnja arheološka istraživanja započela su prije desetak dana.