U ruskim zračnim udarima u Siriji ubijeno je 35.000 pobunjenika i njima je uspješno zaustavljen niz pobuna na Bliskom istoku, rekao je ruski ministar obrane Sergej Šojgu u četvrtak. Govoreći na skupu najviših vojnih dužnosnika Šojgu je rekao da je ruska intervencija spriječila propast sirijske države. "Sada smo jači od svakog mogućeg agresora", rekao je ruski predsjednik Vladimir Putin tom prigodom u ministarstvu obrane u Moskvi. Šojgu je rekao da su od početka vojne operacije u Siriji prošle godine, ruski zrakoplovi izveli 18.800 letova, uništili 775 kampova za obuku, 405 mjesta gdje se proizvodi oružje te ubili 35.000 pobunjenika. "Niz 'obojenih revolucija' koje se šire Bliskim istokom i Afrikom sada je prekinut", rekao je Šojgu. Na rusku intervenciju u Siriji gleda se kao na uspješno spašavanje snaga predsjednika Bašara al Asada od poraza te kao na ključnu snagu koja je omogućila potpuno preuzimanje Alepa. Šojgu je također rekao da će ruske nuklearne snage sljedeće godine biti dodatno opremljene s tri posebne postrojbe naoružane modernim naoružanjem a da će zračne snage dobiti pet moderniziranih strateških bombardera. 