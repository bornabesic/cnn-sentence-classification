 Hrvatski sabor izglasao je nepovjerenje premijeru Tihomiru Oreškoviću i time je, nakon četiri i pol mjeseca, pala i Vlada kojoj je Orešković bio na čelu.  Padom Vlade počeo je teći ustavni rok od 30 dana u kojemu parlamentarne stranke mogu pokušati formirati novu većinu i imenovati novoga premijera i vladu. Ne uspiju li to, predsjednik Sabora obavijestit će o tome predsjednicu Republike Hrvatske koja će odmah raspustiti Hrvatski sabor i raspisati parlamentarne izbore, koji se mogu održati najranije 30, a najkasnije 60 dana od raspuštanja Sabora. Dosadašnja Vlada, premijer i ministri, nastavit će raditi svoj posao do izbora nove vlade.  Na opoziv Vlade žurno je reagirala predsjednica Kolinda Grabar-Kitarović, koja će već u petak ujutro početi konzultacije s predstavnicima parlamentarnih klubova i ostalim zastupnicima.  HDZ je najavio da će u Saboru okupiti novu većinu koja bi kao mandatara za sastavljanje nove vlade podržala dosadašnjega ministra financija Zdravka Marića. To nastojanje mogli bi im spriječiti prijedlozi za samoraspuštanje Sabora, koje su u proceduru uputili Hrvatski laburisti i čelnik Živoga zida Ivan Sinčić. Potpise za raspuštanje Sabora prikuplja i SDP, koji sa svojim koalicijskim partnerima ima 56 zastupnika. Njihovu su inicijativu potpisala i tri IDS-ova zastupnika te nezavisni Stipe Petrina. Potpise svojih 12 zastupnika za raspuštanje Sabora prikupio je i Most, no njihov čelnik Božo Petrov rekao je kako će ih u proceduru uputiti kada se postigne dogovor o terminu novih izbora, koje Most priželjkuje u rujnu. Potporu za raspuštanje Sabora i nove izbore najavili su i HDSSB te Hrid, koji zajedno imaju četvero zastupnika, a i nezavisna Gordana Rusak potvrdila je da je za nove izbore. Ostanu li svi ti zastupnici pri takvu stavu, za raspuštanje Sabora i nove izbore glasovalo bi više od 76 zastupnika, koliko ih Ustav traži za donošenje takve odluke. U proceduri su, međutim, za sada samo dva zahtjeva koje je potpisalo ukupno četvero zastupnika – Laburisti i Ivan Vilibor Sinčić. 