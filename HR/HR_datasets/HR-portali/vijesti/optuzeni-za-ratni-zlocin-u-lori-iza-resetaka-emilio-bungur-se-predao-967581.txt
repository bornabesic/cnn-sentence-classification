Foto: FAH EMILIO BUNGUR, optuženi za ratni zločin nad ratnim zarobljenicima i civilima u Lori, predao se jutros policiji. Od petka su ga bez uspjeha tražili kako bi ga sproveli na Bilice po rješenju Vrhovnog suda koji je uvažio žalbu Državnog odvjetništva na odluku suca Vlade Živaljića koji je prije mjesec i pol dana na slobodu pustio Bungura, ali i bivšeg šefa Vojno-istražnog centra Tomislava Duića. U bijegu su bili više od 10 godina, no sudac Živaljić istaknuo je kako je pritvor najstroža mjera i kako se ne očekuje brzi kraj suđenja. I Duić i Bungur dobili su obvezu redovnog javljanja policiji. S Duićem policija nije imala većih problema. Pronašli su ga u subotu i odveli na Bilice. S Bungurom je išlo nešto teže.  Održao konferenciju pred zatvorom Jučer se pojavio pred splitskim zatvorom te u društvu predstavnika nekoliko braniteljskih udruga održao tiskovnu konferenciju. Zatvorski čuvari nisu reagirali, a policija jest. No, dok je patrola stigla pred zatvor, Bungur je već nestao. Na konferenciji je ustvrdio kako se nije javio u zatvor jer nije dobio nikakav nalog, niti zna da ga traže. Bungur i Duić već su bili pravomoćno osuđeni na višegodišnje zatvorske kazne u slučaju Lora 1, no kako su bili u bijegu, dobili su novo suđenje. Sude im i u slučaju Lora 2.