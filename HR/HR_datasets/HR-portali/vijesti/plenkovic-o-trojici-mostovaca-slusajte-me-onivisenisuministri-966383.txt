Foto: FAH PREMIJER Andrej Plenković danas se, kako je naveo, zadnji put obratio medijima oko krize Vlade koju je izazvao u ranim popodnevnim satima, kad je zatražio razrješenje trojice MOST-ovih ministara koji nisu podržali ministra financija Zdravka Marića. "Nepovjerenje je krenulo iz MOST-a. Ja kao predsjednik vlade nemam tu dilema ni izbora, ne može vlada kao kolegijalno tijelo funkcionirati bez povjerenja, ljudska kolegijalnost je nužna. Vrlo jasan mandat imam da dogovorim novu parlamentarnu većinu koja će omogućiti nastavak rada vlade i ostvarivanje svih naših ciljeva. Ako se slijed događaja razvije na način da bi to značilo nove izbore, svi članovi kluba spremni su na nove izbore. Smatramo da smo u ovom odnosu bili u dobroj vjeri i iskreni. Danas na vladi nakon točke 5. smo usvojili tri mišljenja na MOST-ove prijedloge zakona. Što se tiče mene, mi smo moralno i politički na najvišoj razini kolegijalnog duha.  Da sebi tražim zamjerku, ne mogu je naći. Marić predano i uspješno radi svoj posao, a nije dobio šansu ni reći što misli. To je granica koja znači kraj suradnje koja je bila do sada. U HDZ-u se već počelo skupljati potpise. Imat ćemo dovoljno potpisa za sve, za što god hoćete. Zlatko Hasanbegović se također suglasio s odlukom predsjedništva i kluba". MOST-ovci više nisu ministri  "HDZ sad mora pokazati koheziju, lojalnost i odgovornost. To očekujem od svih zastupnika, ali osobito najviših dužnosnika. Najavio sam MOST-ovcima da će se glasati o Mariću. Trojica MOST-ovih ministara više nisu pravno ministri. Hrvatski ustav i propisi su jasni, onaj tko ima mandat za sastavljanje vlade, on bira ministre. Išao sam predsjednici s potpisima, pa otišao u Sabor, predstavio ministre i dobio potporu. Ako ja, koji sam dao povjerenje ministrima, dođem u situaciju da ministri koje sam ja izabrao izglasavaju nepovjerenje svojem kolegi, onda tu nema dileme. Oni-više-nisu-ministri-moje-vlade. Bilo kakve spekulacije su suvišne. Nema propisa koji traži supotpis ili odluku Sabora. Mi idemo sad na novu parlamentarnu većinu, a to sigurno znači i novog predsjednika Sabora", kazao je Plenković, a osvrnuo se i navode Nikole Grmoje o tome kako je moguće da Plenković ruši MOST-ove ministre zbog istrage u Agrokoru. > Grmoja: Skida li Plenković MOST-ove ministre zbog Agrokora?  "Apsurdne izjave, neutemeljene i nevjerojatne. Tri puta u životu sam sreo Todorića, od toga dva puta u ovoj situaciji. Ovaj problem i krizu rješavamo racionalno i odgovorno. Jasno je da netko mora odgovarati ako revizori otkriju nepravilnosti u Agrokoru", kazao je.