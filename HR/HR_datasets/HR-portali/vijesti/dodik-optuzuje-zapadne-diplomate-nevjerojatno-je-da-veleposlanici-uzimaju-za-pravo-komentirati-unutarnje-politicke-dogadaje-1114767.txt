Ruski veleposlanik u Bosni i Hercegovini Pert Ivancov u ponedjeljak je dao otvorenu potporu vlastima Republike Srpske da organiziraju referendum čiju je provedbu zabranio Ustavni sud BiH dok je predsjednik RS Milorad Dodik istodobno oštro napao veleposlanike zapadnih država koji se provedbi referenduma protive. "Smatramo da narod RS ima pravo izjasniti se o vitalnim pitanjima", kazao je ruski veleposlanik novinarima u Banjoj Luci nakon sastanka s Dodikom. Time je doveo u pitanje autoritet Ustavnog suda BiH na isti način na koji to pokušavaju učiniti vlasti RS organizirajući referendum na kojemu bi se izjašnjavalo hoće li se poštovati sudski pravorijek kojim je obilježavanje 9. siječnja kao dana RS-a proglašeno neustavnim. Ivancov je potvrdio i da će Dodik sredinom tjedna putovati u Rusiju gdje bi se trebao sastati s predsjednikom Vladimirom Putinom i na tom bi susretu trebalo biti riječi o o "potpori Rusije RS-u". Sam Dodik je tijekom dana za miješanje u unutarnje stvari BiH optužio one veleposlanike koji su svojim izjavama ranije upozorili kako je organiziranje referenduma nezakonito i protuustavno i krši Daytonski sporazum. "Nevjerojatno je da veleposlanici uzimaju za pravo komentirati unutarnje političke događaje. To nigdje na svijetu nema, samo se ovdje to održava. Zato je BiH neuspješna zemlja i nema šanse da uspije dok se ljudi u njoj ne dogovore što može biti BiH, bez mogućnosti da se u to uključe veleposlanici bez obzira odakle dolaze", kazao je Dodik novinarima. Objasnio je da pod tim misli na zapadne diplomate koji su iskazali jasnu potporu Ustavnom sudu BiH čije su odluke po Daytonskom sporazumu konačne i obvezujuće. "Očevidno je da su se veleposlanici zapadnih zemalja 'umrtvili' u BiH i da im treba neka vrsta igre pa su sada ovo iskoristili da se uključe na najgori mogući način", kazao je Dodik. U Banjoj Luci je tijekom dana ponovno zasjedalo ad hoc povjerenstvo za provedbu referenduma koje je osnovao entitetski parlament. Predsjednik tog povjerenstva Siniša Karan izjavio je nakon sastanka kako se nastavljaju pripreme za referendum i u utorak će biti okončana distribucija već tiskanih glasačkih listića s pitanjem "podržavate li da se 9. siječnja obilježava i slavi kao dan RS". Povjerenstvo koje vodi Karan sastavilo je svoj popis građana RS koji imaju pravo glasovati na referendumu jer je Središnje izborno povjerenstvo BiH (SIP) zabranilo da se za to koristi središnji birački popis. Na entitetskom je popisu nešto više od 1,2 milijuna imena. Osim na glasačkim mjestima u tom entitetu izjašnjavanje je planirano i u inozemstvu u onim državama u kojima postoje "predstavništva RS". >> Referendumska kriza ne smije eskalirati, BiH mora nastaviti reforme 