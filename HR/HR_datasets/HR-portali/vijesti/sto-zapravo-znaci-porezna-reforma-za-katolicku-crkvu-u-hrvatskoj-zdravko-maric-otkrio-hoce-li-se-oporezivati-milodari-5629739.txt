Tiskovni ured Zagrebačke nadbiskupije izvijestio je u ponedjeljak kako dopis i formular koji je nadbiskupija poslala svojim župama, a koji se spominju u članku jednog dnevnog lista, nisu 'dokumenti Porezne uprave', nego dokumenti Zagrebačke nadbiskupije koji su poslani radi što bolje pripreme za nadolazeće vrijeme usklađenja pravnih sustava Crkve i Države u sektoru oporezivanja. S obzirom na brojne upite medija vezanih uz usklađivanje pravnih sustava Crkve i Države u sektoru oporezivanja, Tiskovni ured u priopćenju navodi kako obavješćuje javnost da još traju razgovori nadležnih crkvenih i državnih Komisija vezani uz tu tematiku. Tiskovni ured HBK podsjeća da je javnost izvijestio o sastanku Biskupske komisije Hrvatske biskupske konferencije za odnose s državom i Komisije za odnose s vjerskim zajednicama Vlade Republike Hrvatske od 8. ovoga mjeseca. Središnja točka toga sastanka bilo je stanje provedbe Ugovora između Svete Stolice i Republike Hrvatske te definiranje predmeta po sektorima koje Komisija treba riješiti. Istaknuto je kako se sva otvorena pitanja trebaju rješavati zajedničkim dogovorom te kako rad Mješovitih komisija i povjerenstava Vlade RH i HBK treba intenzivirati kako bi se pitanja od zajedničkog interesa mogla rješavati. U središtu je osobito bilo prepoznavanje i usklađivanje pravnih sustava Crkve i Države, kroz prepoznavanje i definiranje statusa pravnih osoba Katoličke Crkve. Ministar financija Zdravko Marić također je u ponedjeljak izjavio kako se poreznom reformom predviđa oporezivanje samo onih crkvenih aktivnosti koje imaju konotaciju gospodarske aktivnosti, odnosno koje imaju za cilj ostvarivanje prihoda te dodao da je, po tom pitanju, uspostavljen dijalog s predstavnicima Katoličke crkve. To je, kako je rekao, zapravo inačica onoga što vrijedi i za ostale neprofitne institucije. Marić je istaknuo da se ne predviđa oporezivanje aktivnosti i djelatnosti vezanih uz 'čistu' crkvenu djelatnost, kao što su milodari i razne vrste pomoći. Izvijestio je da su s predstavnicima Katoličke crkve vodili "nekoliko vrsta i razina razgovora' te ustvrdio da su 'na tragu dobrog konsenzusa'. - Smatram da neće biti nikakvih većih problema - rekao je ministar Marić zamoljen da komentira iznenađenje pojedinih župnika zbog obveze plaćanja poreza na dobit, o čemu je pisao Večernji list. - Imamo aktivnu komunikaciju i s biskupima i članovima Hrvatske biskupske konferencije i svima koji su zaduženi za taj dio. U sklopu porezne reforme predviđeno je i ono što je, ako govorimo o Katoličkoj crkvi, na tragu ugovora koji imamo sa Svetom stolicom - izjavio je Marić ispred Ministarstva financija gdje je komentirao povećane procjene Europske komisije o rastu hrvatskog BDP-a. Napomenuo je da su poreznom reformom posebno predvidjeli i olakšanje za one koji drže da je vođenje poslovnih knjiga možda prekompleksno pa je otvorena mogućnost paušalnog oporezivanja koje, ističe Marić, na jedan vrlo jednostavan, transparentan te u konačnici dobar način omogućava da se ta problematika adekvatno regulira.