BEOGRAD - Punih 13 godina nakon što se predao Haškom sudu Vojislav Šešelj oslobođen je po svim točkama optužnice. Javnosti se po prvi puta nakon izricanja prvostupanjske presude obratio iz sjedišta Srpske radikalne stranke. - Dame i gospodo, maloprije su me obavijestili koju je presudu donjelo Haaško vijeće. Ovoga puta nakon toliko nepravedno optuženih Srba pojavila su se dvojica poštenih sudaca. Pokazali su otpor pritiscima. Radovan Karadžić i mnogi drugi nisu imali časne i poštene suce. Moj stav prema Haagu kao antisrpskom i instrumentu novog svjetskog poretka nije se ni za dlaku promijenio. Znao sam da mi niti jedan zločin ne mogu dokazati. Nije me puno interesirala niti izrečena kazna. Možda sam mogao bar malo dobiti da ne bijesne toliko srpski neprijatelji iz Srbije i izvan nje, kazao je Šešelj. - Srpski narod prolazio je kroz muke, zapadne sile su zaboravile koliko su Hrvati pobili nevinih Srba i protjerali ih oko 600 tisuća. Zapad je 1999. godine bombardirao Srbiju da bi pomagao albanskim separatistima na Kosovu. To sve mi kao narod nikada nećemo zaboraviti. Oni koji su nas bombardirali ne mogu očekivati da će nam biti prijatelji, dodao je. - Ideja Velike Srbije je jednako snažna i bez mene. Ideja Velike Srbije je besmrtna, zaključio je i rekao kako će tražiti 12 milijuna eura odštete. - Za ove dvije godine možda dodam još. Kad sam bio u Haagu razbolio sam se od teških boleština. Sada nisam normalno spavao i živio, rekao je i dodao kako Republiku Srbiju neće tužit. - Onaj idiot koji je sudio Karadžiću meni bi sigurno dosudio i više. Ako je Karadžiću dao 40, meni bi dao između 70 i 80 godina, zaključio je Šešelj.