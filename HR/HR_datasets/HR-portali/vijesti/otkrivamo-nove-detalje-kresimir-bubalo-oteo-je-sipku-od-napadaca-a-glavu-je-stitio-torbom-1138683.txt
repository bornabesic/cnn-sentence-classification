U klasičnoj “sačekuši”, kako tvrde upućeni, pretučen je Krešimir Bubalo (43), član uprave Peveca i bivši osječki gradonačelnik iz redova HDSSB-a. Napad se zbio jučer oko 7.45 sati u Zagrebu, ispred njegove zgrade u Sesvetama, baš dok je odlazio na posao. Bitka između dviju struja – Napala su ga dva nepoznata napadača, koja su potom pobjegla – kazali su nam kratko u zagrebačkoj policiji. Napadači su, neslužbeno doznajemo, bili maskirani, na glavi su imali šilterice. Bubalo se ipak, ističu njegovi prijatelji, “uspio malo obraniti” pa nije teže stradao. Jednom je napadaču istrgnuo šipku, a glavu si je zaštitio torbom. Motiv napada zasad nije poznat, a je li povezan baš s njegovim novim poslom u Pevecu, pokazat će istraga. Oglasili su se i iz Peveca, no navode kako ni oni nemaju puno više informacija. – Zadobio je ozljede zbog kojih je zbrinut u bolnici. Kada nam bude poznato više pojedinosti, izvijestit ćemo o novim činjenicama – stoji u priopćenju te tvrtke. Bubalo nam jučer nije odgovarao na pozive. No, javio se osječkom gradonačelniku Ivici Vrkiću. – Još je u bolnici, ali oporavlja se. Nismo razgovarali o detaljima napada, važno mi je bilo njegovo zdravlje, osim što mi je rekao da je to klasična sačekuša i da je bilo borbe, ali da je dobro prošlo – otkrio je Vrkić. Gradonačelnik mu je, dodao je, izrazio žaljenje zbog nemilog događaja, “pogotovo zato što je otišao na novo radno mjesto u Zagreb”. Krešimir Bubalo jesenas se zaposlio u Pevecu, a zbog te se visoke pozicije i preselio u Zagreb, dok je vikende provodio s obitelji u Osijeku. Dolazi u Pevec u doba previranja u tvrtki, u kojoj se, kako se pisalo, vodila bitka između dvije struje – jednu je predvodila Samoborka, a drugu Dicentra. Jedan od osnivača Dicentre, Jurica Lovrinčević došao je na čelo Peveca. Mlad zakoračio u politiku Odlaskom u poduzetništvo, Bubalo se povukao i iz aktivne politike u koju je, pak, zakoračio vrlo mlad. Sa samo 31 godinom postao je osječko-baranjski župan, a bio je dotad najmlađi župan u Hrvatskoj. Nakon razlaza Branimira Glavaša s HDZ-om i osnivanja nove, regionalne političke opcije, postaje prvim predsjednikom HDSSB-a. Na tom ga mjestu, pak, dvije godine poslije zamjenjuje Vladimir Šišljagić. Stranka ga kandidira za gradonačelnika Osijeka 2009. kada je na prvim neposrednim lokalnim izborima “ruši” Antu Đapića. No, veliki udar za Glavaševu stranku bio je poraz na izborima 2013. kada je Bubalo izgubio od Ivice Vrkića, nestranačkog kandidata kojeg su istaknuli HNS i SDP. Postaje potom saborski zastupnik, a još je i čelnik osječkog ogranka HDSSB-a. Diplomirao je poduzetništvo na Ekonomskom fakultetu u Osijeku. Prije političke karijere radio je u bankama. >> Đorđe Vuletić pritvoren jer ga sumnjiče da je u rujnu ukrao automobil 