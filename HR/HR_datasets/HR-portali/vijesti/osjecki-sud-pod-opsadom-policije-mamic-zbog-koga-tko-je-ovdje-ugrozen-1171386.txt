Pod opsadom policije bio je Županijski sud u Osijeku, na kojemu je u ponedjeljak nastavljeno suđenje Zdravku i Zoranu Mamiću, Damiru Vrbanoviću te porezniku Milanu Pernaru. Policajci, kako pravosudni, tako i interventni, dežurali su i na ulici i na sudskom hodniku, a svakoga tko je kročio toga jutra u sudsku zgradu temeljito su pretresli, što nije uobičajena praksa. Zasmetalo je to i samoga Zdravka Mamića. - Doveli su sa sobom dva policajca u civilu koje vi plaćate. Dinko Cvitan ima pratnju već mjesecima, državne odvjetnike ovdje čuva pravosudna policija, a onda ni to nije dovoljno pa dovode i čuvare iz Zagreba. Od koga ih čuvaju, tko je ugrožen ovdje? Kome sam ja to što nažao učinio – komentirao je Zdravko Mamić pred novinarima na sudskom hodniku. Rasprava se ponovno vodila bez Damira Vrbanovića i Zorana Mamića, dok je Milan Pernar napustio sudnicu usred rasprave jer se nije osjećao dobro. Svjedočili su, pak, članovi Izvršnog odbora GNK Dinamo. - Znam da je klub davao pozajmice. Mi smo sve znali. Izvještavani smo o tome usmeno na sjednicama Izvršnog odbora. Pozajmice su išle i Zoranu, našem sportskom direktoru. Znali su se uvjeti tih pozajmica, bile su predviđene i kamate, ranije se to zvalo kasa uzajamne pomoć – ispričao je na sudu Adolf Kožul, koji je svojedobno bio i glasnogovornik kluba. Tužitelje je zanimalo je li se za davanje tih pozajmica tražila suglasnost kluba. - Obaviješteni smo, pitalo se ima li tko što protiv. Glasovali smo o tome – nastavio je on. Na upit zna li nešto o nadzoru Porezne uprave u vezi spornih pozajmica, rekao je kako su "kontrole bile svakodnevne, praćenja rigorozna", tako da su bili "sigurni kako je sve čisto".- - Jeste li Vi dobili pozajmicu od kluba? - pitao je USKOK-ov Tonči Petković svjedoka. - Nisam – odgovorio je. Petković mu je na to predočio zapisnik iz kojega proizlazi kako je Kožulu ipak dano oko 56.000 kuna pozajmice. - Ja se ispričavam, očito da jesam. Zaboravio sam, mislio sam da me pitate za novije pozajmice – rekao je potom Kožul. - Tko vam ju je odobrio? - nastavio je Petković. - Računovodstvo – kazao je svjedok, da bi nakon par potpitanja precizirao kako je razgovarao o tome i s upravom kluba i tadašnjim direktorom Marijem Božinom. - Na koji ste način trebali vraćati pozajmice? - zanimalo je tužitelja. - Mislim da mi se odbijalo do plaće – odgovorio je svjedok. Tužitelj mu je ponovno predočio zapisnik, po kojemu je u ožujku 2011., "u doba poreznog nadzora", u gotovini platio 53.000 kuna, pa ga je zanimalo iz kojih sredstava je taj iznos podmirio. - Imao sam novaca, dugo sam radio kao novinar, bio sam i u inozemstvu, ne vidim tu ništa sporno – izjavio je Kožul. Što se tiče transfera igrača, Kožul je rekao kako je Zdravko Mamić "uveo praksu da sve ide preko računa". - Točno se moglo pratiti kako je novac dolazio u klub, a znam da se u nekim slučajevima novac dijelio s igračima, posebno onima od kojih je klub očekivao velik novac, pa su s tim igračima zaključivani aneksi ugovora kako bi ih se što duže zadržalo jer im je kroz vrijeme cijena rasla. Ti su igrači, usto, bili važni Dinamu za osvajanje prvog mjesta jer je od međunarodnih natjecanja klub ostvarivao dodatne prihode – ispričao je. Bio je tako, posvjedočio je, upoznat i s transferima Luke Modrića te Dejana Lovrena. - Za Lovrena je rečeno da će biti jedan od najvećih transfera obrambenog igrača, za osam do deset milijuna eura. Za Luku Modrića se govorilo da je to senzacionalno, najveći transfer od preko 25 milijuna eura – prisjetio se. Govorio je, nadalje, i kako je Zdravko Mamić zaključivao građanske ugovore s nekim igračima, primjerice Da Silvom, te kako je to "bio način da on vodi računa o tim igračima, njihovom liječenju od ozljeda kod najboljih liječnika u Europi". - Poznata mi je sportska agencija kojoj je vlasnik bio Zdravko Mamić. Radio je s mladim igračima, organizirao im liječničke preglede, treninge, učenje stranih jezika, pomagao oko pronalaska smještaja, nekim je roditeljima nabavljao vozila da mogu djecu dovoziti na treninge. Upravo je takvim radom te njegove agencije i stvoren novi Dinamo. Nakon što je ušao u upravu kluba, nije mogao više raditi s tom agencijom, nije mogao biti na dvije funkcije – kazao je. Zdravko Mamić "uskočio" je u ponedjeljak u ulogu vlastitog odvjetnika pa je upravo on ispitivao sve svjedoke, članove Izvršnog odbora. - Da li ste znali da je Zdravko Mamić posuđivao privatni novac Dinamu? - upitao je Zdravko Mamić svjedoka Kožula. - Znao sam – odgovorio je on. Svakoga je od njih Mamić pitao i što misle o njegovu radu u upravi Dinama. - Rezultati najbolje govore jer je Dinamo bio 11 puta zaredom prvak, do jučer, a financijsko je stanje bilo vrlo dobro. To nitko drugi nije mogao napraviti – ocijenio je, tako, Ante Todorić, također član Izvršnog odbora. - Super! Kao iskusan gospodarstvenik koji je radio s velikim firmama, mogu reći da je vođenje Dinama dok je Mamić bio direktor bilo fantastično, nikada nije bilo da se nije platio porez, da smo nekome dužni – stav je Ivice Cvitkovića.