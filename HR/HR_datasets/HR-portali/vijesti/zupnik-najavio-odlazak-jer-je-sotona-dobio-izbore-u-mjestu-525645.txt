Dosadašnji načelnik Hrvaca prof. Dinko Bošnjak, koji je na toj dužnosti još od utemeljenja općine Hrvace 1993. godine, s potporom od 76,86 posto glasova birača na nedjeljnim izborima osvojio je sedmi uzastopni mandat i tako se svrstao među najdugovječnije lokalne vladare u Hrvatskoj, piše Slobodna Dalmacija. Bošnjak je tako potukao nezavisnog Željka Domazeta, koji je unatoč potpori župnika Hrvaca fra Nevena Pavlinušića, osvojio 16,67 posto. Fra Neven je otvoreno s oltara podržavao Domazeta od početka kampanje, a sve kroz prizmu njegova zauzimanja protiv izgradnje plinske termoelektrane na Peruči, piše Slobodna Dalmacija. Kako su se izbori bližili, župnik je sve otvorenije navijao za svog prijatelja. Na sam dan izbora, u nedjelju, ponovno je govorio o plinskoj elektrani na Peruči. Tom je prilikom kazao da se sotona zalaže za njezinu izgradnju, dodajući da će u slučaju izborne pobjede sotone, a svima je bilo jasno da aludira na Bošnjaka, on napustiti Hrvace. Poslije objave izbornih rezultata, ako župnik održi riječ, Hrvace čekaju novog dušebrižnika, piše Slobodna Dalmacija. Tema: Lokalni izbori 2017.