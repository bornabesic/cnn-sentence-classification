Ilustracija: Index (FaH,HDZ.hr) KANDIDATURA Drage Prgometa za zagrebačkog gradonačelnika doživjela je katastrofu, no kandidat HDZ-a Tomislava Karamarka prije četiri godine imao je još gori rezultat. Naime, iz tabora radikalne desne opcije koja se okupila oko Brune Esih, otvoreno komentiraju kako je Prgometov rezultat pljuska umjerenoj politici Andreja Plenkovića i njegovom inzistiranju na svom kandidatu. No, brojke ipak govore drugačije.  Margareta Mađerić bila je 2013. godine osobni izbor Tomislava Karamarka za zagrebačku gradonačelnicu koju su tada otvoreno podržavali radikalni HSP-AS, zajedno s BUZ-om, ZS-om, ZDS-om i HDS-om, odnosno začecima koalicije koja će kasnije dobiti naziv Domoljubna koalicija. Mađerić je u svibnju 2013. godine osvojila 16.316 glasova, odnosno 5,41 posto ukupnih glasova.    Prgomet je s listom HDZ-a, koja je išla bez koalicijskih partnera, imao 18.478, odnosno 2 tisuće glasova više od Mađerić. Umjesto podrške zagrebačke desnice, imao je nasuprot sebe listu Esih koja nije vodila kampanju protiv glavnih favorita Milana Bandića, Anke Mrak Taritaš i Sandre Švaljek, već je bila fokusirana isključivo na lošiji rezultat HDZ-ova kandidata.  Što se tiče liste HDZ-a iz 2013. godine za zagrebačku Skupštinu, a koju je tada vodio Andrija Mikulić, ona je ipak bolje prošla od one Prgometove. Naime, imali su 42.905 glasova ili 14,72 posto. Prgometova lista je na jučerašnjim izborima imala 38.643 glasa ili 11,95 posto.