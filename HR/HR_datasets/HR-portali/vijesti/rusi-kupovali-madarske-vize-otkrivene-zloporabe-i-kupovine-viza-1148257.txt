Mađarsko veleposlanstvo u Moskvi izdalo je tisuće poslovnih viza ruskim državljanima 2013. bez pravih provjera, što je dovelo do "ozbiljnih zloporaba i kupnji viza", pokazuje interno izvješće mađarskog ministarstva vanjskih poslova. Ministarstvo je u srijedu objavilo da je izvješće predalo policiji i maloj oporbenoj zelenoj stranci LMP, koje je poslalo kopiju Reutersu i drugim medijima i traži istragu. Mađarska je dio schengenskog prostora bez unutarnjih graničnih kontrola, što znači da osoba koja dobije vizu za posjet nekoj zemlji automatski dobiva i pravo ulaska u bilo koju drugu zemlju od 25 članica tog prostora. LMP, koji je sudskim putem dobio to izvješće, objavio ga je tjedan dana nakon posjeta ruskog predsjednika Vladimira Putina Budimpešti. Izvješće, koje nosi datum 5. prosinca 2013., otkriva da je od 1. siječnja do 26. studenoga 2013. veleposlanstvo u Moskvi izdalo 8481 poslovnu vizu, većinu na osnovi poziva mađarske kompanije za proizvodnju vina Monte Tokaj Kft. Riječ je o vizama koje vrijede 90 dana u roku godine dana. Ministarstvo smatra da bi moglo biti riječ o "kupnji viza" jer neke od osoba koje su ih dobile nikada nisu posjetile Mađarsku nego su otišle u druge europske zemlje. Nakon interne istrage, kontrole u veleposlanstvu u Moskvi su 2013. postrožene, a akreditacije za poslovne vize tvrtke Monte Tokaj Kft su povučene. Tvrtka je sada u stečaju. Od 2014. sličnih incidenata nije bilo, ističe ministarstvo. >> Hrvatica se morala odreći turističke vize i zabranjen joj je ulazak u SAD?