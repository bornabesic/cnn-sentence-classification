Anvar Azimov, ruski veleposlanik u Hrvatskoj, prokomentirao je situaciju u koncernu Agrokor te se osvrnuo na odnose dviju zemalja. Kazao je kako su proteklih 25 godina odnosi bili prijateljski i na obostranu korist, no i da 'proteklih 7-8 godina nije bilo aktivnog političkog razgovora'.  - Rusija nikad ne koristi svoju pomoć kao politički instrument. pogotovo prema prijateljskim zemljama. Zanimala nas je stabilizacija Agrokora, jer nama stabilnost Agrokora znači i stabilnost vaše zemlje. Rusija je zainteresirana za oboje, jer je prijateljska zemlja Hrvatskoj. Stabilnost Hrvatske znači i kontinuitet naše bilateralne suradnje - odgovorio je Azimov za RTL na komentar da neki smatraju kako je kolaps Agrokora Putinova kazna Hrvatskoj zbog izjave premijera Plenkovića o Krimu. Na pitanje hoće li ruske banke nastaviti kreditirati Agrokor, Azimov je izjavio kako je to pitanje za Sberbanku i njihovu vladu. - Ali želim naglasiti da su u ključnom I presudnom trenutku naše banke odigrale konstruktivnu i ključnu ulogu. Nadamo se da će ruske banke nastaviti pomagati Agrokoru kako bi se stabilizirala situacija - kazao je Azimov koji je izjavio i kako trenutno nema planova o posjeti Vladimira Putina, no i da je 'logično da na kraju treba doći i do susreta na najvišoj razini'. 