Čelnici 27 zemalja članica Europske unije "jednoglasno" su usvojili glavna načela predstojećih pregovora s Ujedinjenim Kraljevstvom o Brexitu, objavio je na Twitteru predsjednik Europskog vijeća Donald Tusk. "Smjernice usvojene jednoglasno. Čvrst i pošten politički mandat EU-a 27-orice za pregovore o Brexitu je spreman", napisao je Tusk u poruci na društvenoj mreži tijekom izvanrednog summita u Bruxellesu. Čelnici 27 zemalja članica Europske unije sastali su se u subotu popodne u Bruxellesu na summitu čiji je cilj bio prihvatiti smjernice za pregovore o izlasku Velike Britanije kojima se definiraju pregovarački okvir i pregovaračke pozicije i načela kojih će se EU držati tijekom pregovora. 