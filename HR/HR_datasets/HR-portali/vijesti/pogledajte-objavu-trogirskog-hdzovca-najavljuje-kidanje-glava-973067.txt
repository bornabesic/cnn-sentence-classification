Screenshot: Facebook STJEPAN LUČIN, bivši šef trogirskog HDZ-a, stavio je na svoj Facebook profil montažu s naslovom Krepala je zmija jugoslavenska. Na montaži Zoran Milanović, Ranko Ostojić, Ante Kotromanović i Boris Lalovac nose lijes na kojem piše SDP. Lučin je objavu garnirao statusom: "Sad ćemo joj još u Trogiru glavu otkinit da crkne do kraja." > Reagiranje na članak "Pogledajte objavu trogirskog HDZ-ovca, najavljuje kidanje glava" Jedna HDZ-ova Hrvatska HDZ se za ove lokalne izbore reklamira sloganom "Jedna Hrvatska" pa smo nazvali Lučina da provjerimo kome će konkretno kidati glave. "Samo se zmiji glave kidaju. Ja sam pacifist", odgovorio nam je Lučin. Kaže kako je montažu preuzeo sa stranice Hrvatska politička desnica. Preporučio nam je da se učlanimo, ako želimo "skinuti" montažu.  Usput se i požalio kako mu je zaprijetio šef trogirskog SDP-a Ante Bilić. "Član je Nadzornog odbora Brodotrogira. Poslao je kurira da mi kaže da odlučuje o mojoj sudbini, a ja u toj tvrtki radim 20 godina", kazao nam je Lučin. HDZ-ovac i SDP-ovac ne razgovaraju Pitali smo ga je li nazvao Bilića da razjasni o čemu se radi. "Ja s takvima ne pričam", kazao nam je Lučin. Ako mu je za vjerovati, nikada ranije nije razgovarao ni s novinarima. Kod Bilića smo provjerili je li poslao kurira s porukom Lučinu. Tvrdi da nije i da s Lučinom nikada nije razgovarao. "Na lokalnim izborima raspravljamo o cijeni vrtića, uređenju plaže ili ulice. Kada netko ode ovoliko daleko, jasno je o kolikoj se patologiji ili mržnji radi. Ljudi koji nemaju argumente i program, nemaju što drugo, jer drugo ne znaju. Vjerujemo da će naši sugrađani izabrati ljude s idejom, a ne one s propalim ideologijama. Mi smo otvoreni za sve koji Trogiru žele dobro. Vjerujem da će ovakve ekstreme građani 4. lipnja poslati u prošlost", kazao nam je Bilić, SDP-ov kandidat za trogirskog gradonačelnika.