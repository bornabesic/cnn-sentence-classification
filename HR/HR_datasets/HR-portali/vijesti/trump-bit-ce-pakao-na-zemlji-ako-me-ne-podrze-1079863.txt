Nakon pobjeda u pet saveznih država, Donald Trump je sebe proglasio vjerojatnim pobjednikom i predsjedničkim kandidatom Republikanske stranke. S druge strane, predizbori u državama Rhode Island, Delaware, Marylandu, Connecticutu i Pennsylvaniji bili su velik poraz za Teda Cruza i Johna Kasicha, koji do kraja predizbora nemaju ni matematičku šansu da osvoje nominaciju. No oni ostaju u utrci do posljednjeg trenutka, odnosno do 7. lipnja, u nastojanju da Trumpu oduzmu što više delegata kako on do konvencije ne bi dosegnuo magičnu granicu od 1237 glasova. Otvorena konvencija Tijekom svibnja održavaju se predizbori u pet saveznih država koje ukupno donose 199 glasova. On gotovo potpuno sigurno neće osvojiti svih 199. Ključ njegove pobjede i osvajanja nominacije bit će predizbori u Kaliforniji 7. lipnja, gdje je Trump u 15-postotnoj prednosti. Iako rezultati istraživanja javnog mnijenja i matematičke kalkulacije upozoravaju na to da bi Trump mogao u samom finalu doći do dovoljnog broja delegata za nominaciju, nitko ne isključuje ni drugačiji ishod. Tako je Cruz najavio da će sve svoje snage usmjeriti na to da dobije predizbore u Indiani sljedećeg utorka zato što u tom slučaju Trump sigurno neće moći skupiti dovoljno glasova. To otvara scenarij otvorene konvencije na kojoj nakon prvog kruga glasanja vjerojatno nitko neće izaći kao predsjednički kandidat. Ako do toga dođe, otvaraju se brojne mogućnosti, pa i ona da nijedan od ove trojice ne bude nominiran.  Trump je već kazao kako on sebe smatra pobjednikom bez obzira na to hoće li osvojiti dovoljno delegata. Za slučaj da mu stranka odbije dati nominaciju, on je najavio da će podići svoje pristaše i birače i da će od Clevelanda, u kojem se konvencija održava, napraviti pakao na zemlji. Potpuno je siguran da će njegovi birači, koji sami sebe smatraju zapostavljenom i nevidljivom većinom, odgovoriti na njegov poziv i stranci pokazati da voljom birača ne može raspolagati tek tako. No zanimljivo je da Trump o ovom scenariju ne govori već mjesec dana, točnije od trenutka kada je zbog nepredvidiva i pomalo nasilna ponašanja počeo gubiti utrku. Tada je u kampanji angažirao neke nove ljude koji su sve podigli na višu i ozbiljniju razinu, što je dalo rezultate. Nakon najnovijih pobjeda u pet država, Trump se okrenuo prema Hillary Clinton, koju vidi kao svoju suparnicu na izborima u studenom.  Udica je bačena No zanimljiva je i njegova izjava da bi kao potpredsjedničkog kandidata volio imati – Teda Cruza naglasivši da je on njegov prvi izbor. Ako Cruz proguta udicu, Trumpu će put prema nominaciji biti potpuno otvoren. No postoji još jedna mogućnost, a to je da on osvoji 1237 glasova, a da na konvenciji na prvom glasanju ne bude izglasan kao predsjednički kandidat. Ovaj scenarij mogao bi biti vrlo poguban za stranku i za njenu budućnost.  Na protivničkoj strani potpuno je izvjesno da će Hillary Clinton osvojiti nominaciju, no također je vrlo jasno da je Bernie Sanders oko sebe okupio kritičnu masu mlađih i obrazovanih birača koji žele promjene o kojima on govori. Ako želi sigurniju pobjedu, ona će za potpredsjedničkog kandidata morati uzeti ili samoga Sandersa ili pak nekoga tko slično razmišlja. • >> Trijumf Donalda Trumpa na republikanskim predizborima: Osvojio svih pet država 