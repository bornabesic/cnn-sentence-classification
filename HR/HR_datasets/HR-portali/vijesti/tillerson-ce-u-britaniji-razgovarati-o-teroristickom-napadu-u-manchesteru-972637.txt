Foto: Getty AMERIČKI državni tajnik Rex Tillerson doputovat će sutra u prvi službeni posjet Velikoj Britaniji kako bi izrazio solidarnost nakon samoubilačkog bombaškog napada u Manchesteru ranije ovoga tjedna, priopćila je britanska vlada. Tijekom posjeta Tillerson će se sastati s britanskim ministrom vanjskih poslova Borisom Johnsonom u Londonu. "Državni tajnik Tillerson i ministar vanjskih poslova napisat će poruke sućuti za žrtve napada i održat će razgovore o nizu pitanja vanjske politike", priopćio je Foreign Office. U terorističkom napadu počinjenom na koncertu u Manchester Areni u ponedjeljak navečer poginule su 22 osobe, a 59 je ranjeno. Odgovornost je preuzela Islamska država. Salman Abedi dio terorističke mreže Dužnosnici vjeruju da je bombaš samoubojica koji je odgovoran za napad, Salman Abedi, bio dio terorističke mreže. Britanska policija uhitila je danas još dvojicu ljudi pod sumnjom u povezanost s terorističkim samoubilačkim napadom u Manchesteru, čime je broj uhićenih porastao na osmero. Žena koja je jučer privedena u Blackleyu puštena je u međuvremenu i više nije pod sumnjom.