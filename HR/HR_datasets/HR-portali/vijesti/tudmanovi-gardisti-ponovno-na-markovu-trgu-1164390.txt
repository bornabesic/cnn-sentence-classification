Ministarstvo obrane nakon više od 16 godina vraća na Trg Svetog Marka u Zagrebu ceremoniju koja je mnogima nedostajala – tzv. Veliku smjenu straža koju će izvoditi pripadnici Počasno-zaštitne bojne (PZB). Namijenjena je hrvatskoj javnosti i turistima, a odvijat će se od 27. svibnja do 1. listopada ove godine, svake subote, točno u podne, na praznike i blagdane, ukupno oko 16 puta ove godine. “Reaktivaciju” ceremonije potaknuo je tim ministra obrane Damira Krstičevića koji i ovako namjerava popularizirati vojni poziv te pojačati osjećaj nacionalnog ponosa. Uskočila Kravat-pukovnija – Ponovnim uvođenjem ove ceremonije cilj nam je vratiti se tradicijskim vrijednostima i približiti vojsku građanima, a bit će to ujedno i atraktivna turistička ponuda i promocija kako Oružanih snaga RH tako i Zagreba i Hrvatske – smatraju u MORH-u. Razmišljaju da se mnoge europske metropole ponose sličnim vojnim ceremonijalnim programima pa će tako biti i u Zagrebu, pogotovu zato što tradicija postoji, kao i postrojba koja je već uvježbana za protokolarne državničke ceremonije. Inače, ceremonija je idejno začeta krajem 1990. i izvodila se do 2000. godine, kada je, nakon smrti prvog hrvatskog predsjednika dr. Franje Tuđmana i promjene vlasti došla u modu “detuđmanizacija” pa je i ta atrakcija na prostoru između Vlade i Sabora ukinuta kao nepotrebna i smiješna. Odluku o ustrojavanju Počasne straže, kako je prozvana u vremenu stvaranja, donio je Tuđman na prijedlog Žarka Domljana, prvog predsjednika Hrvatskog sabora. Prvo predstavljanje počasne postrojbe koju su prozvali Počasnom predsjedničkom gardom bilo je 28. svibnja 1991. u okviru postrojavanja postrojbi Zbora narodne garde na stadionu NK Zagreb, a 30. svibnja 1991. izvedena je i prva velika smjena straže na Markovu trgu. Nakon ukidanja ove ceremonije, grad Zagreb, njegova turistička zajednica i Academia Cravatica “uskočili” su i 2010. oformili Kravat-pukovniju koja vikendima u sezoni izvodi program smjene straže i ophoda u užem središtu grada, a vojnici nose odore hrvatskih vojnika iz Tridesetogodišnjeg rata iz 17. stoljeća. U MORH-u kažu da su u dogovoru s “kolegama” i podijelit će Trg sv. Marka tako da subotom tu budu vojnici, a nedjeljom pripadnici Kravat-pukovnije. Obuka sa specijalcima U javnosti je Počasno-zaštitna bojna slabo poznata, a oni koji bi misle da je riječ o vojnim “manekenima” jako se varaju. Jer taj “protokolarni” dio postrojbe, koja cijela broji 400 pripadnika, čini manje od četvrtine sastava ovih posebno obučenih vojnika. Oni jesu, po izgledu, visini i sposobnostima, posebno odabrani “gardisti” i oformljeni su unutar 1. Hrvatskog gardijskog zdruga, no počasna satnija tek je jedna od pet, koliko ih ima u PZB-u. Primarni im je zadatak zaštita vanjskog i unutarnjeg kruga osiguranja predsjednika RH, Vlade, ministra obrane. Zaštitna satnija osigurava Predsjedničke dvore na Pantovčaku i obližnju Vilu Prekrižje izvana. Satnija za osiguranje obavlja unutarnje osiguranje Predsjedničkih dvora i protudiverzijsku zaštitu na ulazima u objekte. U njezinu su sastavu i toksikolozi, ali i tjelesni čuvari te vozači praćenih osoba. Opslužna satnija PZB-a osigurava sve djelatnosti opskrbe. Postoji i jedna izdvojena s Tuškanca, gdje je sjedište PZB-a, Mornaričko počasno-zaštitna satnija na Brijunima, kojoj su u sastavu i ronioci, primjerice. Borbenu i obuku iz tzv. instinktivnog gađanja pripadnici PZB-a provode s ostalim specijalcima i komandosima HV-a. U svom sastavu imaju i tzv. akrobatsku skupinu, osnovanu prije šest godina, a takve postoje još u samo desetak vojski na svijetu. Posebnost im je što program izvode s pravim puškama, teškim četiri kilograma, uz isukane bodeže na vrhu puške, a ne rabe gumene replike težine jednog kilograma, poput većine njihovih kolega iz svjetskih vojnih akroskupina. >>Predstavljeno najmoćnije oružje Hrvatske vojske >>Novi ruski pritisak na Hrvatsku: Isporučili smo vam S-300, gdje su nestale rakete? >>Josipović: Znam što je bilo sa S-300, ali to je vojna tajna 