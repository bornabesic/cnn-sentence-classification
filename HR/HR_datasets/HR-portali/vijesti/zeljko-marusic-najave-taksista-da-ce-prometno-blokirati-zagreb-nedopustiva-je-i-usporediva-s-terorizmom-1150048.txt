– Svatko se ima pravo legalno boriti i izboriti za svoja prava, ali nitko, od poljoprivrednika do taksista, ne smije to raditi nauštrb drugih građana, preko njihovih leđa, maltretirajući ih i ugrožavajući im temeljna ljudska prava. Sloboda kretanja jedno je od najvažnijih. Time se radi nemjerljiva izravna i neizravna šteta građanima i cijelom društvu, što je posebice loše u stanju u kojem se nalazimo, a istodobno izravno i neizravno ugrožava sigurnost prometa – komentirao je prometni stručnjak Željko Marušić najavu zagrebačkih taksista da će blokirati Zagreb ako Ministarstvo ne zabrani rad Uberu.  – Svatko, pa i taksisti, ima pravo na prosvjed, ali legalno i neugrožavajući ostale i cijeli sustav. Blokada prometnica, najgori je oblik ugrožavanja građana i društva. Treba li podsjetiti da je Domovinski rat počeo 17. kolovoza 1990. blokadom cesta u jeku turističke sezone. Zbog toga je svaka namjerna i organizirana bloka prometnica nedopustiva i višestruko štetna te ima elemente terorizma. Treba razumjeti taksiste i njihove probleme. Država ih, u vrijeme dok se svijet strelovito i nepovratno mijenja, guši gomilom bespotrebnih propisa, birokratskih blokada i višestrukim, previsokim davanjima, toleriranjem poslovnih marifetluka konkurencije... No, velik je dio problema u njima samima. A jeftin je taksi najvažniji element prometne sigurnosti! – kaže on.  Smatra kako taksi dostupan većini prosječnih građana i pojeftinjenje cestarina izvan sezone više mogu pridonijeti sigurnosti u prometu nego sve ostale mjere i aktivnosti zajedno. – Ali taksisti moraju shvatiti da više ne mogu raditi kao jučer, bahato držeći previsoke cijene, jer im je najisplativije odvoziti nekoliko papreno skupih tura. Nove se tehnologije i modeli poslovanja ne mogu i ne smiju zaustaviti – kaže Marušić.  Ističe kako taksisti trebaju svoje probleme rješavati legalno, kroz državne institucije, ne ugrožavajući i maltretirajući ostale i društvo u cjelini. >> I taksist i vozač Ubera prijavili napad na istom mjestu u isto vrijeme  >> Uber o najavi taksista da će blokirati Zagreb: 'Ovakav pritisak predstavlja relikt nekih prošlih vremena' 