Unatoč višegodišnjem kršenju fiskalnih pravila Europske unije u Španjolskoj i Portugalu, Europska komisija prošlog je tjedna pokazala da i dalje nema dovoljno snage i hrabrosti da zbog takvih kršenja zaista kazni neku zemlju eurozone, a odluka o izostanku sankcija prema Španjolskoj i Portugalu može u budućnosti značiti i da Hrvatska, ma koliko visok deficit i javni dug imala, teško može biti kažnjena sankcijama iz EU. Komisija je imala ovlasti kazniti Španjolsku s oko dvije milijarde eura, a Portugal s oko 300 milijuna eura, no u srijedu prošlog tjedna odlučila je progledati objema kroz prste i, umjesto kazne, dati im novi rok za smanjenje deficita. U prošlosti Komisija je progledavala kroz prste i kad su fiskalna pravila kršile Francuska i Njemačka, nikad dosad nije zaista posegnula za sankcijama koje joj stoje na raspolaganju, a sa svakim novim slučajem sve se više udaljava od toga da jednom zaista odredi nekoj zemlji sankcije zbog prevelikog deficita i duga. – To pokazuje da Komisija nikako da se odluči primijeniti kaznene odredbe – kaže Ivana Maletić, HDZ-ova zastupnica u Europskom parlamentu. – I na razini Vijeća EU, a posebno unutar EP-a, postoje oni koji inzistiraju na tome da se konačno krene s kaznenim odredbama i da se pošalje poruka zemljama članicama – dodaje Maletić. Ali, dok jedni inzistiraju na tome, drugi očito inzistiraju na nekažnjavanju. Njemački ministar financija navodno je lobirao unutar Komisije protiv ideje kažnjavanja Španjolske i Portugala. Hrvatska nije članica eurozone i drukčija su pravila o mogućim sankcijama, no ono što Hrvatskoj teoretski prijeti jest mogućnost uskraćivanja novca iz fondova EU u slučaju previsokog deficita i javnog duga. No, i takva teoretska mogućnost vrlo se teško primjenjuje u praksi. Komisija je najavila da će u rujnu odlučiti hoće li Španjolsku i Portugal kazniti tom blažom verzijom sankcija kroz uskraćivanje dijela fondova EU.  >> Poljska ugrožava vladavinu prava, Bruxelles ne zna kako je kazniti