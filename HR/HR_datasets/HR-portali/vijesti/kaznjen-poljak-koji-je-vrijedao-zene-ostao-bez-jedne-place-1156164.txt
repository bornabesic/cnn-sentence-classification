Deset dana suspenzije i zabrane parlamentarnih aktivnosti, godinu dana zabrane da bilo gdje predstavlja Europski parlament i uskraćivanje 30-dnevne naknade za rad. Takva će kazna sustići poljskog zastupnika Janusza Korwina-Mikka zbog neprihvatljive izjave da bi “žene trebale zarađivati manje od muškaraca jer su slabije, sitnije i manje inteligentne”, što je izazvalo oštre kritike zastupnika i javnosti. Dosad najoštriju kaznu nekom zastupniku najavio je predsjednik Europskog parlamenta Antonio Tajani objasnivši da “neće tolerirati takvo ponašanje, pogotovo kada dolazi od nekoga za koga se očekuje da dostojanstveno predstavlja sve narode Europe”. – Vrijeđanjem žena poljski zastupnik omalovažio je naše temeljne vrijednosti. Stoga sam odmah otvorio istragu, a zaključak nameće kaznu razmjernu težini djela – kazao je Tajani.   Korwin-Mikke vođa je desničarske euroskeptične stranke Sloboda (bivša Koalicija za obnovu Republike – Sloboda i nada) i ovo mu nije prvi prijestup u Europskom parlamentu. Poslovnik Europskog parlamenta kaže da zastupnika “odlikuje međusobno poštovanje” te da “oni neće pribjeći klevetničkom, rasističkom ili ksenofobnom jeziku ili ponašanju u parlamentarnim raspravama”, a kazne za takvo ponašanje sežu od opomene pa sve do privremene suspenzije te novčane kazne. Poljski zastupnik Korwin-Mikke prošle je godine ostao bez naknade za 10 dana dolazaka (3060 eura) i suspendiran je na pet dana jer je priljev migranata usporedio s izmetom. U listopadu 2015. suspendiran je na 10 dana zbog nacističkog pozdrava. Za isti postupak bio je kažnjen i talijanski zastupnik Gianluca Buonanno. >>VIDEO Eurozastupnik sablaznio kolege: 'Žene trebaju biti plaćene manje jer su slabije i manje inteligentne' >>Europsku 'Trump' ruši EU 