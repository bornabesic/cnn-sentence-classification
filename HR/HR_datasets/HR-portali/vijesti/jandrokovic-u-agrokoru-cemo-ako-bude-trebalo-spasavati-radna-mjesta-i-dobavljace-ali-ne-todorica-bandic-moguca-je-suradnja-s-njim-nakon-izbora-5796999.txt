Gostujući u emisiji Veto Sanjina Španovića na N1 televiziji glavni tajnik HDZ-a Gordan Jandroković potvrdio je kako će slogan njihove stranke na lokalnim izborima biti 'Jedna Hrvatska' i rekao da je to dio sveukupne koncepcije i strategije koju pripremaju za njih. Komentirajući odabir kandidata u Zagrebu, rekao je kako je Drago Prgomet borac snažnog karaktera i da je to bilo presudno zašto su ga odabrali za kandidata za gradonačelnika glavnog grada. - On je fajter i borit će se jako u kampanji što je bitno za HDZ-a jer šaljemo poruku da nema deala sa Milanom Bandića. U odnosu Bandića i HDZ-a bilo je različitih nijansi i stvorila se percepcija da je on prikriveni kandidat HDZ-a. Našeg kandidata nitko ne može nikako povezati s Bandićem i očekujem da će HDZ imati nakon izbora presudnu ulogu u Gradskoj skupštini, a vjerujem da će on ući u drugi krug i da onda ima velike šanse za pobjedu – rekao je Jandroković. Na izravno pitanje otklanja li onda mogućnosti u suradnje s Bandićevom strankom u Zagrebu nakon izbora odgovorio je kako očekuje da oni imaju ključnu ulogu u formiranju buduće većine u Gradskoj skupštini. - Ne otklanjam mogućnost suradnje s Bandićevom strankom, ako će to biti u interesu građana Zagreba, i ako će to biti na tragu politike stabilnosti koju projiciramo s nacionalne razine. U takvom slučaju ta će suradnja biti moguća – rekao je Jandroković istaknuvši kako podjela šlapa u vrtićima i otvaranje fontana neće po njemu utjecati na rezultat izbora u Zagrebu. S Brunom Esih kaže da nije razgovarao oko Zagreba, a u slučaju njezine kandidature rekao je da će se voditi interesima HDZ-a što se njene sudbine u klubu zastupnika HDZ-a tiče. - Živimo u demokraciji, svatko odlučuje za sebe sa vlastitim procjenama i savješću i vidjet ćemo da li će se i kada će dogoditi. A što se tiče Zlatka Hasanbegovića, očekujem da će se uključiti u kampanju kao i svi koji mogu doprinjeti u što boljem rezultatu HDZ-a u Zagrebu – rekao je Jandroković. Screenshot N1   Upitan koliko je Andrej Plenković sam odgovoran za rezultat u Zagrebu obzirom da je imao veliku ulogu u odabiru kandidata Jandroković je rekao kako je svaki rezultat odgovornost svih iz vrha stranke, pa i gradskog HDZ-a čija je potpora Prgometu bila jednoglasna. Komentirajući rezultate ankete u Splitu Jandroković je rekao kako je uvjeren da će njihov kandidat Andro Krstulović Opara voditi Split iduće četiri godine. Uvjeren je kako lokalni izbori neće utjecati na odnose s Mostom i tvrdi da s njima funkcioniraju vrlo dobro. - Proces donošenja odluka nekad bi trebao biti brži, ali pregovarači su takvi da nekada nešto dulje sagledavamo. Suradnja je vrlo dobra, vjerujem da će ona nadživjeti lokalne izbore i trajati se četiri godine i da se radi o strateškom partnerstvu koji će se nastaviti i u idućem izbornom ciklusu – rekao je Jandroković. Upitan o mogućoj koaliciji SDP-a i Mosta u Vukovarsko srijemskoj županiji kazao je kako svatko čini sve da pobjedi, ali da oni u HDZ-u ne bi nikada koalirali sa SDP-om. - I oni su kao i mi prepustili lokalnim organizacijama da dogovore suradnju koja će kandidatu donijeti pobjede. To je njihova odluka koja neće utjecati na suradnju na nacionalnoj razini. Bit će tenzija manjeg ili jačeg inteziteta. Mi ne bismo to napravili, a njima ostavljam da rade kako misle da je ispravno. Imamo zajedničku Vladu i odgovornost je vrlo velika i nitko ne smije zbog lokalnih izbora rušiti nešto što je dosad bilo dobro - rekao je Jandroković koji očekuje pobjedu i u Mostovim uporištima, Metkoviću i Omišu. - U Metkoviću imamo odličnog kandidata Dalibora Milana i tamo se HDZ mijenja na bolje. To vrijedi i za Omiš – rekao je Jandroković. Prijedlog predsjednika SDP-a Davora Bernardića da se prošire ovlasti instituciji predsjednika u Hrvatskoj na način da mu se omogući da imenuje i kontrolira tri ministarstva, glavni tajnik HDZ-a Gordan Jandroković u emisiji Veto Sanjina Španovića nazvao je vrlo neobičnim. - Ideja je vrlo neobična i ne znam ni za jedan slučaj da predsjednik kontrolira tri ministarstva s ovlastima takva kakve jesu. Taj prijedlog i pravno, i politološki i socijološki nije održiv. Ne znam je Bernardiću to bio trenutak inspiracije i je li se možda želio našaliti. Nije mi jasno što je želio tim prijedlogom reći – kazao je Jandroković. Upitan da komentira sadašnju oporbu predvođenu Bernardićem kazao je da je za to prerano. - Prošlo je tek nekoliko mjeseci otkada je izabran za šefa SDP-a. Rano je za neku ozbiljnu analizu, ali vidim da ima dosta neprijateljsko okruženje u stranci i puno problema pa mu ne bih htio stvarati dodatne probleme. Smanjile su se tenzije u društvu odlaskom Milanovića i Karamarka i dolaskom Plenkovića koji zagovara jedan drugačiji diskurs i Bernardića koji po tom pitanju nije agresivan kao prethodnik – kazao je Jandroković koji ipak smatra da premijer nije trebao pozvati Bernadića na kavu kao što ga je ovaj molio u svom pismu. - Poziv za kavu jedan dan, a drugi dan zahtjev za opoziv jednog od ministara nije nešto što djeluje iskreno. Ako si iskren, ne povlačiš drugi dan potez koji pobija taj poziv na kavu – rekao je Jandroković. Upitan zašto ne poentira na padu rejtinga SDP-a kazao je kako se on bavi HDZ-om. - No, hrvatski politički sustav se mijenja i to je jasno svima. Nekad smo imali bipolarnu scenu i to više ne postoji i to će se vidjeti na ovim lokalnim izborima i ne može se više voditi time da se rezultat i poeni dobivaju na otporu prema drugoj stranci. Ne bi bilo dobro za političku stabilnost da SDP nestane ili da padne ispod deset posto – rekao je Jandroković. Upitan zašto nema isti odnos prema aktualnoj predsjednici Grabar Kitarović kao što je imao prema Josipoviću Jandroković je odgovorio kako nije primijetio da su SDP-ovci bili kritizirali Josipovića. - Ona je bila kandidat HDZ-a i nemam razloge zašto bih kritizirao svoje. Ja ju ne želim kritizirati i moje je pravo i procjena kada ću i koga kritizirati. Ako će se Kolinda Grabar Kitarović htjeti kandidirati za tri godine ponovno, budući da je bila naš kandidat i na prošlim izborima, logično je da ćemo je i tada podržati – rekao je Jandroković koji na pitanje zašto je ipak kritizirao Josipovića kada se sastajao u SAD-u s potpredsjednikom države govoreći da je to ispod nivoa, a nije Grabar Kitarović koja se nalazila tek s kongresmenima i senatorima rekao da je prilikom njenog posjeta ipak bila tranzicija vlasti. Komentirajući situaciju u Agrokoru tijekom gostovanja u emisiji Veto Sanjina Španovića potpredsjednik Sabora i glavni tajnik HDZ-a Gordan Jandroković rekao je kako Vlada neće spašavati vlasnika, ali da sustav Agrokora i radna mjesta hoće. - Radi se o privatnoj kompaniji koja ima veliku društvenu važnost i važnost za državu. S velikom pozornošću Vlada prati sve što se događa oko Agrokora i tražit će takva rješenja koja će osigurati nastavak funkcioniranja sustava, zaštitu radnih mjesta i dobavljača. Ako bude potrebno Vlada će se uključiti, ne na način da spašava vlasništvo i vlasnika, već da spasi sustav Agrokora, radna mjesta, dobavljače i sve koji žive od tog sustava - rekao je Jandroković u emisiji Veto. Dodao je kako država ne može zbog veličine i važnosti Agrokora prekriženih ruku gledati ako u takvoj tvrtki poput Agrokora stvari krenu na loše. - Ali ne može država spašavati vlasnika i vlasništvo koji je, uz menadžment, najodgovorniji za stanje u kojem se Agrokor nalazi – rekao je Jandroković. Povećanje cijene plina i struje nije rezultat politike sadašnje Vlade, već posljedica pretprošle Vlade Zorana Milanovića, rekao je Jandroković i dodao kako se nada da to neće utjecati na rezultate lokalnih izbora. - Cijena plina ide gore zbog promjene cijene na svjetskom tržištu, a cijena struje ide gore zbog odluke Vlade Zorana Milanovića i njihovih ugovora oko davanja posebnih poticaja koje su dovele do toga da se optereti građane. Ali i ta cijena struje će biti manja nego što je bila nakon što smo smanjili PDV – rekao je Jandroković.