Rusija je danas optužila NATO za "demonizaciju" nakon što je Savez odlučio povećati broj vojnika na svojim istočnim granicama zbog onoga što Moskva naziva "nepostojećom" prijetnjom. NATO je u petak na summitu u Varšavi odobrio raspoređivanje četiri bojne u Estoniji, Latviji, Litvi i Poljskoj koje strahuju od moguće intervencije Rusije nakon ruske aneksije ukrajinskog poluotoka Krima 2014. No, Moskva tvrdi da nije nikakva prijetnja i optužuje NATO da ju demonizira kako bi odvratio pozornost od vlastite destruktivne uloge, priopćilo je rusko ministarstvo vanjskih poslova. "Savez koncentrira svoje napore na zaustavljanje nepostojeće prijetnje s istoka", stoji u priopćenju. Veleposlanici članica NATO-a sastat će se u srijedu u Bruxellesu s ruskim veleposlanikom Aleksanderom Gruškovim i izvijestiti ga o odlukama sa summita. Njemačka, vodeća europska sila, među onima je koji su tražili da NATO obnovi dijalog s Rusijom. "Pozdravljam odluku o sazivanju sastanka Vijeća NATO-Rusija u srijedu, odmah nakon Varšave", izjavio je njemački ministar vanjskih poslova Frank-Walter Steinmeier. "To je prilika da se pojasne odluke iz Varšave i ponovno uspostavi ozbiljan dijalog s Rusijom, osobito o složenim pitanjima našeg mirovnog plana i sigurnosne strukture u Europi", dodao je. >> Predsjednica Grabar-Kitarović: Ovo je bila izvanredna prigoda, posebice sinoć za večerom 