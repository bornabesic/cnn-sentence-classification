Konzum je uručio još 400 otkaza u Bosni i Hercegovini, i to radnicima u Mostaru koji su u ovoj kompaniji imali ugovore na određeno vrijeme. Ovo je za list Oslobođenje kazao predsjednik Sindikata PPDIVUT Mehmed Avdagić, prenose Nezavisne novine. - Iz ovog sindikata smo prvi upozorili na tešku situaciju u koncernu, s namjerom da se pomogne Konzumu, a zauzvrat je od radnika traženo da iz našeg prijeđu u drugi sindikat, jer sam odbio dati pristanak na otkaze. Ja sam jučer razgovarao s odvjetnikom Kenanom Ademovićem i on će zastupati sve te radnike, a država mora poduzeti adekvatne mjere bez da čeka signal iz Zagreba, poručio je Avdagić. Istaknuo je kako je sindikat na čijem je čelu prvi upozorio na tešku situaciju u kojoj se našao Agrokor u čijem je sastavu i Konzum, ali da to od rukovodstva Konzuma u BiH nije shvaćeno s dobrim namjerama. Prema procjenama ovog sindikata, u BiH bi bez posla moglo ostati tisuće radnika Konzuma. Utjecaji krize u Agrokoru našli su se i ne dnevnom redu Predstavničkog doma Parlmentarne skupštine BiH, koja je započela u srijedu. Zastupnicima je Ministarstvo vanjske trgovine i ekonomskih odnosa dostavilo informaciju o posljedicama krize u Agrokoru na bh. kompanije i ukupnu ekonomiju, upozoravajući kako su potencijalno ugrožene tisuće radnih mjesta i dovedeni u pitanje ogromni prihodi. U informaciji je navedeno kako kompanije-kćeri Agrokora u BiH zapošljavaju 5.200 radnika te imaju godišnji promet od 500 milijuna eura, a posluju s više od 1.300 dobavljača. Najznačajniju kariku u tom lancu čini Konzum BiH s 4.600 zaposlenih i lancem od 250 prodajnih objekata koji imaju dominantnu ulogu na tržištu.