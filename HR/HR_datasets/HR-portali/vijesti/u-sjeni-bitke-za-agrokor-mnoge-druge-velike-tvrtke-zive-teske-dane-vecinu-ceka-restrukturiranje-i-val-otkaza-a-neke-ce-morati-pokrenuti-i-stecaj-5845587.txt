Kakav god bio konačan rasplet problema s dugovima Agrokora prema dobavljačima, dobar dio hrvatskoga gospodarstva, već sada se može reći, čekaju teški dani. Naime, uz to što će dobavljači, pored Konzuma i ostalih maloprodajnih lanaca iz sustava Agrokora, morati tražiti i nove prodajne kanale, većinu njih, upozoravaju analitičari, čeka i restrukturiranje, koje će donijeti novi val otkaza, a u nekim slučajevima i otvaranje stečaja. - Dobavljači su se već počeli okretati drugim trgovačkim lancima. Ipak, u dosadašnjem poslovanju s Konzumom dobavljači su se pomalo “uljuljali” s obzirom na to da su zapravo sami mogli određivati cijene svojih proizvoda. Kod drugih trgovačkih lanaca to tako ne ide. To se posebno odnosi na diskontere, koji traže znatno snižavanje cijena proizvoda. Posljedica toga bit će i smanjenje prihoda dobavljača, zbog čega će oni morati rezati troškove, a to uključuje i smanjenje broja zaposlenih - upozorava Damir Novotny, ekonomski analitičar. Naravno, priča nije tako crno-bijela da bi se za sve dobavljače moglo izvlačiti opće zaključke. Neki od njih, poput Podravke ili Orbica, manje su izloženi Agrokoru i zbivanjima u njemu, pa i mogući otpis dijela svojih potraživanja prema koncernu Ivice Todorića, ili njihovo “zamrzavanje”, oni mogu lakše “progutati” od onih kojima je Agrokor, odnosno ponajprije njegov maloprodajni lanac Konzum, glavni kanal prodaje njihovih proizvoda. Posebno su ugroženi mali dobavljači, čija je ovisnost o Agrokoru velika. No, opći je zaključak kako su se hrvatske tvrtke u prevelikoj mjeri u svojem poslovanju izložile Agrokoru i zbivanjima u njemu. O tome dovoljno govori i podatak da nenaplaćena potraživanja dobavljača od Agrokora, prema podacima s kraja rujna prošle godine, iznose oko 16 milijardi kuna. Prema podacima koje je objavio N1, Adris od Agrokora potražuje oko 100 milijuna eura (750 milijuna kuna), dok Franckova potraživanja iznose 93 milijuna eura (oko 700 milijuna kuna), Vindijina 53 milijuna eura (400 milijuna kuna), a Kraševa 10 milijuna eura. Kada se ti podaci stave u omjer s ukupnim prihodima tih tvrtki - a u većini slučajeva radi se o podacima za 2015., koji su posljednji objavljeni - važnost Agrokora u bilancama velikih hrvatskih dobavljača je velika i kod pojedinih tvrtki doseže trećinu prihoda. Ne čudi stoga što je proteklih dana nervoza kod dobavljača iz dana u dan rasla te što su mnogi na kraju ipak krenuli u prisilnu naplatu potraživanja. S druge strane, valja reći da su veliki dobavljači svjesni ovisnosti o Agrokoru, zbog čega su ipak zagovarali postizanje kakvog-takvog dogovora. - Nema sumnje da su naše tvrtke u velikoj mjeri izložene Agrokoru pa da na svom poslovanju osjećaju ono što se događa u tom koncernu. S druge strane, treba reći da, s obzirom na to da sam Konzum čini oko trećine hrvatskog tržišta maloprodaje, nisu baš ni imale prevelik izbor. Može se očekivati da će se u srednjem roku vjerojatno početi okretati i drugim trgovačkim lancima. Svakako bi trebale inzistirati i na naplati potraživanja u roku od dva do najviše tri mjeseca, ili čak kraće - kaže Ivica Krešić, stručnjak za poslovanje tvrtki. Mnogi hrvatski dobavljači izlaz će, vjeruje Novotny, morati potražiti i na inozemnim tržištima, odnosno u izvozu. Sve u svemu, proces nove runde “pospremanja” hrvatskoga gospodarstva tek nam, izgleda, predstoji, a pokrenula ga je kriza u Agrokoru. - Taj proces neće biti ni lak, ni bezbolan. Završit će velikim restrukturiranjem - zaključuje Novotny. Potraživanja i prihodi1. Adris: - potraživanja: 100 mil. eura (750 mil. kn) - uk. prihodi: 5,88 mlrd. kn (podatak za 2015.) - udio potraživanja u ukupnim prihodima: 12,8% 2. Vindija: - potraživanja: 53 mil. eura (400 mil. kn) - uk. prihodi: 3 milijarde kn - udio potraživanja u ukupnim prihodima: 13,3% 3. Kraš: - potraživanja: 10 mil. eura - uk. prihodi: 1,1 mlrd. kn (podatak za 2016.) Izvor: poslovna izvješća tvrtki, N1