U Gornjoj Stubici danas  su se održavali 18. “Susreti za Rudija”, u čast poginulog hrvatskog vojnog pilota Rudolfa Perešina. Susreti su započeli malonogometnim turnirom, svetom misom u Župnoj crkvi sv. Jurja te pucnjevima iz kubura Keglevićeve straže iz Kostela. U podne su izaslanici predsjednice Kolinde Grabar-Kitarović, Vlado Bagarić, te ministra obrane, Vlado Koprivnjak, nakon polaganja vijenca i paljenja svijeća, rekli kako je Rudolf Perešin bio velika inspiracija hrvatskim vojnicima koji u prvim danima rata nisu bili ni pošteno naoružani. Cvijeće i svijeće u Spomen-parku Rudolfa Perešina položio je i zagrebački gradonačelnik Milan Bandić. On se prisjetio čuvene Rudijeve rečenice, kad je 25. listopada 1991. godine sletio na aerodrom u Klagenfurt rekavši kako je on “Hrvat i kako ne želi pucati po svom narodu”. – Da nije bilo ljudi poput Perešina, ne bi bilo ni slobodne Hrvatske – rekao je Bandić. Svijeću za Rudija zapalio je i bivši predsjednik RH Ivo Josipović. Uz bistu svog junaka bila je i obitelj Perešin, a Rudijeva supruga Ljerka rekla je kako je dobro da se i 18 godina od pogibije ljudi i dalje prisjećaju njezina supruga. – Drago mi da je i na razini države prepoznato Rudijevo junaštvo te da će on biti jedan od 12 hrvatskih heroja Domovinskog rata o kojem će učitelji učiti djecu u hrvatskim školama – zaključila je.  >> Rudi Perešin zaslužuje spomenik i u zračnoj luci u Klagenfurtu