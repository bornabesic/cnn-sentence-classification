Predsjednik HDZ-a Andrej Plenković tražio je pomoć vrha Europske pučke stranke (EPP) u pridobivanju HSS-a za novu parlamentarnu većinu, a lideri EPP-a razgovarali su s predsjednikom HSS-a Krešom Beljakom i prenijeli mu mišljenje da bi bilo najlogičnije da dvije hrvatske članice europskih pučana formiraju novu Vladu zajedno. Potvrdila su to za Večernji list dva različita izvora, a i sam Beljak kaže da je razgovarao s “najvišim ljudima iz EPP-a”. – Razgovarali smo, pitali su me za mišljenje, rekli mi svoje. Ali nije bilo nikakva nagovaranja ni obvezivanja – kaže Beljak, koji ipak ostavlja dojam da nije impresioniran pozivom iz Bruxellesa. – Pitam se samo gdje je bila briga europskih pučana za HSS prije nekoliko godina, kad je HSS bio na strani HDZ-a, pa je skoro bankrotirao jer je HDZ nepostojećoj stranci, HSP-u Ante Starčevića, dao da participira s triput više mjesta nego HSS. Kako to da onda nitko iz EPP-a nije lobirao za interese sestrinske stranke HSS-a – pita se Beljak. Šef HSS-a na Plenkovićevu poruku vrhu HDZ-a da im je HSS najpoželjniji partner nakon lokalnih izbora za novu većinu odgovorio je vrlo rezolutno. – Preda mnom su dvije opcije, ili ću ostati dosljedan ili ću biti Tomislav Saucha, a ja Saucha nisam! – rekao je Beljak. Poručio je da je HDZ svaku mogućnost koalicije s HSS-om uništio uoči lokalnih izbora kada je HSS-ove saborske zastupnike doslovno “otkantao” da u pojedinim lokalnim sredinama zajedno izađu na izbore. Vrh EPP-a može lobirati, uključivati se savjetima, a utjecaj koji takvim ponašanjem može imati na formiranje parlamentarne većine u Hrvatskoj ovisi o tome kako ih tko doživljava. Andrej Plenković doživljava ih vrlo ozbiljno i, za razliku od bivšeg šefa HDZ-a Karamarka koji je katkad otvoreno ignorirao poruke upućene iz EPP-a, želi imati konstruktivan odnos s predsjednikom EPP-a Josephom Daulom. No Beljak Daula i ostale EPP-ovce ne doživljava tako ozbiljno i ostavlja dojam da je skloniji ignorirati ih. Plenković je razgovarao s Daulom prije desetak dana, na skupu pučana uoči summita o Brexitu u Bruxellesu i jedan izvor tvrdi da je tada zamolio Daula za pomoć oko pridobivanja HSS-a u novu parlamentarnu većinu. Daul je pristao pomoći. – Iz perspektive EPP-a, naravno da je najlogičnije da u hrvatskoj Vladi sudjeluju dvije stranke koje pripadaju EPP-u, HDZ i HSS – kaže jedan sugovornik upućen u razmišljanja u EPP-u u Bruxellesu. No, dodaje, takav scenarij je najlogičniji pod uvjetom da u HSS-u “imate s kime razgovarati”. Beljak je, međutim, oprezan prema nagovaranjima iz EPP-a da ide s HDZ-om. Svojedobno je pokojni predsjednik EPP-a Wilfried Martens, na sličan način kao što Plenković sada želi da to čini i Daul, molio pokojnog predsjednika HSS-a Josipa Friščića da uđe u koaliciju s HDZ-om i Ivom Sanaderom nakon izbora 2007. – HSS je tada bio izuzetno korektan partner HDZ-u, ali gdje je bila EPP-ova briga za HSS kasnije – kaže Beljak. Beljakova tvrdnja da su europski pučani šutjeli kad je Karamarkov HDZ dijelio veći dio kolača HSP-u AS, a ne sestrinskoj pučkoj stranci HSS-u baš i nije točna. Predsjednik EPP-a Joseph Daul otvoreno se početkom 2014. u intervjuu za Večernji list protivio uključivanju Ruže Tomašić, tadašnje predsjednice HSP-a Ante Starčević, na listu HDZ-a na europskim izborima. No Tomislav Karamarko jednostavno je ignorirao Daulovo mišljenje. Daul, dakle, nije šutio, kao što danas sugerira Beljak, no netko drugi jest šutio u svemu tome – Andrej Plenković tada je opravdavao Karamarkov postupak i branio (za Daula neobranjivu) činjenicu da HDZ na europske izbore ide s listom na kojoj su kandidati iz HSP-a AS koji ne dijele vrijednosti europskih pučana. 