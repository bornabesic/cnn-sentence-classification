Odvjetnik Branimira Glavaša, Veljko Miljević, kazao je da je odluka Vrhovnog suda kojom je ukinuta prvostupanjska presuda u slučajevima "garaža" i "selotejp" potpuno očekivana. "Takvu odluku sam i očekivao, za mene nema ni jedan posto iznenađenja", kazao je Miljević Hini, komentirajući odluku Vrhovnog suda koji je pobio raniju nepravomoćnu presudu i od zagrebačkog Županijskog suda zatražio novo suđenje za ratne zločine nad osječkim Srbima. Dodao je i da je Vrhovni sud prihvatio sve argumente koje je obrana iznijela u svojim žalbama. "To se nakon odluke Ustavnog suda iz siječnja 2015. sa sigurnošću moglo i očekivati", dodao je Miljević, podsjećajući na to da je riječ o odluci koju su "mnogi govorili iako je nisu pročitali" "Može se svašta izvan prava događati, ali nakon te odluke za mene nije bilo dvojbe kakva mora biti odluka Vrhovnog suda. Samo smo dugo čekali sjednicu, a sada nakon sjednice pričekali smo nešto, ali ne neuobičajeno dugo", dodao je odvjetnik. Kazao je da sada slijedi novo suđenje na zagrebačkom Županijskom sudu jer je "odluka prvostupanjskog suda ukinuta u cijelosti, kao što je i morala biti". Prvu pravomoćnu presudu Vrhovnog suda Glavašu od osam godina zatvora, temeljem koje je služio zatvorsku kaznu u Mostaru s koje je nakon gotovo pet godina pušten na privremeni otpust, Ustavni sud ukinuo je na samom početku 2015. Na snazi je tako ostala presuda zagrebačkog Županijskog suda kojom je zbog ratnog zločina u Osijeku nepravomoćno osuđen na 10 godina zatvora. >> Vrhovni sud ukinuo presudu u slučajevima 'garaža' i 'selotejp'! Branimir Glavaš preko Facebooka komentirao odluku 