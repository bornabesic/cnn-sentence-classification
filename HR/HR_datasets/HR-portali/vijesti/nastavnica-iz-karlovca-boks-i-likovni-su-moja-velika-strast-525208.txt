Volim svoj posao, volim kreativnost i učenicima predavati likovnu kulturu, volim raditi s djecom, ali volim i boks, on je moja ljubav. Rekla nam je to Nevenka Mikulić (37), boksačica iz Karlovca, ujedno i nastavnica likovne kulture koja iza sebe ima 12 godina staža učiteljske karijere u dugoreškoj Osnovnoj školi “Vladimir Nazor” i Osnovnoj školi “Barilović”, a isto toliko i boksačke u ringu. U karijeri je imala 60-ak mečeva. - Do sada me nije nitko nokautirao, a zadala sam tri nokauta. Boksačica sam postala slučajno. Tijekom studiranja sam ‘natukla’ nekoliko kilograma, htjela sam se dovesti u formu i prijateljica je predložila da idemo na boks. To mi se činilo zanimljivo jer sam u to vrijeme strastveno pratila prijenose K1 turnira i borbe Mirka Filipovića u Japanu, a do tada nisam ni znala da u gradu postoji boksački klub. Zajedno smo s tadašnjih 25 godina došle u borilački klub Pit 119 i počele s treninzima. Prijateljica je ubrzo odustala, a mene je boks potpuno osvojio te sam ostala - govori Nevenka. Objašnjava da su spoj likovne kretivnosti te krvi i znoja u ringu za nju odličan izbor jer se nadopunjuju, iako to nekima djeluje nespojivo. - U boksu je bitna kombinacija snage, izdržljivosti, eksplozivnosti, tehnike i koncentracije. Volim treninge i borbe, adrenalin i uzbuđenje u ringu, a s druge strane volim kreativnost i učenicima prenositi znanje. Za oboje treba doza ludosti. Učenici me podržavaju, bodre me pred mečeve. Ponekad se našale kad je netko nestašan na satu i kažu: ‘Pazi da ti učiteljica ne zada jedan kružni’ – kaže Nevenka. Sudjelovala je u mečevima diljem Hrvatske, u Italiji, Francuskoj, Nizozemskoj, Letoniji, Slovačkoj i u Tajlandu. - Dva puta sam osvojila zlato u Hrvatskoj, broncu na Europskom prvenstvu. Prije sedam godina proglašena sam najboljom seniorkom u tajlandskom boksu u Hrvatskoj, a prije šest sam osvojila Queen’s cup na natjecanju koje se održava povodom kraljičina rođendana u Tajlandu - ponosna je na svoje uspjehe. Nevenkin trener Reny Cappucci govori da je kod nje odmah vidio nevjerojatnu upornost, jer dok su se momci na kraju treninga oblačili i pričali, ona je u kutu radila trbušnjake. Kad ju je odveo na prvi meč, po njezinu izrazu lica vidio je da će biti borac. - Uz Ivanu Habazin, još se samo Nevenka u Hrvatskoj natječe u kontinuitetu na ozbiljnim mečevima za titule. Nažalost, pojas još nismo osvojili, tri puta je jurišala na njega, ali zadnji meč od deset rundi s najboljom svjetskom boksačicom bio je vrlo izjednačen. To je za nju veliki uspjeh i priznanje, ali i dokaz da je veliki borac. Neminovno je da će uspjeti, samo je pitanje trenutka – zaključuje trener.