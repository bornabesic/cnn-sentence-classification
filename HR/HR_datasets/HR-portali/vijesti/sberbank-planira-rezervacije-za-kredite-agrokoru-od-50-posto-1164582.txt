Sberbank planira izdvojiti rezervacije za kredite Agrokoru u razmjeru od 50 posto, izjavio je čelnik Sberbanka Herman Gref, a prenose ruski poslovni portali. "Trenutno pregovaramo s vladom i klubom kreditora o tome kakvo je restrukturiranje potrebno i što ćemo raditi dalje. Zasad je rano bilo što drugo komentirati", rekao je Gref. "Mi izdvajamo rezervacije. To smo učinili u ožujku, a sada i u travnju. Za sada se radi o 50 posto", rekao je on. Ruski mediji prenose kako Agrokor sada ima problema s visokom zaduženošću pri čemu se njegova zaduženost kod ruskih banaka procjenjuje na oko 1,3 milijarde eura, od čega se na Sberbank odnosi milijarda eura. Ruski je Sberbank i početkom travnja, kada je objavio podatke o poslovanju u prvom tromjesečju, objavio kako je ta banka "stvorila dovoljne rezerve za velikog dužnika, međunarodni maloprodajni lanac". U priopćenju su pritom napomenuli da je, kao što je banka ranije izvijestila, "Sberbank kao najveći vjerovnik uključen u restrukturiranje duga hrvatske kompanije Agrokor". >> Grbin: Je li istina da je lex Agrokor pisalo odvjetničko društvo povezano s VTB bankom? >> Zemlje regije očekuju jednak tretman dobavljača tvrtki vezanih uz Agrokor kao i u Hrvatskoj 