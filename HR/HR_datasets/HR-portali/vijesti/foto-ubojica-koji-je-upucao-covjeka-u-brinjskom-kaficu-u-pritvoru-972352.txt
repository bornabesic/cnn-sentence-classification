Foto: Pixsell/Kristina Stedul Fabac OSUMNJIČENIK za ubojstvo Lovrana Prpića (38), Ogulinac M.K. (52), koji je u nedjelju tijekom svađe u kafiću u Brinju pištoljem ubio žrtvu, u istražnom je zatvoru u Karlovcu na temelju odluke karlovačkoga Županijskog državnog odvjetništva (ŽDO) i suca istrage.  >> UBOJSTVO U LICI Usred bijelog dana upucao čovjeka kod kafića, ubojica odmah uhićen  Zamjenik županijskoga državnog odvjetnika Zdravko Car, koji je u nedjelju u Brinju vodio očevid, rekao je za Hinu da je osumnjičenik prije određivanja zatvora ispitan i da se branio šutnjom te kako se zasad može reći samo da se ubojstvo iz vatrenog oružja dogodilo nakon verbalnog i fizičkog sukoba.    Obavljena obdukcija  Na zagrebačkom Zavodu za sudsku medicinu obavljena je obdukcija ubijenoga.  "Osnovano se sumnja da je osumnjičenik 21. svibnja pucao iz pištolja u 38-godišnjaka i zadao mu ozljede zbog kojih je umro na mjestu događaja te smo izdali rješenje o pokretanju istrage i - čim ono sljedećeg tjedna postane pravomoćno - moći ćemo pristupiti ispitivanju svjedoka, konobarice, žrtvinog prijatelja i nekoliko gostiju kafića u kojem se tragedija dogodila", rekao je Zdravko Car.    Po kaznenoj prijavi Policijske postaje u Otočcu M.K . je na mjestu ubojstva alkotestiran te mu je izmjereno 1,39 promila alkohola u krvi, a po izjavama očevidaca, jer u to vrijeme u kafiću bilo više gostiju, pod utjecajem alkohola bili su i žrtva i njegov prijatelj.  Očevici su rekli policiji da je svađa počela zato što je Prpić svojeg psa stavio na šank, nakon čega se dogodila tučnjava, a zatim su ispaljeni i smrtonosni hici.