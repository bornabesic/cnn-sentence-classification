Šest mjeseci gradio sam te terase satima gotovo svaki dan. Počeo bih nakon što bih se vratio s posla i radio do kasno u noć. Prolio sam litre znoja. Ubio sam se od posla, znalo mi je doći da sve zapalim. Muka mladog poduzetnika koji je ujutro radio kao soboslikar u svojoj tvrtki, a popodne zabijao daske itekako se isplatila jer je sagradio prekrasnu kućicu na stablu, stvorenu za uživanje. Na dvije drvene terase usred krošnje starog hrasta crnike sagradio je masažnu kadu u kojoj se može se “guštati” pod zvijezdama i gledati u more. Odmor u Sorićevoj kući na Facebooku već nazivaju vrhuncem hedonizma i vrhunskom kvalitetom života, a otkad je oglasio iznajmljivanje sa slikama nove terase na internetu, slobodni termini nestaju velikom brzinom. - Jako sam zadovoljan popunjenošću za ovu sezonu. Drugu terasu sam završio prije samo 20 dana i oglasio sam se na samo jednom agencijskom portalu, ali upiti pljušte!  - Primam grupe od desetak ljudi i oni imaju na raspolaganju sve terase i dva apartmana, koja sam spojio u jedan. Gosti imaju za sebe sav gornji dio kuće i gore nitko osim njih nema pristup, a moja obitelj živi u prizemlju. Idealno je za grupe ljudi, bilo da su parovi, poslovni ljudi na team buildingu ili obitelji, za koje imam pikado i stolni tenis, a mogu se voziti i biciklima jer su sagrađene biciklističke staze po bibinjskim poljima - kaže Ante Sorić, koji vjeruje da će mu se trud i novac koje je ulagao u svoju kućicu vrlo brzo isplatiti jer su Bibinje turistima svakim danom sve zanimljivije. Četiri metra od kuće raste hrast za koji stari u selu kažu da ima 120 godina. Brat se našalio rekavši da bi bilo fora sagraditi terasu okolo. Meni se to počelo motati po glavi. Prodao sam Golfa peticu za to, kaže Ante.