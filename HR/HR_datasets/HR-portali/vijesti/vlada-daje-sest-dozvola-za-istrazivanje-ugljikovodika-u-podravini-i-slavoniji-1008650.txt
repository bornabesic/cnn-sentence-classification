Vlada je na današnjoj sjednici usvojila odluke o izdavanju ukupno šest dozvola za istraživanje i eksploataciju ugljikovodika na kopnu – u Podravini i Slavoniji. Dozvole su dobili Ina, OANDO PLC – tvrtka registrirana u Nigeriji te tvrtka Vermilion Zagreb Exploration iza koje stoji velika kanadska tvrtka Vermilion Energy koja posluje u Americi, Australiji i Europi. Dok su Ina i nigerijska tvrtka dobili dozvole za istraživanja i eksploataciju svaka na po jednom istraživačkom polju, Vermilion će istraživati na četiri istraživačka polja. Hrvatska će od spomenutih kompanija samo kroz naknade za potpis ugovora uprihoditi 2,464 milijuna eura. Usvojen je i nacrt prijedloga Obiteljskog zakona. Ministrica Milanka Opačić rekla je da instituti radi kojih su išli u izmjene Obiteljskog zakona ostaju u novom prijedlogu – roditeljski plan, posebni skrbnici i medijacija. Potpredsjednica Vlade Vesna Pusić rekla je da je Vlada naručila studiju utjecaja TTIP-a na gospodarstvo te je poručila da su ugovori o slobodnoj trgovini podloga za rast. Strku oko TTIP-a komentirao je i premijer Zoran Milanović. – Zaista ne vidim potrebe za ovoliko, ne znam koju riječ da upotrijebim... nemira – rekao je Milanović. Dodao je da EU ima sličan sporazum s Kinom. – Ne znam zašto oko Kine nema toliko buke. SAD je ipak malo napredniji od Kine – dodao je Milanović. – Hrvatska je mala država, može prosperirati jedino kroz otvorenost – poručio je Milanović. – Naša šansa je u otvorenosti. Usvojen je Prijedlog zaključka o suradnji s BiH kod pružanja pravne pomoći u kaznenim postupcima. U tom zaključku Vlada izražava "ozbiljnu zabrinutost sadržajem pojedinih akata pravosudnih tijela BiH koji se upućuju pravosudnim tijelima RH u svrhu pružanja pravne pomoći u kaznenim postupcima, kao i neposredno hrvatskim državljanima kao sudionicima u postupcima koji se u BiH vode radi ratnih zločina i drugih teških povreda humanitarnog prava". U zaključku se navodi kako se u nekim od tih akata, na primjer, koristi formulacija po kojoj su se zločini u BiH događali u okviru širokog sistematičnog napada vojnih snaga u koje je bila uključena Hrvatska vojska. Ministar pravosuđa Orsat Miljenić rekao je da su te teze netočne te da vrijeđaju naš pravni poredak. Milanović je također osudio te političke formulacije i rekao da moramo upozoriti BiH i druge države da po takvim aktima Hrvatska neće postupati.   – Ovakve stvari vrijeđaju naš javni poredak, protivne su našim nacionalnim interesima, moramo dati jasno do znanja da po njima nećemo postupati i da ćemo svoje ljude, u čiju nedužnost vjerujemo – rekao je Milanović. – Nakon 20 godina političke optužnice dopustiti nećemo. Ako je netko za nešto konkretno odgovoran, takvim ljudima se može suditi i u Hrvatskoj. Teoretski. Ali političke optužnice Hrvatska više neće primati i stoga preventivno upozoravamo, prije svega susjede, da gledaju svoj posao, a mi ćemo gledati svoj posao. To je poruka – zaključio je Milanović. Vlada je na današnjoj sjednici usvojila i Nacrt prijedloga Zakona o sigurnosti pri odobalnom istraživanju i eksploataciji ugljikovodika, opširan zakon kojemu je cilj smanjiti mogućnost onečišćenja mora na najmanju moguću mjeru. Zakonom će, naravno, biti propisane i novčane kazne za sve koji se ne budu pridržavali svih zakonskih propisa. zakljucak vlade 2   >> Norveški stručnjak: Budite pametni, zadržite kontrolu krenete li u posao s naftom! 