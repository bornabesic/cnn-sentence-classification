Njemački ministar unutarnjih poslova Thomas de Maiziere rekao je u utorak da istražitelji prate nekoliko tragova u potrazi za počiniteljima napada na božićni sajam u Berlinu u kojem je dan ranije ubijeno 12 i ozlijeđeno 48 osoba, a počinitelj je u bijegu. - Upravo smo čuli da je navodno odgovornost za napad preuzela takozvana Islamska država koja je u stvari teroristička banda, rekao je De Maiziere za mrežu ARD. - Postoji nekoliko tragova koje istražitelji sada prate, rekao je ministar te dodao: - Nitko neće zaspati dok počinitelj ili počinitelji ne budu uhvaćeni. IS je preuzeo odgovornost za napad kamionom u Berlinu, prema tvrdnjama koje je objavio AMAQ, propagandna agencija te džihadističke skupine. Počinitelj napada kamionom i dalje je u bijegu pošto je u utorak navečer na slobodu, zbog nedostatka dokaza pušten 23-godišnji Pakistanac koji je bio priveden kao osumnjičenik. Vlasnik poljskog kamiona korištenog u napadu na berlinski božićni sajam izjavio je da je muškarac pronađen mrtav na suvozačkom sjedalu njegov rođak i zaposlenik kojeg je opisao kao dobrog momka. Poljak po imenu Lukasz, kojem je bilo 37 godina, vozio je za prijevozničku tvrtku svoga rođaka Ariela Zurawskog sa sjevera Poljske. Njemačke vlasti kažu da je Lukasz ustrijeljen. - Jedna osoba ga ne bi mogla svladati, rekao je Zurawski, opisavši Lukasza kao krupnog muškarca, visokog 183 cm i teškog 120 kg. - Vidjeli smo ozljede. Lice mu je bilo krvavo i otečeno, izjavio je Zurawski za televiziju TVN24, referirajući se na fotografiju koju mu je pokazala poljska policija. - Vidjeli smo i ubodnu ranu. A policija mi je rekla da postoji i rana od metka, dodao je. Lukaszova udovica i 17-godišnji sin su u stanju šoka. Zurawski je ispričao da je Lukasz bio na cesti više od tjedan dana kada je stigao u Berlin s kamionom natovarenim čeličnim gredama iz Italije. U normalnim okolnostima odmah bi istovario kamion u ponedjeljak, ali ga je naručitelj zamolio da odgodi isporuku do idućeg jutra. Lukasz je kamion parkirao ispred skladišta u četvrti s većinskim muslimanskim stanovništvom, kazao je Zurawski. Snimio je selfie u jednom lokalnom restoranu u kojem je pojeo kebab. Posljednji put je razgovarao sa suprugom u ponedjeljak oko 15 sati. Dogovorili su se da će se čuti i kasnije, ali više se nije javljao. Zurawski je izjavio da je po podacima GPS sustava u kamionu vidljivo da je vozilo pokrenuto oko 15.45 i kretalo se samo naprijed-nazad, "kao da netko uči voziti". Zurawski kaže kako je odmah znao da je nešto pošlo po zlu jer je Lukasz uvijek strogo poštivao pravila i nikada ne bi pokrenuo vozilo za vrijeme obavezne stanke od vožnje. - Na poslu smo ga zvali inspektor, jer je bio tako strog. Bio je dobar momak, rekao je Zurawski. Kamion je imao automatski prijenos pa ga je bilo lako voziti. Parkirno mjesto napustio je oko 19.40 sati i kretao se 10 kilometara do božićnog sajma. - Možda je netko navodio vozača jer nije jednostavno doći od našeg parkirališta do božićnog sajma, lako se izgubiti, rekao je Zurawski. Poljske vlasti također su pokrenule istragu u Lukaszovu ubojstvu. Sindikat vozača pokrenuo je akciju prikupljanja donacija za Lukaszovu obitelj.