Predsjednik saborskog Odbora za informiranje i medije Goran Marić (HDZ) istaknuo je danas kako je imenovanje vršitelja dužnosti glavnog ravnatelja HRT-a saborski prioritet, najavivši kako će se Sabor time baviti nakon što potvrdi novu hrvatsku Vladu. Marić je to rekao na sjednici Odbora, poslije upozorenja HNS-ova Gorana Beusa Richembergha da je HRT ostao bez "prvog čovjeka" nakon što je početkom listopada Siniši Kovačiću istekao produljeni mandat v.d. glavnog ravnatelja. "Situacija na HRT-u je u svojevrsnom limbu, ozbiljna", rekao je HNS-ov zastupnik, predlažući da se čim prije krene s utvrđivanjem prijedloga imenovanja v.d. glavnog ravnatelja HRT-a, odnosno "ako je moguće već ovaj tjedan". "Nedvojbeno je da je na HRT-u kriza upravljanja i da je to posljedica loših zakonskih propisa, Zakona o HRT-u koji sigurno treba mijenjati", rekao je Marić novinarima nakon Odbora, koji je dao 'zeleno svjetlo' Mostovim dopunama Zakona o HRT-u, po kojima bi HRT sam vodio postupke ovrhe zbog neplaćene tv pristojbe, za što građani sada odvjetničkim društvima i javnim bilježnicima godišnje isplate milijunske iznose. Marić je suglasan s ocjenama da se u primjeni Zakona o HRT-u pokazalo niz nelogičnosti i neracionalnosti, te da stoga treba pristupiti njegovoj cjelovitoj izmjeni. "Mislim da bi zbog svih okolnosti koje su nastale na HRT-u i posljedica koje iz njih mogu proizići, sljedeći tjedan trebali predložiti imenovanje vršitelja dužnosti glavnog ravnatelja HRT-a", rekao je Marić. >> Ovo je pet zakonskih prijedloga koje su HDZ i Most uputili u proceduru, a odnose se na Mostova predizborna 'jamstva' 