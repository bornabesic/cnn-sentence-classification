Zbog prijetnji Emi Branici, novinarki emisije 'Provjereno' Nove TV tijekom snimanja priloga, na Općinskom kaznenom sudu u Zagrebu nepravomoćno je osuđen na bezuvjetnih 10 mjeseci zatvora Tito Gubić (52), Bjelovarac poznatiji javnosti kao Ivana Zdravka Josipa Radoš. Visina sankcije koju je odredila sutkinja Renata Pražetina Kaleb, Gubiću nikako nije sjela, a negodovao je i jer je sud odredio kako mora snositi i trošak psihijatrijskog vještačenja od 5174 kune te 300 kuna paušalnih troškova. Ujedno mu je produljen istražni zatvor do pravomoćnosti presude a dosad provedeno vrijeme u pritvoru će mu biti uračunato u kaznu. Ako u međuvremenu po nekoj drugoj od presuda ne bude osuđen, Gubić će na slobodu 28. travnja ove godine. - Okrivljeni, riječi koje ste izgovorili i koje vam se optužnicom stavljaju na teret doista su prijetećeg sadržaja zbog kojih se novinarka bojala za svoj život i zbog čega je angažirala zaštitu. Izrečene riječi su riječi objektivno podobne da izazovu strah kod većine osoba jer je općepoznata činjenica stradavanja novinara Ive Pukanića. Vaša namjera je bila jasna nakon što ste bili isprovocirani pitanjem vezano za vašu obitelj. Desetomjesečna kazna koju sam izrekla je primjerena. Kao otegotne okolnosti uzeta je u obzir vaša ranija kažnjavanost za ista i druga kaznena djela, ali i ustrajnost u ponavljanju riječi prijetećeg sadržaja, dok je olakotna okolnost smanjena ubrojivost što smo mogli čuti od vještaka. Produljila sam vam pritvor jer postoji opasnost da biste boravkom na slobodi činili nova kaznena djela – rekla je u obrazloženju presude sutkinja Pražetina Kaleb koju je, prema ustaljenom scenariju, Gubić u nekoliko navrata upozoravao da je on okrivljena, a ne okrivljeni. Neposredno prije nego što je vještak neuropsihijatar Željko Marinić obrazložio svoj psihijatrijski nalaz i mišljenje, Gubić je opetovano negodovao zbog medija: “Nisam sponzoruša. Ne slikajte me. Nađite nekog drugog, ali neće mene.” - Gubić je osoba čije se intelektualno funkcioniranje odvija na nešto sniženom nivou koje odgovara gornjoj granici ispod prosjeka. Emocionalno je sniženog kapaciteta s dubinskim poremećajem strukture ličnosti koja odgovara histrionskom poremećaju sa depresivno anksioznom slikom stanja. Kod njega je prisutna i simptomatologija poremećaja uloge spola. Dvije godine se nalazi u transrodnoj tranziciji i u obradi je kod psihologa, psihijatra i endokrinologa. Okrivljenikov način i stil življenja, struktura ličnosti, specifične životne situacije, određene psihičke poteškoće koje prolazi u transrodnoj tranziciji i uporaba hormonalne terapije svakako su utjecali na njegovo vladanje – objasnio je svoj nalaz vještak Marinić. Odgovarajući na pitanja Gubićevog odvjetnika utječe li terapija na ponašanje njegovog klijenta, Marinić je pojasnio da "upotreba hormonalne terapije dovodi do promjene raspoloženja i utječe na afektivitet te može djelovati i na manje kontrolirano vladanje." Čuvši mišljenje neuropsihijatra koji ga je vještačio u zatvoru, Gubić je ponovio da su ga novinarkin pristup odnosno pitanja vezano za njegovu djecu doslovno izbacili iz takta jer ga je već “napala na kapiji oslovivši je sa Tito Gubić”. - Ovdje navodna 'oštećena' novinarka izvrijeđala je moju djecu da su prosila. Da je išta bilo, Centar za socijalnu skrb bi mi djecu oduzeo, zar ne? Pitala sam i psihijatra kako bi se on osjećao u takvoj situaciji, da li bi bio smiren i normalan i da li bi se mogao kontrolirati? Časni sude, ne smatram se krivom jer sam bila isprovocirana. Novinarka me slijedila kao pes kad ide za čovjekom. Nisam nikome prijetila. Neopravdano je snimila i mog ljubavnika koji je službena ličnost, tajni agent. I molim vas, ja nisam Tito, nego Ivana Zdravka Josipa Radoš jer krivotvorila nisam nikakvu dokumentaciju – zaključio je Gubić neposredno prije izricanja presude tražeći da se “novinarka ispriča njegovoj djeci jer ih je osramotila”.