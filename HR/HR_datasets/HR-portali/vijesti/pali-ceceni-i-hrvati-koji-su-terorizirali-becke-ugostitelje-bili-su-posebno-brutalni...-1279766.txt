Prvi put zabilježena je suradnja čečenskih i hrvatskih kriminalaca u Austriji, ali brutalne prijestupnike zaustavili su austrijski specijalci Kobre i pripadnici Europola. Europol je u četvrtak na svojim mrežnim stranicama objavio da je austrijska kriminalistička policija uz podršku Europola uhitila osam osoba osumnjičenih za više kaznenih djela, uključujući iznude, trgovinu oružjem i ilegalno kockanje. Prema priopćenju austrijske policije i Europola, trojica uhićenih su Čečeni, dva Hrvata, jedna Srpkinja, jedan Austrijanac podrijetlom iz Bosne i Hercegovine. Jedna je osoba uhićena prije. Europol navodi da su prvi put uspostavljene veze između čečenskih, balkanskih i austrijskih organiziranih kriminalnih skupina po pitanju hijerarhije i podjele posla, navodi se u priopćenju Europola. U operaciji izvedenoj 22. ožujka u Beču i Hoenemsu Europol je pružio veliku podršku austrijskim vlastima. Prema tvrdnjama austrijskih medija, skupina je iznuđivala bečke ugostitelje, a Europol tvrdi da su bili posebno brutalni. Zbog toga su u akciju uhićenja bili uključeni i pripadnici austrijske specijalne policije, tzv. Kobre. Radne skupine Europola godinama sustavno prate organizirane kriminalne skupine i njihovo povezivanje po cijeloj Europi i na temelju svojih kriminalističko-obavještajnih podataka planiraju akcije. Savezni kriminalistički ured austrijske policije u priopćenju navodi da su glavni osumnjičeni Edin D. i Asludin H. za koje se navodi da su oformili zločinačku grupu u koju su uključili petoricu daljnjih osumnjičenika. To su Zvezdan K., Magomed B., Marko Z., Perica N., Chamsat A. Zajedno s još nekim suosumnjičenima terete se da su iznudili više od 240.000 eura, a navodi se da su osumnjičeni i za trgovinu oružjem. Osim ugostitelja policija navodi da su iznuđivali i vlasnike trgovina.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!