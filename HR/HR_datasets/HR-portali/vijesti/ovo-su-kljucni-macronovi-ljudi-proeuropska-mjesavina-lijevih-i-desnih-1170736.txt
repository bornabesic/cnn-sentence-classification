Mješavina ljevičara i desničara, potpuna spolna izjednačenost, ali i vrlo snažni proeuropski osjećaji i naklonost Europskoj uniji. Sažet je to, ali ujedno i vrlo precizan opis vlade koju je predstavio novoizabrani francuski predsjednik Emmanuel Macron. Objava imenovanja i popisa ljudi zadržana je posljednjeg mogućeg trenutka jer svim su se budućim ministrima do u detalj obavljale sigurnosne provjere, ali i provjere da slučajno iza sebe nemaju poreznih “repova” ili dugova državnom proračunu. Ministar za Europu Macron je pri izboru ministara koristio činjenicu da je na izborima za predsjednika pobijedio kao kandidat iz pokreta, a ne političke stranke, pa je imao punu slobodu biranja kandidata iz svih strana političkog spektra. Tako je, nevezano za političku ideologiju, svoj kabinet popunio političarima procjenjujući ih prema stručnosti i mogućem benefitu za Francusku, a ne prema stranačkom ključu. Tako je na mjesto premijera imenovao konzervativca Edouarda Phillipea, člana Republikanske stranke, ali je za ministra unutrašnjih poslova i drugog čovjeka vlade izabrao socijalističkog veterana Gérarda Collomba. Iz redova centrista na mjesto ministrice obrane imenovana je Sylvie Goulard, inače zastupnica u Europskom parlamentu. Ona je preuzela mjesto bivšeg ministra obrane Jean-Yvesa Le Driana, koji prelazi na dužnost ministra Europe i vanjskih poslova. Ovom novom formulacijom dosadašnjeg ministarstva vanjskih poslova predsjednik Macron naglasio je koliku važnost pridaje Europskoj uniji i Francuskoj unutar zajednice, što je snažna politička poruka svima, uključujući i euroskepticima donedavne Macronove suparnice na izborima Marine Le Pen. Otvoreno tržište Ministrom gospodarstva Macron je imenovao Brunu le Mairea, četrdesetosmogodišnjeg, proeuropski orijentiranog člana Republikanske stranke koji zagovara slobodno tržište, privatizaciju francuskih državnih tvrtki te ukidanje subvencioniranih poslova. Drugi desničar, Gérald Darmanin preuzeo je dužnost ministra javnih službi. S druge strane, ministrom pravosuđa imenovan je centrist i lider Modema François Bayrou i vjeruje se kako će upravo njemu pripasti važna uloga u “moralnom ozdravljenju” francuske politike koju je Macron najavljivao u svojoj predizbornoj kampanji. Ministrom ekologije imenovan je Nicolas Hulot, voditelj televizijskih emisija s temom ekologije kojeg javnost doživljava kao francuskog Davida Attenborougha. Hulot je tijekom prošlosti, u nekoliko navrata odbijao pozive raznih predsjednika da uđe u vlade, no očito je kako drži da Macron ima dobre teze vezane uz zaštitu čovjekove okoline i prirode, pa je ovaj put preuzeo ministarstvo. Posebno je zanimljiva nova ministrica sporta Francuske. Riječ je o Lauri Flessel Colovic, olimpijskoj pobjednici u mačevanju koja se na olimpijadama od Atlante (1996.) do Atene (2004.), ali i na svjetskim prvenstvima osvajala cijeli niz zlatnih, srebrnih i brončanih odličja. Udana je za Denisa Colovica, profesionalnog igrača golfa, no samozatajni Denis ne otkriva svoje korijene, koje očito vuče s ovih prostora. Muriel Penicaud Bivši direktor Dannone grupe imenovan je ministrom rada, a posao će mu biti i “borba” sa sindikatima, čiju ulogu Macron planira, ako ne ograničiti, a ono smanjiti u odnosu na prijašnje godine Agnes Buzyn Novoimenovana ministrica zdravstva i solidarnosti poznata je hematologinja i profesorica na medicinskom fakultetu u Parizu. Njezinim imenovanjem posebno je zadovoljan Izrael jer je Buzyn kći čovjeka koji je preživio holokaust. Annick Girardin Ministrica prekomorskih teritorija u parlamentu predstavljala otočje Saint-Pierre i Miquleon, francuski teritorij pokraj obala Kanade.