Foto: Getty Images / Guliver image SEBASTIAN Vettel kaže da je izvan sebe nakon što je u posljednjim trenucima kvalifikacija pobijedio momčadskog kolegu Raikkonena i osvojio prvi pole position od Singapura 2015. Ferrari je posljednji prvi startni red zauzeo još na VN Francuske 2008. kada je Raikkonen bio brži od Masse, a upravo će Finac praviti društvo Vettelu u prvom redu na startu VN Rusije. Talijanska momčad bila je najbrža na svim slobodnim treninzima na VN Rusije, ali Valtteri Bottas u Mercedesu bio je najbrži u prva dva dijela kvalifikacija i prijetio da će pokvariti Ferrarijevo slavlje.   Ferrari uzvraća udarac u Q3 gdje najprije Raikkonen postavlja najbrže vrijeme nakon prvih pokušaja, a u drugom pokušaju pole position mu otima Vettel. “Imao sam dobar početak kvalifikacija i osjećao sam se dobro,” rekao je Vettel. “U Q2 sam izgubio malo ritma i pogriješio u posljednjem pokušaju koji mi je glavni pokazatelj za Q3, blokirao sam kotače i izgubio ritam. Prvi Q3 pokušaj nije bio čist pa sam ga odbacio i odvozio dobar pripremni krug, poboljšao posljednji sektor i dobio nešto vremena u odnosu na prethodni krug.” “Znam sam da će biti blizu i znao sam da ću prvi proći ciljem pa to što sam bio prvi ne znači da je bilo gotovo.Zatim sam na radio pitao momčad za ostale, na što mi je trkaći inženjer Ricardo odgovorio da završavaju svoje krugove.Pitao sam za sektore pa mi je rekao da se Valtteri nije poboljšao, a kad sam dobio poruku da smo prvi bio sam izvan sebe.” “Bolid je danas bio fenomenalan, zaista je bilo zadovoljstvo sjesti u njega i voziti s malo goriva i pokušati pritiskati do granice.” “Ako imate ritam ovdje je fantastično voziti, drago mi je da mi se ritam vratio i sjajno je za momčad imati oba bolida u prvom redu. No, ovo je samo dio posla, glavni posao je sutra. Ali zasad je ovo važan korak, uspjeli smo se poboljšati, možda su nam uvjeti na stazi išli na ruku, ali ovo je stvarno dobar rezultat.”