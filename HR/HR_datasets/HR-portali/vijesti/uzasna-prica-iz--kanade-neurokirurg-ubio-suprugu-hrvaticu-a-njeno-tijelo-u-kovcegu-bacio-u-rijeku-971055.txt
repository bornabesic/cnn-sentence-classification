Foto: Facebook PORTAL Toronto Life objavio je potresnu priču o Eleni Fric, kćeri hrvatskih doseljenika koju je krajem prošle godine poludjeli suprug ubio i u putnoj torbi bacio u rijeku. Elena je, kako piše spomenuti portal u svojoj velikoj priči, rođena 1977. godine kao dijete Joa i Ane Fric, doseljenika iz Hrvatske. Nakon što je policija njeno mrtvo tijelo u prosincu prošle godine izvukla iz rijeke, na kovčegu u kojem ju je bacio suprug još je bila naljepnica iz Hrvatske, s njenog posljednjeg putovanja.   Elena bi ove godine proslavila 40. rođendan, a posljednjih 10-ak provela je u braku s Mohammedom Shamijem, uglednim neurokirurgom. Točnije, Elena i Mohammed upoznali su se 2003. godine, a vjenčali već 2004., prvo po islamskim običajima, zatim i po katoličkim.   No, idila nije dugo trajala. Mohammad je imao probleme s kontrolom bijesa, a u nekoliko navrata je i pretukao suprugu. Dobio je uvjetnu kaznu. Svemu usprkos, Elena mu se s djetetom uskoro vratila uvjerena da će se stvari promijeniti. Ali maltretiranja su se nastavila i sljedećih godina. Godine 2013. dobili su i treće dijete, ali nasilje nije prestalo.   Krajem 2016. godine Elena se odlučila na razvod. Nakon toga još je jednom otišla do Mohammada. Kasnije je ustanovljeno da je birala broj 611, vjerojatno želeći izabrati 911, broj za hitne slučajeve. Od tada joj se gubi svaki trag. Njen suprug svima je rekao da je otišla. Ipak, policija je vrlo brzo na obali rijeke Humber pronašla kovčeg u kojem je bilo njeno tijelo. Sudit će mu se za ubojstvo prvog stupnja, a ona je pokopana u istoj crkvi gdje je krštena.