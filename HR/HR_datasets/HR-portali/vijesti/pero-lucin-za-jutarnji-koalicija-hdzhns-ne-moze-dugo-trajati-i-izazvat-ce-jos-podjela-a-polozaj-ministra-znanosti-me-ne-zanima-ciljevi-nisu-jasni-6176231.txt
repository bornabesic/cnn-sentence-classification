- Ne znam ništa o HDZ-ovoj ponudi HNS-u i nisam zainteresiran za fotelju ministra znanosti - tvrdi Pero Lučin, profesor Medicinskog fakulteta na Sveučilišta u Rijeci i član HNS-a, kojemu je po nekim nagađanjima trebala biti ponuđena fotelja ministra znanosti Pave Barišića u slučaju da dođe do koalicije između HDZ-a i HNS-a. Lučin za Jutarnji pojašnjava što misli o takvoj koaliciji i zašto ne želi na Barišićevo mjesto. - Razumijem potrebu da se u Hrvatskoj pokuša osigurati dugoročna politička stabilnost koja se gradi kroz dosljedan i kontinuiran rad. U ovom trenutku situacija u Hrvatskoj nije takva, Hrvatska je žestoko podijeljena i dalje se dijeli. Koalicijom HNS-a i HDZ-a i dalje će se nastaviti dijeliti. Koalicija može poslužiti za kratkoročni opstanak Vlade, ali teško mi je prosuditi kako će se to odraziti na budućnost i Vlade i HNS-a - kaže Lučin. Na pitanje je li spreman preuzeti Ministarstvo znanosti i obrazovanja, odnosno sustav oko kojega se lome koplja zbog neprovedbe kurikularne reforme i Strategije obrazovanja i znanosti, kategorički odgovara: - Nisam! Nisam zainteresiran za fotelju zato da bih je nakon nekog vremena mogao upisati u životopis. Kako objašnjava, posao ministra je iznimno odgovoran i podrazumijeva procjenu ciljeva koji se žele ostvariti, suradnika s kojima će se ciljevi ostvarivati, resursa i cjelokupnih odnosa unutar obrazovne i znanstvene zajednice. - Ciljevi nisu jasni, način na koji su se slagali suradnici u prethodnim vladama nije dobar, resursa je jako malo, a zajednica je žestoko podijeljena. Dakle, šanse za dobro obavljanje posla su male. Ja sam već puno vremena uložio u obrazovne i znanstvene politike, ali mi još uvijek teško pada odmak od znanstvenog rada. Preuzimanjem ministarskog mjesta na dulje razdoblje morao bih se zauvijek prestati baviti znanošću i priopćiti ljudima koji rade sa mnom da se moraju brinuti sami o sebi - kaže Lučin po kojemu se samo kroz dulje razdoblje može nešto suvislo napraviti u provedbi strategije obrazovanja i znanosti. - Takva odluka je vrlo teška i ne može se donijeti tako lako. Preuzimanjem ministarskog mjesta na kraće razdoblje ulazim u sferu političkih igara i političkog preslagivanja, a ta vrsta karijere mi ne treba - kaže bivši riječki rektor. Kritičan je prema provedenom natječaju za izbor novih članova i voditeljice Ekspertne radne skupine za kurikularnu reformu. Smatra, naime, da izbor nije dobro proveden i da je način na koji je cijela stvar odrađena suprotan onome što je izvorno tražio premijer Plenković.