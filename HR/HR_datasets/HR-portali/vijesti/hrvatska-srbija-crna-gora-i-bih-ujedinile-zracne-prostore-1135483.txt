Hrvatska, srpsko-crnogorska i bosanskohercegovačka kontrola zračne plovidbe ujedinile su zračni prostor iznad 9000 metara i tako omogućile zrakoplovima da 24 sata dnevno slobodno planiraju i provode letove bez obzira na podjelu zračnog prostora među državama. U Hrvatskoj kontroli zračne plovidbe kažu da je od 8. prosinca ove godine uveden 24-satni koncept prekograničnog zračnog prostora slobodnih ruta na jugoistočnoj osi. Zrakoplovi koji prelijeću Hrvatsku, Srbiju, Crnu Goru i BiH više ne moraju ići cik-cak po točkama ruta kao dosad, a koje je određivala svaka kontrola zračne plovidbe posebno, nego će moći letjeti najkraćim rutama. To znači da će skratiti vrijeme preleta preko tog područja, uštedjeti gorivo i manje zagađivati okoliš. Maksimalne moguće uštede su 3,4 tisuće tona goriva, 11.000 tona CO2 i 40 tona NOx-a godišnje. U HKZP-u navode i da je ovo prvi put da je u Europi uveden zračni prostor slobodnih ruta na području četiriju država te ističu da će se tako godišnje potrošiti oko tri tisuće tona goriva manje na letovima iznad njih. Ideju pokretanja tog projekta osmislili su stručnjaci za upravljanje zračnim prometom iz HKZP-a, srpsko-crnogorske SMATSA-e i bosanskohercegovačke BHANSA-e radi povećanja sigurnosti i učinkovitosti usluga te zaštite okoliša smanjivanjem potrošnje goriva i emisije stakleničkih plinova. Aktivnosti oko SEAFRA koncepta pokrenute su u skladu s europskom Uredbom 716/2014 i provode se čak pet godina prije 1. siječnja 2022., kad je krajnji rok za uvođenje neograničenog slobodnog korištenja zračnog prostora iznad 9000 metara visine diljem Europe. Ovaj projekt jedan je od ključnih postignuća u okviru inicijative EU za uspostavu jedinstvenog europskog neba neovisnog o državnim granicama ili granicama funkcionalnih blokova zračnog prostora radi povećanja sigurnosti i učinkovitosti, kao i kapaciteta zračnog prometa u Europi, poručuju iz HKZP-a. >> Ruski zrakoplovi ponovno prekršili zračni prostor u Europi: 'Te incidente smatramo ozbiljnima'