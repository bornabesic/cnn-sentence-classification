Nuklearna centrala Otok tri milje, mjesto najteže civilne nuklearne nesreće u Sjedinjenim Državama, mora biti zatvorena do rujna 2019. jer je nedovoljno unosna, priopćila je tvrtka koja ju vodi. "Exelon Corporation ranije nego je bilo predviđeno zatvorit će svoju centralu Otok tri milje, 30. rujna 2019.,", navela je tvrtka u priopćenju. Centrala, koja ima samo jedan djelatni reaktor nakon nesreće 1979., zapošljava 675 osoba od kojih će većina biti otpuštena, navodi Exelon. U priopćenju tvrtka, u čijoj su nadležnosti 23 nuklearna reaktora u Sjedinjenim Državama, optužuje američku saveznu državu Pennsylvaniju da nije poduzela potrebne mjere za podršku nuklearnoj industriji, za razliku od drugih država, poput New Yorka ili Ilinoisa. Tvrtka predbacuje državi da nije uključila nuklearnu energiju u svoj plan podrške alternativnim energijama. Zaustavljanje nuklearnih centrala u Pennsyilvaniji povećalo bi zagađenje zraka, oslabilo električnu mrežu, povećalo cijenu energije za potrošače i ukinulo milijune dobro plaćenih radnih mjesta, naglašava tvrtka.