U kaznenoj prijavi stoji da je Kosor s ortacima Vojkovićem i Stipićem pronevjerio dvadesetak stanova Saveza socijalističke omladine tako što je Savez pripojio udruzi Hrvatski sokol, da bi na udrugu prenio i svu imovinu Saveza. Poslije su imovinu prodali, a novac dijelili. Optužuju ga i zbog nezakonitog mijenjanja GUP-a. Njegova basnoslovna imovina, koja uključuje više vila na najelitnijim lokacijama te pozamašnu štednju, otvara mnoga pitanja Dok su mediji rastezali priču o (navodnom) sukobu interesa Tomislava Karamarka, posve skrivena od očiju javnosti događala se afera u koju je, po svemu sudeći, upetljan Darinko Kosor, predsjednik HSLS-a i nekadašnji predsjednik Gradske skupštine Grada Zagreba, piše portal promise.hr. Darinko Kosor je, da podsjetimo, prije pola godine javno dao ostavku na mjesto predsjednika Gradske skupštine s obrazloženjem da odlazi zbog nedonošenja GUP-a, zbog štetnih odluka gradskih vlasti, ali i zbog mogućih novih uhićenja u Gradu Zagrebu’. No, pravi razlog neočekivane Kosorove ostavke bi mogao biti strah od vlastitog uhićenja, a ne zgražanje nad privođenjima Šostara i drugih osumnjičenih gradskih dužnosnika! Insajderi tvrde, naime, da je ostavku dao jer se želi u potpunosti skloniti pod kišobran saborskog imuniteta, a ne zato jer mu je muka, tobože, od nečasnih radnji pojedinih gradskih dužnosnika. Malo je poznato, naime, da se u ladici Dinka Cvitana, glavnog državnog odvjetnika, već godinu dana nalazi ozbiljna kaznenu prijavu protiv Darinka Kosora. U toj prijavi, prema informacijama koje posjedujemo, stoji da je Kosor u vrijeme rata pronevjerio vrlo vrijednu imovinu Saveza socijalističke omladine Grada Zagreba (čiji je bio predsjednik) tako što je zajedno s prijateljima Mislavom Stipićem i Hrvojem Vojkovićem na sjednici omladine u srpnju 1990. Savez preimenovao u Parlament mladih te ga pripojio udruzi Hrvatski sokol, čiji je predsjednik bio Stipić, a zamjenik predsjednika Vojković. Imovina Saveza socijalističke omladine Grada Zagreba sastojala se od dvadesetak atraktvinih nekretninau samom središtu grada. Pripajanjem udruzi Hrvatski sokol, imovina Saveza prešla je u imovinu tek osnovane udruge (!) te je potom rasprodana trećim osobama. Tako su akteri ove priče sebi nezakonito prisvojili veliku imovinsku korist (u visini od oko 1,2 milijuna tadašnjih njemačkih maraka), a na uštrb države, odnosno građana Grade Zagreba, stoji u kaznenoj prijavi. Jedan od stanova bivšeg Saveza, atraktivni biser u Gajevoj ulici 45, Darinko Kosor i njegovi ortaci su – prema informacijama u prijavi, ali i prema drugim izvorima – prodali tadašnjem Fondu Grada Zagreba za vodoprivredu i promet. Samo na stanu u Gajevoj zaradili su, navodno, 220 tisuća tadašnjih njemačkih maraka. Kosor je kazneno prijavljen i zato jer je protuzakonito, koristeći položaj predsjednika Gradske skupštine Grada Zagreba, svog ortaka Mislava Stipića zaposlio u Gradskoj skupštini Grada Zagreba tijekom 2014. godine, čime je, po svemu sudeći, počinio i kazneno djelo trgovine utjecajem. Tim je zapošljavanjem, tvrdi se u prijavi, vratio uslugu Mislavu Stipiću, koji je bio glavni pomagač u otuđenju stanova u vlasništvu Saveza socijalističke omladine Grada Zagreba. Sudeći po toj prijavi, postoji osnovana sumnja da je Darinko Kosor počinio kazneno djelo prijevere, pronevjere, zloporabe položaja i ovlasti i trgovanja utjecajem, što znači da bi DORH sve ove navode morao istražiti. No osim zbog preprodaje milijune kuna vrijednih društvenih stanova, Kosor je, navodno, osumnjičen i za protuzakonite intervencije u GUP-u, za vrijeme dok je bio zamjenik gradonačelnika za gospodarstvo. Naši izvori tvrde da je Darinko Kosor utjecao na intervencije u GUP šireći tako stambenu zonu na uštrb zelenog pojasa – i to zbog proširenja svoje kuće na Pantovčaku. Mediji su, povrh svega, objavili danekadašnji prvi čovjek Gradske skupštine nije izuzet ni iz afere ‘Pročistač, zbog koje su se već dogodila mnoga uhićenja povezana s davanjem i primanjem mita, izvlačenjem novca i zlouporabu položaja. U cijeloj aferi od početka je sporan ugovor o koncesiji, koju je Grad Zagreb za izgradnju pročistača otpadnih voda dao privatnoj tvrtki Zagrebačke otpadne vode, čiji je direktor nedavno uhićen. U vrijeme spornog posla, funkciju zamjenika gradonačelnika Grada Zagreba za gospodarstvo obnašao je bivši predsjednik zagrebačke Gradske skupštine, HSLS-ov Darinko Kosor, pišu mediji. Uz sve gore navedeno, dodatnu sumnju i brojna pitanja otvara i pogled na imovinsku karticu prvog čovjeka HSLS-a. Uz prijavljenu mjesečnu neto plaću od 15.272 kune te godišnju plaću svoje supruge od 164.910 kuna neto, Kosor je prijavio da posjeduje velik iznos štednje te vrlo vrijedne nekretnine: kuću s okućnicom u Šestinama vrijednu 9,5 milijuna kuna, stan u Zagrebu od 124 kvadrata vrijedan oko 1,3 milijuna kuna te suvlasništvo kuće u Garešnici vrijednu 300.000 kuna. No, to nije sve. Premda podaci nisu navedeni u imovinskoj kartici, iz medija je poznato da obitelj Darinka Kosora posjeduje i veliku kuću u Bolu na Braču. ”Ma nije vam to najljepša kuća. Stara je već 14 godina i ima samo 400 četvornih metara. Imate mnogo novijih i ljepših kuća”, rekao je Kosor novinarima Expressa prije godinu dana, ali o unutrašnjosti svoje vile na Pantovčaku nije htio govoriti. ”Jedan sam od rijetkih političara koji je 16 godina bio privatnik”, pokušao je opravdati svoje veliko bogatstva šef HSLS-a istom novinaru. A osim super vrijednih vila na najekskluzivijima lokacijama (Pantovčak, Bol na Braču), bivši prvi omladinac Zagreba (inače ekonomist sa završenom srednjom školom) posjeduje i pozamašan iznos na štednji. Prijavio je na jednom računu 300.000 eura. Piše da ih je zaradio prodajom stečene imovine. Ima i 53.000 eura na drugom računu, zarađenih također prodajom imovine te 5.500 eura na trećem računu stečenih također prodajom imovine. Kako je sav taj imetak stekao te kojim se privatnim biznisom bavio da mu je teklo isključivo med i mlijeko te da bi mu na brzini bogaćenja mogli pozavidjeti i šeici iz Katara? Odgovore smo pokušali doznati od samog Kosora. Upis smo poslali na adresu HSLS-a te na saborski klub HSLS-a: ”Ima li gospodin Darinko Kosor saznanja da su DORH i USKOK zaprimili prošle godine kaznenu prijavu protiv njega zbog prijevare, pronevjere, zlouporabe položaja i ovlasti te trgovanja utjecajem? Zna li, provodi li se istraga na osnovu te prijave? Kako komentira navode da je, zajedno s nekoliko partnera, u vrijeme rata pronevjerio vrijednu imovinu Saveza socijalističke omladine Grada Zagreba (čiji je bio predsjednik), odnosno više vrijednih nekretnina među kojima i atraktivni stan u Gajevoj 45 te da je zajedno s još nekoliko osoba na osnovu toga prisvojio veliku materijalnu korist? Kako pak navode da je trgovao utjecajem, te da je – koristeći položaj predsjednika Gradske skupštine Grada Zagreba – svoga ortaka iz gore opisanih radnji, Mislava Stipića, zaposlio u Gradskoj skupštini? Ima li Darinko Kosor saznjanja da je i on obuhvaćen istragom afere oko sporne koncesije za pročišćavanja otpadnih voda u Zagrebu, za vrijeme dok je bio zamjenik gradonačelnika za gospodarstvo? Je li točna informacija da je Darinko Kosor, dok je bio zamjenik gradonačelnika Zagreba za gospodarstvo, utjecao na protupropisno mijenjanje GUP-a na uštrb zelene zone, a zbog proširenja svoje kuće na Pantovčaku? Je li, dok je obnašao dužnost zamjenika gradonačelnika, utjecao na nepropisno mijenjanje GUP-a na drugim lokacijama u gradu Zagrebu? Je li ikada provođena istraga s tim u vezi? Kako gospodin Kosor objašnjava porijeklo svoje iznimno velike imovine navedene u imovinskoj kartici, ali i nekretnina koje nisu navedene (više od 350.000 eura štednje, desetak milijuna kuna vrijedna kuća u Šestinama, veliki stan u Zagrebu, kuća na Pantovčaku, kuća u Bolu na Braču…)? Kojim biznisom se je gospodin Kosor bavio prije nego je postao političar, odnosno dužnosnik? Koliko novca je godišnje zarađivao u to vrijeme?”, upitali smo predsjednika HSLS-a još u srijedu 11. svibnja 2016. Isti dan dobili smo potvrdu da je naš upit stigao i u stranku i u Sabor te da će biti proslijeđen predsjedniku HSLS-a. No, untaoč obećanjima Kosorove tajnice u stranci i glasnogovornice, odgovore na ova pitanja do objavljivanja ovog teksta još nismo dobili. Znamo, međutim, da su naša pitanja stigla do Darinka Kosora… Promise.hr poslao je upit i DORH-u te USKOK-u. ”Je li točna informacija da su DORH i USKOK zaprimili kaznenu prijavu protiv Darinka Kosora, predsjednika HSLS-a, zbog prijevare, pronevjere, zlouporabe položaja i ovlasti te trgovanja utjecajem? Je li točno da je u prijavi navedeno da je Kosor u vrijeme rata pronevjerio vrijednu imovinu Saveza socijalističke omladine Grada Zagreba (čiji je bio predsjednik), odnosno više nekretnina među kojima i atraktivni stan u Gajevoj 45 te da je zajedno s još nekoliko osoba na osnovu toga prisvojio materijalnu korist? Hoće li DORH i USKOK postupati po navedenoj kaznenoj prijavi, odnosno jesu li poduzete neke predistražne ili istražne radnje? Je li u kaznenoj prijavi navedeno i djelo trgovine utjecajem, zato jer je Kosor – koristeći položaj predsjednika Gradske skupštine Grada Zagreba – svoga ortaka iz gore opisanih radnji, Mislava Stipića, zaposlio u Gradskoj skupštini? Je li i Darinko Kosor obuhvaćen istragom afere oko sporne koncesije za pročišćavanja otpadnih voda u Zagrebu, za vrijeme dok je bio zamjenik gradonačelnika za gospodarstvo? Jesu li DORH ili USKOK postupali po informaciji da je Darinko Kosor, dok je bio zamjenika gradonačelnika Zagreba, protuzakonito mijenjao GUP na uštrb zelene zone, a zbog proširenja svoje kuće na Pantovčaku?”, upitali su Državno odvjetništvo. Stigao je, po običaju, štur alibi odgovor. ”Državno odvjetništvo Republike Hrvatske ne potvrđuje primitke kaznenih prijava niti može davati informacije iz kaznene prijave sukladno članku 204. St. 4. Zakona o kaznenom postupku (Podaci o istovjetnosti osobe protiv koje je podnesena kaznena prijava i podaci na temelju kojih se može zaključiti o istovjetnosti te osobe službena su tajna),” stoji u dopisu kojeg je potpisala Martina Mihodrin, glasnogovornica Državnog odvjetništva Republike Hrvatske. Upit su poslali i Gradu Zagrebu. ”Postoje li saznjanja da je Darinko Kosor, dok je bio zamjenik gradonačelnika Zagreba za gospodarstvo, utjecao na protuzakonito mijenjanje GUP-a na uštrb zelene zone, a zbog proširenja svoje kuće na Pantovčaku? Postoje li saznanja da je Darinko Kosor, dok je obnašao dužnost zamjenika gradonačelnika, utjecao na nepropisno mijenjanje GUP-a na drugim lokacijama u gradu Zagrebu? Je li provođena istraga s tim u vezi?”, upitali smo i glasnogovornike Grada Zagreba te Gradski ured za prostorno uređenje, izgradnju grada, graditeljstvo, komunalne poslove… No, do objavljivanja ovog teksta njihove odgovore nismo primili. Premda vodi minornu političku stranku, Darinko Kosor je preko svojih veza i poznanstava zadnjih godina, po svemu sudeći, imao vrlo veliku moć i utjecaj na zbivanja u Hrvatskoj. Njegov prijatelj i spomenuti ortak Mislav Stipić godinama je bio alfa i omega na Hrvatskoj radio televiziji (ravnatelj HRT-a), a nedavno ga je novo vodstvo HRT-a vratilo na Prisavlje imenovavši ga v.d. ravnateljem Poslovne jedinice Poslovanje HRT-a. Poznato je, osim toga, da se na ljudožderski okrutnoj naplati HRT pristojbi lako i brzo dodatno obogatio i super moćni odvjetnik i medijski mogul Marijan Hanžeković, inače bliski suradnik Darinka Kosora, član a po svemu sudeći i mecena HSLS-a. Nedavno je objavljeno da je od 320 tisuća građana s blokiranim računima, njih čak 100.000 blokirano zbog neplaćenih HRT pretplata. Poznato je da otprilike devetinu duga zbog kojega su ti građani blokirani čine stvarni dugovi građana, a gotovo sav preostali dio odnosi se na odvjetničke naknade, što znači da je Odvjetnički ured Hanžeković sudjelovao u blokadi navjećeg broja građana u Hrvatskoj. Znamo li da, osim utjecaja na HRT-u, Hanžeković posjeduje i najveću medijsku kuće u Hrvatskoj (EPH), jasno je da i Darinko Kosor preko njega i Mislava Stipića ima realno velik utjecaj na mnoga zbivanja, odnosno na uređivačku politiku velikog dijela medijske scene u Hrvatskoj. Moguće je da mu i to pomaže da ga istražitelji USKOK-a i DORH-a svih ovih godina zaobilaze 