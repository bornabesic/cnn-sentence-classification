Iako je dan prije, praktički ničim izazvan, demonstrativno odjurio sa suda u Osijeku i prije početka rasprave, Zdravko Mamić u utorak ujutro mirno se ušetao u sudnicu. Zaradio je kasnije, ipak, upozorenje da bi ga njegovi ispadi mogli stajati 50.000 kuna kazne. Iživcirao ga je, ponovno, tužitelj, dok je ispitivao Mirka Barišića, predsjednika Dinama. – Zar hoćete moju glavu na silu? – “ispucao” je Mamić prema sudskom vijeću. – Pet puta tužitelj postavlja isto pitanje, a svaki su put mene upozorili. I nitko ne reagira, ni vi, ni odvjetnici. Ma ja ću govoriti, vi ćete me izbaciti – vikao je on. Modrić inzistirao na aneksu Mirko Barišić u svojem je iskazu izjavio da ga je Zdravko Mamić informirao o svim transferima igrača. – Glavnu riječ u transferima i prodaji igrača Dinama vodila je uprava kluba, a najčešće njezin čelnik Zdravko Mamić – rekao je Barišić. Upoznat je, kazao je, i s aneksima ugovora po kojima igrači imaju pravo na novac od transfernih odšteta. – Kada sam 2000. godine došao u Dinamo, klub je bio u lošem stanju. Mnogi igrači nisu bili plaćeni pa je aneksima regulirano kako će biti plaćeni od realiziranog transfera. Svi su igrači imali takve anekse, a oni su kasnije ukinuti i bili su iznimka, kao u slučaju Luke Modrića i Dejana Lovrena. Modrić je inzistirao da unaprijed dobije aneks ugovora i da participira u transferu – rekao je on. Kasnije je pak rekao da Dinamo nije oštećen spornim aneksima ugovora potpisanima s Modrićem i Lovrenom. Pedantno vodio financije Što se tiče pozajmica koje je Dinamo isplaćivao pojedincima, kazao je da su upozoreni da klubu, kao udruzi građana, to nije dopušteno. A o pozajmicama, kao ni o transferima, pa tako ni o podjeli transferne odštete ništa nije znao, kako je kazao na sudu, Dragutin Šurbek, proslavljeni hrvatski stolnotenisač i član Izvršnog odbora Dinama već 14 godina. – Jesmo li nas dvojica i nakon sjednica Izvršnog odbora znali raspravljati o financijskim pitanjima? – upitao je svjedoka pak sam Zdravko Mamić. – Da. Zdravko Mamić to je pedantno vodio – odgovorio je Šurbek. U tim razgovorima, kazao je, Mamić mu nikada nije rekao da je klub dužan isplatiti Dejanu Lovrenu bilo kakav novac kao transfernu odštetu. 