Predsjednik Vlade RH Andrej Plenković u pratnji predstojnika ureda Davora Božinovića sudjelovat će u četvrtak i petak na godišnjem ekonomskom forumu u Davosu u Švicarskoj. U kratkom boravku održat će niz bilateralnih susreta, a u petak sudjeluje na panelu s temom o pogledu na istok i jačanju europskog susjedstva. Uz Plenkovića na panelu sudjeluje i predsjednik Ukrajine Petro Porošenko, predsjednik Vlade Srbije Aleksandar Vučić, savezni ministar za Europu, integracije i vanjske poslove Austrije Sebastian Kurz. Voditelj rasprave je povjerenik EK za proširenje Johannes Hahn. Osim zajedničkog sudjelovanja u panelu, premda je bilo takvih medijskih najava, premijer Plenković nema u planu odražavanje bilateralnog susreta s premijerom Vučićem. Dogovoren je, pak, gust program takvih susreta – odmah po dolasku tako će se sastati s predsjednicom i ministricom zaštite okoliša Švicarske Doris Leuthard, potom s predsjednikom Vlade Gruzije Giorgijem Kvirihashvilijem, glavnim tajnikom OECD-a Angelom Gurriom. Zadnji bilateralni susret u četvrtak navečer Plenković ima s visokom predstavnicom EU za vanjske poslove i sigurnosnu politiku Federicom Mogherini. U petak ujutro prije panela sastat će se i s glavnim tajnikom NATO-a Jensom Stoltenbergom, a bilateralni susret održat će i s povjerenikom EK Hahnom. Predviđen je i sastanak premijera s nekolicinom predstavnika poslovnog svijeta koji se pored političara redovito okupljaju u Davosu, a u te razgovore premijer ulazi s optimizmom da će ulagači biti otvoreniji za poslove i ulaganja s obzirom na dobre gospodarske pokazatelje koje sada Hrvatska bilježi. >> Moćni Davos, na kojem će sudjelovati i Plenković, prvi put u povijesti pita se je li sam sebi izvor problema 