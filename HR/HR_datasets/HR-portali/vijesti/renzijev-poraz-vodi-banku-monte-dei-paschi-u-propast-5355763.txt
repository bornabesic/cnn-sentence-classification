Danas se u Sieni sastaje uprava bankarske grupe Monte dei Paschi (MPS), u jednom od posljednjih pokušaja da tu najstariju aktivnu banku na svijetu (i treću u Italiji po broju filijala) izvuče iz likvidacije koja joj prijeti zadnjeg dana ovog mjeseca. Uprava je bila sazvana jučer, ali je u zadnji čas odgođena da bi delegirani upravitelj (CEO) Marco Morelli odletio u Frankfurt u Evropsku središnju banku i ondje obavijestio njezin Nadzorni odbor, kojim predsjeda stroga Danièle Nouy, da je kriza talijanske vlade Mattea Renzija zaustavila posljednju i zadnju turu procesa spašavanja. Morelli će danas donijeti odgovor: hoće li ESB produljiti rok, hoće li odobriti privremenu intervenciju talijanske države, hoće li - iznimno - dopustiti da država faktički nacionalizira MPS. ESB je stavila MPS pod tempiranu giljotinu: ovogodišnje Silvestrovo je zadnji, neodgodivi rok dokad treba dovršiti prikupljanje novih 5 milijardi eura povećanja kapitala i riješiti se svih nenaplativih kredita. Kriza vlade je, tvrdi Morelli u Frankfurtu, viša sila koja onemogućava postizanje cilja. To posljednje povećanje kapitala (treće u dvije godine, za ukupno 13 milijardi eura) trebalo je donijeti nove, krupne dioničare. Kriza Renzijeve vlade navela je jednoga od ulagača, državni katarski fond QIA (koji se oslanja o Rothschildovu asistenciju), da zaledi obećanih milijardu eura dok se ne "raščisti politička slika" u Italiji. A bez novca iz Dohe povući će se konzorcij osmorih banaka koji predvode JP Morgan i Mediobanca. A bez konzorcija nema 5 milijardi. A bez 5 milijardi MPS može odnijeti poslovne knjige na sud, nakon 544 godine. Nisu se ostvarila predviđanja da će ta najstarija aktivna banka na svijetu, osnovana 1472 - nekada založna, dugo zapravo zadružna, već godinama prezadužna - skrahirati i prije Silvestrova, odmah nakon negativnog ishoda nedjeljnog referenduma, kao što su prognozirali proroci katastrofa. Ulagači još nisu počeli masovno povlačiti uloge. MPS je "samo" nastavila svoju dugu agoniju, četvrtu u posljednjih nekoliko godina: u ponedjeljak je na burzi izgubila 4,21 posto vrijednosti, a u utorak je nastavila nezaustavljivo padati, čekajući hoće li iz Frankfurta i Rima doletjeti neki spasonosan "madrac" na koji će napokon aterirati.MPS je teško stradala kupivši banku Antonvenetu skuplje nego je vrijedila, pa je 2011 zaključila gubitkom od 4,69 milijardi eura. Četiri manje talijanske banke koje su se našle u istoj situaciji ove su godine nemilosrdno likvidirane, povukavši u propast i svoje ponekad posve nesvjesne pojedinačne ulagače, pa su se neki među njima ubili. Taj potez je ogorčio dio talijanske javnosti protiv Renzijeve vlade, optužene da podliježe diktatu iz Frankfurta po cijenu novca i životâ svojih građana i preplašio male ulagače, koji sada biraju ili tekući račun do granice od 100.000 eura ili "čarapu". MPS nastavlja gubiti na vrijednosti, ali još u podnošljivim okvirima. Vlada je naznačila da je spremna intervenirati odmah, ako Frankfurt to odobri, u nekoliko scenarija. Prvi su kontingentne konvertibilne obveznice (CoCo bonds), zatim privremena rekapitalizacija, ili pak prisilna konverzija subordiniranih obveznica (tzv. dijeljenje tereta - burden sharing - bauk za ulagače), zasad bez naznake bi li se primjenjivala samo na obveznice u vlasništvu institucionalnih fondova ili bi obuhvatila i štediše koji su ulagali u fondove. Sva ta panika se može razriješiti  do ponedjeljka. Senat će danas usvojiti Zakon o bilanci (s državnim proračunom) za 2017, Renzijeva ostavka će biti formalizirana odmah potom, predsjednik Sergio Mattarella onda  počinje konsultacije u četvrtak, u subotu bi Italija mogla imati predsjednika vlade.