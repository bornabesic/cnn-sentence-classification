Ovo je zlostavljanje i iživljavanje na čovjeku koji je bolestan. Nisam ja nikakav kriminalac, nemam ni kazne za parkiranje. Ili neka me stave u zatvor ili neka me ostave na miru - ogorčen je Huanito Luksetić, 38-godišnjak iz Bregi kraj Matulja, nakon što je na Općinskom sudu u Rijeci počeo proces u kojem mu se, prema DORH-ovoj optužnici, sudi da je u krugu obiteljske kuće u kojoj živi radi prodaje na ilegalnom tržištu posjedovao 15 kilograma marihuane. Luksetić je bio uhićen 24. listopada 2014., a prvotna količina od 22 kilograma marihuane koju je uzgajao u svojem vrtu naknadnim je vještačenjem “smanjena” na 15 kilograma. Marihuanu je koristio za liječenje multiple skleroze od koje boluje već dva desetljeća, a uz njega drugooptuženi je 44-godišnjak Goran Zakrajšek iz Labina. Huanito Luksetić ističe da se ne osjeća krivim. - Ja sam si spašavao život jer za moju bolest ne postoji adekvatni lijek. Svatko ima pravo uzgojiti biljku u vrtu da bi si pomogao. Nije u redu da se pacijenta maltretira na ovakav način. Već je druga godina kako se to razvlači, trebalo je to okončati puno prije. Ovako, zbog situacije u kojoj sam se našao, sa suđenjem za vratom, pod velikim sam stresom. To naravno jako loše utječe na moje zdravlje. Sve skupa moglo je završiti u jedan dan, ne znam zašto se to i dalje vuče - ispričao nam je Huanito Luksetić. U oštrom uvodnom govoru na prvoj sudskoj raspravi, Luksetićev branitelj Vladimir Gredelj ustvrdio je da je sramota s ovakvom optužnicom doći na sud te da bi njega bilo sram da je uopće mora zastupati. Rekao je da u ovom postupku brane pravo svih građana na liječenje kojim bi si spasili život, s obzirom na to da konvencionalna medicina za multiple sklerozu nema lijek. Izrazio je nezadovoljstvo što nisu prihvaćeni njihovi prigovori na optužnicu u kojoj su se pozvali na Europsku povelju o temeljnim pravima i slobodama građana, u što ulazi i pravo na zdravlje i život, a taj je stav iznad svih zakona. Istaknuo je da ne postoji nikakvo uporište kojim bi se dok azalo da je droga bila namijenjena za prodaju. - Pravo svakog građanina je da kako god zna spasi svoj život i zdravlje, a nešto što je u suprotnosti s pravima građana ne može biti kazneno djelo. Ovdje se ne radi o zloporabi droga nego o postupanju s ciljem spašavanja života i zdravlja - rekao je i naglasio da treba razlikovati zloporabu od primjene u zdravstvene svrhe, što je po njegovim riječima temeljni problem s ovim postupkom. Suđenje Huanitu Luksetiću nastavit će se u lipnju, za kada je zakazana sljedeća rasprava.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!