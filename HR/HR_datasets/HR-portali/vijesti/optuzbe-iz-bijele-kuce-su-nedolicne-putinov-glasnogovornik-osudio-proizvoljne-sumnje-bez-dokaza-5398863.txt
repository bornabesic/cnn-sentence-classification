TOKIO - Izjave Bijele kuće koja optužuje Rusiju da je hakerskim napadima utjecala na rezultate američkih predsjedničkih izbora "nedolične" su, ocijenio je u petak glasnogovornik Kremlja Dmitrij Peskov. Glede navodne odgovornosti Moskve za to informatičkko piratstvo, ili "treba prestati o njoj govoriti ili konačno pružiti dokaze. U suprotnom, sve je to više nego nedolično", kazao je Peskov novinarima u okviru putovanja predsjednika Vladimira Putina u Tokio. Bijela kuća je u četvrtak povezala Rusiju sa cyber napadima koji su mogli imati utjecaj na glasovanje koje je dovelo do pobjede Donalda Trumpa, a sam predsjednik Barack Obama najavio je odmazdu. Po američkim medijima, osobe povezane s Moskvom doznačile su stranici WikiLeaks hakirane e-mailove s računa bivšeg direktora kampanje demokratske kandidatkinje Hillary Clinton Johna Podeste i Demokratske stranke, između ostalih. Rusija je odbacila u nekoliko navrata sumnje na njezin račun osuđujući "proizvoljne, a ne profesionalne" optužbe koje nisu "popraćene nijednim dokazom". Donald Trump je u četvrtak nanovo insinuirao da Bijela kuća ima pristrane stavove optuživanjem Rusije za informatičko piratstvo nad njegovom demokratskom suparnicom.