Određene međunarodne sile snažno rade na tome da u Europsku uniju dovedu što je više moguće migranata, izjavio je danas mađarski premijer Viktor Orban. Orban je tako u parlamentu odgovorio na pitanje zastupnika iz nacionalističke stranke Jobbik o mađarsko-američkom milijarderu Georgeu Sorosu kojeg Orban optužuje da potiče migraciju u Europu. Jobbikov Marton Gyongyosi spomenuo je da je tijekom 80-tih godina prošlog stoljeća Soros financirao stipendije gotovo svih osnivača Orbanove stranke Fidesz. "Ne mislite li da je licemjerno, oportunistički i nepošteno okrenuti se protiv bivšeg zaštitnika?", upitao je Orbana. Mađarski premijer je odgovorio da je demokratska oporba u komunističko doba primala donacije iz različitih izvora i to nikada nije bila tajna. "Odlično je da je George Soros mobilizirao svoje snage protiv komunizma, pomogao njegovu padu i povlačenju sovjetske vojske", rekao je Orban dodajući da to nema nikakve veze sa sadašnjom migrantskom krizom. "Postoje određene međunarodne snage koje rade na tome da dovedu u Mađarsku i ostale zemlje EU-a što je moguće više migranata", istaknuo je. "Bez obzira na njegove zasluge iz prošlosti, ono što radi danas protiv je mađarskih nacionalnih interesa", dodao je Orban. 