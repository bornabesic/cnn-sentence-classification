Nakon godina gotovo paralize političkih odnosa Rusije i Hrvatske danas se u Moskvi sastaju hrvatski ministar vanjskih poslova Davor Ivo Stier i njegov ruski kolega Sergej Lavrov. Susret je radni, a neposredni povod je 25. godišnjica uspostava diplomatskih odnosa između dviju država. Teme razgovora, doznaje se, bit će stanje u jugoistočnoj Europi, kako unaprijediti bilateralnu suradnju, ekonomsku i kulturnu, ali i dogovor o hodogramu posjeta na visokoj razini. Kako se doznaje, Agrokor nije povod sastanku, no očekuje se da će se ministri dotaknuti i te teme, kao i pitanja rafinerije u Bosanskom Brodu i zagađenja koje se prelijeva na Slavonski Brod.  Uoči odlaska ministra Stiera u Moskvu, jučer je premijer Andrej Plenković na obilježavanju 25. godišnjice članstva Hrvatske u UN-u ponovno apostrofirao pomoć hrvatske Ukrajini u prijenosu iskustva u mirnoj reintegraciji dijelova država pod kontrolom stranih snaga, konkretno ruskih u ukrajinskom slučaju. Rusija nije blagonaklono gledala na takve inicijative i izjave, no hrvatski dužnosnici ponavljaju kako razgovor, suradnja i kanal komunikacije moraju biti otvoreni, ali da je vrlo jasno da Hrvatska nastupa s pozicije članice Europske unije i NATO-a te da ruska strana to prihvaća. Rusija je tradicionalno prisutna i važan je čimbenik na jugoistoku Europe, ponovio je više puta ministar Stier, te će teme sigurnosti i stabilnosti jugoistoka Europe staviti u sam fokus bilateralnih razgovora.  Tijekom boravka u Moskvi, gdje se već na dužnosti nalazi novi hrvatski veleposlanik Tonči Staničić, ministar Stier sastat će se i s mitropolitom volokolamskim Ilarionom, predsjednikom Odjela za vanjske crkvene veze Moskovskog patrijarhata, “ministrom vanjskih poslova Ruske pravoslavne crkve”. Taj se sastanak nastavlja na novu platformu suradnje dviju država, a to je zaštita vjerskih manjina, posebice kršćana koji su u svijetu podvrgnuti progonima iz ratnih područja. Stoga su dvije države u Ženevi na marginama 34. zasjedanja Vijeća za ljudska prava UN-a održale skup “Međusobno poštivanje i mirna koegzistencija kao uvjet međureligijskoj mira i stabilnosti”. Obljetnica uspostave diplomatskih odnosa obilježit će se i koncertom Olivera Dragojevića u moskovskoj koncertnoj dvorani “Izvjestija”.