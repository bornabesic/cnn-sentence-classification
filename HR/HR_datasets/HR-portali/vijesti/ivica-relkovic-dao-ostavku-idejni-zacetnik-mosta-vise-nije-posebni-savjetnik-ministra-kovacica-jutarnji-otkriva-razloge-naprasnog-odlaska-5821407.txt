Ivica Relković, donedavni posebni savjetnik Mostova potpredsjednika Vlade i ministra uprave Ivana Kovačića, podnio je ostavku na to mjesto, kako doznaje Jutarnji, jer se želi posvetiti neovisnom, analitičkom blogu o potencijalu nezavisnih lista na lokalnim izborima, pa ne želi biti u sukobu interesa. - Zbog golemog opsega analitičkog posla, potencijalnog "sukoba interesa", potpune slobode u odnosu na bilo koju političku opciju (pa i odnosa HDZ-a i Mosta u Vladi) kao i raspoloživosti za medije u svakom trenutku podnio sam ostavku na mjesto posebnog savjetnika potpredsjednika Vlade i ministra uprave – rekao nam je Relković. Relković je danas pokrenuo blog besplatna politika.com pa će kao nezavisni politički analitičar, savjetnik i komentator pratiti sva ključna politička područja i pitanja, a iduća dva mjeseca posebno će se posvetiti analitici lokalnih izbora iz perspektive nezavisnih lista.- Nezavisne liste su fenomen koji je dosad slabo i sporadično praćen, a već je na zadnjim lokalnim izborima inicirao velike promjene na hrvatskoj političkoj karti. Na sljedećim bi izborima nezavisne liste i nezavisni kandidati mogli u potpunosti izmijeniti politički kapilarni krvotok u Hrvatskoj – smatra Relković. U idućim danima, kaže Relković, najprije će objaviti iscrpnu analizu potencijala nezavisnih lista po županijama i to, kaže, po prvi put. - Poslije HDZ-a i SDP-a kapacitet nezavisnih lista daleko nadmašuje bilo koju sljedeću političku stranku, no dosad nije bilo značajnijeg županijskog i nacionalnog udruživanja nezavisnih lista. Sada se ta udruživanja događaju i najavljuju u više županija, pa možemo očekivati potpuno nove odnose na političkom "semaforu" nakon izbora. Na temelju prošlih izbora i spomenutih najava, kao i potencijala udruživanja nezavisnih lista po svim županijama, objavljivat ćemo projekcije njihovog mogućeg izbornog rezultata – najavljuje Relković ovaj zanimljivi projekt.