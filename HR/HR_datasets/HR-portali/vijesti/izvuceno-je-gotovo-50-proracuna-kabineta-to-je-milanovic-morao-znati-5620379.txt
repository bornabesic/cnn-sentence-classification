Bivši ministar financija i SDP-ovac Slavko Linić, koji već godinama proziva bivšeg premijera Zorana Milanovića, u intervjuu Jutarnjem prisjetio se prijašnjih sukoba s nekadašnjim šefom kabineta Tomislavom Sauchom u vezi s rezanjem stavki za putne naloge. Linić je iz Vlade otišao u proljeće 2014.  Kako komentirate aferu s dnevnicama u bivšoj Vladi? - Ne vjerujem da Milanović ništa nije znao o tim isplatama, pa Saucha je njegov osobni prijatelj, upravo je s njim došao u Vladu, uz njega napredovao u stranci, zna sve o njegovu životu. Ali Milanović uvijek kaže da ništa ne zna, to je već uobičajeno. Isto tako je tvrdio da ništa nije znao kad je u pitanju bio njegov brat. Jednom će valjda prestati ta filozofija. Ovo je vrhunska sramota za Ured bivšeg premijera, sramotno je da se kralo u Uredu premijera. Sramota je to i za SDP.  Kakvu ste suradnju kao bivši ministar financija imali sa Sauchom kao predstojnikom Ureda predsjednika Vlade? - Pri sastavljanju proračuna uvijek je bilo natezanja s njim, uvijek je htio više novca za reprezentaciju, putne naloge, dnevnice, ali to nije ništa neuobičajeno. Rekao sam mu da svima režemo, pa smo morali i Uredu predsjednika Vlade. Međutim, Saucha je poslije imao sukob s mojim pomoćnikom zaduženim za Državnu riznicu Miljenkom Fičorom. Fičor je po tom pitanju bio striktan i stalno se sukobljavao sa Sauchom, koji to nije želio prihvatiti, Fičor je bio tvrd i nije dozvoljavao Sauchi da se razmaše s novcima. Saucha je onda tražio od Milanovića da se makne Fičora. Tako je meni Milanović, prije nego što je tražio da smijenim Branka Šegona, dao nalog da izvolim smijeniti Fičora. No, nisam ga ni to poslušao. Fičor je na kraju ostao do kraja mandata.  Na sporne dnevnice potrošeno je više od 300 tisuća kuna tijekom 2015., kad su ukupno na službena putovanja potrošene 857.054 kune. Vjerujete li da je to moglo promaknuti osobi odgovornoj za putne naloge u Vladi? - Pa to je gotovo 50%, to je morao primijetiti, ali morao je to znati i Milanović, pa to je bio njegov Ured.  Kao financijaš, što mislite o takvom načinu izvlačenja novca iz državnog proračuna? - Prije svega sramotan, beskrupulozan i samouvjeren da ima dobro zaleđe. Čovjek s imalo znanja o računovodstvu, sa znanjem o upravi i poznavanjem nadležnosti revizije, koja čak ima ovlasti procijeniti opravdanost trošenja, nikad to ne bi učinio. Isto tako, neprihvatljivo je da predsjednik Vlade koji mora odgovarati za trošenje novca poreznih obveznika ne pogleda izvješća Državne revizije.  Mostovci su jučer prozvali Milanovića da je to bilo u području njegove zapovjedne odgovornosti. Kako to komentirate? - Ne samo po zapovjednoj odgovornosti, pa on odgovara za državni proračun u svakom segmentu. Postoje i interna kontrola i nadzor koji su morali itekako obratiti pažnju na revizijske nalaze i izvještavati čelnike.  Jeste li kao ministar financija čitali izvješća Državne revizije? Bivši premijer Milanović rekao je jučer novinarima da to nikad nije čitao. Je li morao? - To samo pokazuje koliko je bio odgovoran. Osobno sam čitao nalaze revizije jer oni pomažu vama kao dužnosniku, ukazuju na probleme u sustavu koje treba promijeniti, to se zove odgovorno ponašanje. Svaki čelnik u ministarstvima i Vladi mora prijaviti sumnju na kriminal, to je bilo neodgovorno i bahato ponašanje prema trošenju sredstava iz proračuna. Jedna točka sjednice Vlade uvijek je bila posvećena revizijama i zato je nemoguće da Milanović nije pogledao barem nalaz revizije za svoj Ured.  Jeste li surađivali s Uredom za opće poslove? Što znate o bivšem ravnatelju Zvonku Matišiću? - Nisam s njima imao komunikaciju, mi smo nadzirali velike stavke, ne putne naloge, to je trebao raditi Milanovićev Ured.