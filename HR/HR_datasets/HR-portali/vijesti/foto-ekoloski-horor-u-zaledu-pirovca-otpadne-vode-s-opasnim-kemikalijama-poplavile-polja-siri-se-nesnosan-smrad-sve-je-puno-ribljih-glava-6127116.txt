Zbog opasnih kemikalija koje su iz Tvornice ribe Ostrea preplavila njihova polja, u četvrtak je kompletno stanovništvo sela Putičanje održalo prosvjed ispred ove tvornice smještene u Poslovnoj zoni 'Stankovci' u Zadarskoj županiji. Selo Putičanje u zaleđu Pirovca, inače, nalazi se u Šibensko-kninskoj županiji, na graničnom području sa Zadarskom županijom, a prosvjedu mještana Putičanja pridružio se načelnik općine Pirovac Ivan Gulam. Nikša Stipaničev / HANZA MEDIA   - Ovaj problem traje već duže vremena. Iz tvornice su cijev preko koje se ispušta tehnički otpad od prokuhavanja tune i ostale ribe nelegalno spojili na sustav odvodnje oborinskih voda. Te fekalije su se do sada prelijevale iz sustava i zadržavale na cesti u poslovnoj zoni, no, nakon što su uklonjeni rubnjaci, voda je počela prodirati u okolna polja. O svemu smo prije dva tjedna izvijestili Ministarstvo zaštite okoliša te nam je odgovoreno da će poslati inspekciju – kazao nam je Ivan Gulam, načelnik općine Pirovac. Nikša Stipaničev / HANZA MEDIA   Ovom cestom prolazi najveći broj turista prema Pirovcu i otoku Murteru, dodao je načelnik Gulam, ako se uskoro ne riješi ovaj problem, bit ćemo prisiljeni na radikalnije mjere. Inače, iz poplavljenih polja širi se nesnosan smrad, a na površini vode plivaju na tisuće ribljih glava. Za sada je poplavljeno više hektara poljoprivrednih površina, a najgore su prošli Klaudio Smolić koji se bavi uzgojem smilja te Vatroslav Begić kojemu su otpadne vode zahvatile polje zasađeno žitom i zobom pa je njegova šteta ogromna. Nikša Stipaničev / HANZA MEDIA   Vode s opasnim kemikalijama došle su na 500 metara od sela Putičanja i ako nadležne institucije već sutra nešto ne poduzmu, ovom pitoreskom naselju prijeti potpuna ekološka katastrofa. Nikša Stipaničev / HANZA MEDIA   Tvornica ribe Ostrea, kako doznajemo, u vlasništvu je Nevena Badurine, bivšeg vlasnika propale zadarske tvornice ribe Adria, iz koje su i dovedeni svi strojevi u ovu novu tvornicu. Iz Ostreae su poručili da su svjesni ovog problema oko izljeva tehničkih voda i da čine sve u cilju njegova rješavanja.