Pravu medijsku ofenzivu poveo je preksinoć Tomislav Karamarko. Htijući opovrgnuti sve optužbe i sumnje koje su se uskovitlale oko njega te narod uvjeriti da je posve nevin i čist k’o suza, dao je intervjue svim trima nacionalnim televizijama. Pa se onda moglo čuti da je na novinarska pitanja o aferama koje nose njegovo ime odgovarao i ovako: “Napadi na mene su nešto toliko brutalno, infantilno. Uzaludan pokušaj. Ovo su izmišljene afere. Ne slažem se da je ovo politički vrlo neugodna situacija. Znam da nema nikakvog sukoba interesa, ničeg nečasnog. Koji moral? U čemu je problem, molim vas? Isuse Bože, koliko neistinitih tvrdnji. Zar doista sondiranje plasmana pašteta, sad malo karikiram, ugrožava nacionalnu sigurnost. Je li to sukob interesa? O čemu govorimo...” Stoga smo stručnjake pitali je li ovakvim odgovorima uspio javnost uvjeriti da mu se podmeće. Neviđen pritisak na Cvitana – Karamarko tvrdi da skandala nema zbog kronologije, datuma, jer se sve događalo dok on nije imao nikakve značajne političke funkcije. No pitanje je – zašto je on tako visoko rangirao pitanje izlaska Hrvatske iz arbitraže pa ga čak postavio i kao jedan od uvjeta suradnje s Mostom. Problem ovdje nije u tome radi li se o sukobu interesa, nego radi li se o korupciji. Njegovi su odgovori djelovali necjelovito, a on uspaničeno. Tako da sad cijela ova stvar nakon njegovih istupa ispada ozbiljnijom nego prije iako je njegova namjera bila obrnuta. Dao je do znanja da očekuje za sebe pozitivnu odluku Povjerenstva o sprečavanju sukoba interesa, a istodobno je napao GONG zbog pritiska na Povjerenstvo, dok si je i sam dozvolio taj pritisak. Čak je njegov pritisak i jači. Karamarko se ponaša kao da zna da će odluka Povjerenstva biti pozitivna za njega – kazao je analitičar Žarko Puhovski dodajući i to da je jako sumnjivo Karamarkovo moralno pravo da zastupnicima HDZ-a koji baš ne dolaze u Sabor dijeli lekcije o tome, najavljujući čak i sankcije, jer on sam u Sabor nije dolazio dok je bio zastupnik. – Potpuno je neobično i kako je priprijetio Dinku Cvitanu. Nije rekao ni da hoće ni da neće podržati Cvitanov izvještaj, nego je dao do znanja nešto u stilu – budeš li dobar, mogao bi proći. To s Cvitanom me najviše zgranulo jer tako otvoren stil pritiska još nisam vidio – domeće Puhovski. Komunikologinja Smiljana Leinert Novosel smatra da je Karamarko imao zadatak prikazati sebe kao žrtvu jer više ne želi tolerirati napade bez protunapada. – On nije odgovarao na pitanja, već je stalno uzvraćao protupitanjima, u stilu – meni radite cirkus, otvarate mi afere, a preko afera drugih šutke prelazite. Odavao je i dojam da je siguran kakva će biti odluka Povjerenstva. Gledajući intervjue, samo sam mu donekle povjerovala – rekla je S. L. Novosel. Trebao je nešto priznati Psihologinja Mirjana Nazor kaže, iako se Karamarko trudio ostaviti dojam da je ležeran i da ga ništa ne uzbuđuje, da je malo koga uspio uvjeriti da je on baš tako nevin kao što bi htio prikazati. – Bilo bi mnogo inteligentnije da je neke stvari priznao kazavši: “Moja je žena radila neke ozbiljne poslove, to i to”, nego sve trivijalizirati i svoditi na neke paštete. Ovako se imao dojam da on zapravo tim velikim bagateliziranjem želi sakriti ono najbitnije. Smetalo mi je i to što je prozivao neke druge, da su i nečija braća i žene činili slično onome što se i njemu stavlja na teret. Što to ima veze?! Sad je bitno je li moralno ili nemoralno to što on čini. Čudi me da on ne shvaća što je to moralna odgovornost. Njegove riječi Povjerenstvu doživjela sam kao poruku – znate kakvu odluku trebate donijeti. Najviše me zgrozilo kada je isticao da je upravo on zahtijevao da Povjerenstvo pokrene istragu kao da je to neko sjajno plemenito djelo i vrhunac moralnosti pa bismo mu se zbog toga morali klanjati. I otkud mu legitimitet da nekome sudi zbog nedolazaka u Sabor kad se on tamo nije ni pojavljivao – precizirala je M. Nazor. Bio je to ozbiljan, napet, ali ipak ugodan razgovor. Karamarko se trudio ostaviti relaksiran dojam čak i kod odgovora koji su za njega vjerojatno vrlo teški. Bio je koncentriran, profesionalan.      Nije iznenađujuće da je gospodin Karamarko bio nervozan. Rekao je puno, ali i dalje ne dovoljno. Bila bih zadovoljnija da su odgovori na neka pitanja bili konkretniji.      Karamarko je bio vrlo ležeran. Nisam uočio da ga je ijedno pitanje “izbacilo iz takta”. Odgovori su mu bili vrlo konkretni u formi.      