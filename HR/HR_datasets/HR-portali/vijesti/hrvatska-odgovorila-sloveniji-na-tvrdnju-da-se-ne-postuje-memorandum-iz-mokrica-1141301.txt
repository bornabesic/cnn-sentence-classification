Slovensko ministarstvo vanjskih poslova u ponedjeljak je objavilo da nastavak postupaka protiv Ljubljanske banke pred hrvatskim sudovima smatra kršenjem memoranduma iz Mokrica iz 2013. koji su potpisali tadašnji premijeri Janez Janša i Zoran Milanović. "Slovenija je svoj dio obveza iz memoranduma ispunila, a Hrvatska nije jer memorandumu iz Mokrica ne priznaje status međunarodnog ugovora i tako želi onemogućiti njime predviđen zastoj postupaka protiv Ljubljanske banke na neodređeno vrijeme", navedeno je u izjavi ministarstva koje je prenijela slovenska agencija STA. Ministarstvo vanjskih i europskih poslova reagiralo je na tvrdnje kolega iz Slovenije te su naveli kako je Hrvatska ispunila obveze. Ministarstvo drži da su tvrdnje slovenskog ministarstva 'potpuno neutemeljene'. - Ministarstvo vanjskih i europskih poslova drži da su tvrdnje slovenskog ministarstva vanjskih poslova o tome da je nastavak postupaka protiv Ljubljanske banke pred hrvatskim sudovima kršenje Memoranduma iz Mokrica iz 2013. godine potpuno neutemeljene. Hrvatska je u potpunosti ispunila sve obveze koje je tim memorandumom preuzela te između ostalog osigurala da hrvatske banke predlože zastoj postupaka. Slovenija se obvezala, a nije ishodila suglasnost Ljubljanske banke na zastoj postupaka koji se vode pred hrvatskim sudovima - što ima za izravnu posljedicu nastavak tih postupaka pred hrvatskim sudovima - stoji u priopćenju. >> Slovenija tvrdi da Hrvatska ne poštuje memorandum iz Mokrica o Ljubljanskoj banci