Vrh HDZ-a, dakle jezgra oko Andreja Plenkovića, nije siguran kako riješiti situaciju sa “zločestim dečkom” HDZ-a Zlatkom Hasanbegovićem, članom Predsjedništva stranke, koji otvoreno daje podršku Bruni Esih, protukandidatkinji službenom kandidatu HDZ-a za zagrebačkog gradonačelnika. Iako je šef HDZ-a Andrej Plenković preksinoć na sve tri nacionalne televizije poručio da će biti posljedica za one koji budu radili protiv Drage Prgometa, HDZ-ova kandidata za Zagreb, iza te poruke, barem za sada, nema konkretnih postupaka ni objašnjenja što bi te posljedice podrazumijevale. Odluka o discipliniranju Plenković je tu poruku uputio zbog Hasanbegovića, ali čini se uzaludno da šef HDZ-a sada od Hasanbegovića traži poslušnost i stranačku stegu kada je mjesecima i njemu i Bruni Esih, kao nezavisnoj članici Kluba HDZ-a, dopuštao da imaju poseban status, tj. da u Saboru grade imidž političara koji “misle svojom glavom” i glasaju po svojoj volji, a ne sukladno odlukama Kluba HDZ-a. Hasanbegović je jučer za Večernji list rekao da ne vidi razloga zašto bi se ta Plenkovićeva poruka odnosila na njega. – Nisam se prepoznao u Plenkovićevim riječima – poručio je Hasanbegović. U šali je dodao da ne zna kakve bi to posljedice uopće trebale biti, osim možda deset puta šibom po turu. Hasanbegović je prvi put za Večernji list još u četvrtak službeno rekao da mu je žao što HDZ nije prepoznao Brunu Esih kao pravu kandidatkinju te stranke za Zagreb te da će joj izraziti podršku jer je ona najbliža njegovim uvjerenjima. Nakon toga, jučer je objavljen i njegov intervju u Jutarnjem listu u kojem je ponovio te stavove, ali i dodatno zaoštrio te izravno prozvao Plenkovića da mu je bila važnija potpora Milana Bandića u Saboru od pobjede HDZ-a u Zagrebu. U vrhu HDZ-a jučer nisu odgovorili (ni šef stranke ni glavni tajnik) je li Hasanbegović sada definitivno ušao u “crvenu zonu”, a zanimljivo je da nam je bivši ministar kulture jučer tvrdio kako je zadnjim medijskim istupom završio svoju priču oko lokalnih izbora. Tvrdi da će do kraja izbora – šutjeti. Hasanbegović je odmah u startu rekao da neće (formalno) sudjelovati u kampanji Brune Esih, što se na pojavnoj razini nije ni očekivalo jer je član HDZ-a i nema namjeru izići iz te stranke. No svaka izjava koju je dao išla je u prilog Bruni Esih i bila je jasna poruka njegovim glasačima koga na zagrebačkim izborima trebaju podržati. Pogotovo posljednji intervju. Ako će se Hasanbegović držati toga što nam je rekao, dakle da bi to bilo sve od njega što se tiče lokalnih izbora, onda će si i vrh HDZ-a prikratiti muke jer ga neće morati sankcionirati. Plenkoviću i njegovoj ekipi, doznajemo, odluka o discipliniranju “Hase” nije nimalo jednostavna. Još u petak, kada se Hasanbegović i u Saboru novinarima izjasnio o tome što misli o Prgometu, a što o Bruni Esih, u vrhu HDZ-a, kako doznajemo, razmišljalo se treba li prema njemu ići sa stegovnim mjerama. Navodno se čak razmatrala i ideja izbacivanja, ali ništa se nije dogodilo osim Plenkovićeve poruke preko televizijskih intervjua. – Mislim da se neće ići na njegovo izbacivanje iz HDZ-a i da se ništa neće dogoditi – rekao nam je izvor blizak vrhu HDZ-a. Istu konstataciju ponovio je i drugi izvor koji smatra da se Plenković neće usuditi izbaciti Hasanbegovića iz stranke. U cijeloj priči Milijan Brkić, koji dobrim dijelom kontrolira zagrebački HDZ, drži se po strani, a iz njegova kruga čuje se da su šef HDZ-a i njegova ekipa sami izabrali igrače za izbore i izbornu taktiku. Iz čega se zaključuje da bi se onda i sami sa situacijom trebali nositi. Najmanje su dva razloga zašto je Plenkoviću Hasanbegović popriličan problem. Prvo, i njemu, kao i Prgometu koji je gradonačelnički kandidat po Plenkovićevu izboru, jasno je da će ih jedan dio HDZ-a, onaj tvrđi i desniji, teško prihvatiti kao HDZ-ove perjanice. Plenkovića očito zabrinjava raspoloženje, ali i snaga desnog HDZ-a kada je oprezan prema Hasanbegoviću. Moraju postaviti granice Drugo, i Prgomet je u Karamarkovu HDZ-u igrao ulogu disidenta i iz tog HDZ-a nije bio izbačen, premda je bio potpuno marginaliziran, pa ne bi bilo zgodno da sada disident Hasanbegović završi s “nogom u stražnjici”. Međutim, vrh HDZ-a mora postaviti granice, a možda i sam Prgomet zaoštriti retoriku jer se njegova kampanja pretvorila u konstantno odgovaranje na Hasanbegovićeve kritike. Lokalni izbori u Zagrebu, u svakom slučaju, bit će referendum o snazi Plenkovića, odnosno Hasanbegovića.       >> Plenković zaprijetio onima koji će raditi protiv HDZ-ovih kandidata na izborima: 'Snosit će posljedice' >> 'Andrija, došlo je do promjene': Plenković će biti odgovoran za rezultat Drage Prgometa 