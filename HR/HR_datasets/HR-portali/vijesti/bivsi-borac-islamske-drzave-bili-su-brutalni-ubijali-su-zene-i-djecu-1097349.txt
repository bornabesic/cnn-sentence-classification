Muškarac koji se predstavlja kao Zurab prije godinu dana napustio je redove Islamske države u kojoj je štitio neke od istaknutih vođa. Iako je iz Sirije pobjegao prije godinu dana, još uvijek se boji osvete džihadista. Što je sve proživio i kako se priključio zloglasnoj terorističkoj organizaciji ispričao je za RT. Zurab je objasnio kako su gledali promotivne snimke na kojima su žene, djeca i starci prozivali muslimane: "Gdje ste sada? Zašto se skrivate? Kada se prolijeva krv muslimana, zar ste odlučili biti pacifisti?" "Osjećao sam krivnju, suosjećanje i odgovornost. Otišli smo tamo ne zato što smo znali činjenice već zbog emocija", kazao je. Zurab je objasnio kako je prvo sletio u Istanbul, gdje ga je dočekao muškarac iz Dagestana.  "On nas je autobusom poslao na granicu sa Sirijom. Tijekom noći prošli smo granicu gdje su nas dočekali džihadisti i odveli u 'šerijatsku kuću'. Tu smo čekali prijevoz do kampa u selu Atme", prisjeća se Zurab. "Bili su vrlo brutalni" Nakon dva mjeseca on se već našao na prvoj crti bojišnice. Ubrzo je shvatio u kakvoj noćnoj mori se nalazi, a opisao ju je kao "goru od tiranije vladinih snaga". "Bili su vrlo brutalni, ubijali su žene i starce koji ih nisu slušali", ispričao je Zurab i dodao da su džihadisti njihova tijela unakazili. "Znali su rasjeći leševe, vezati ih za automobile i vući ih", objašnjava bivši džihadist. Kazao je i kako su kršćani ubijani na licu mjesta te da je svjedočio mnogim pogubljenjima. Kada je odlučio napustiti Islamsku državu, znao je da to neće biti lako. Zato je postao tjelohranitelj jednog od najzloglasnijih vođa Abu Omar al-Shishanija, a s ciljem da dobije njihovo povjerenje. To mu je uspjelo nakon dva mjeseca kada je Al-Shishanija uvjerio da ide posjetiti svoju majku, a za to je čak dobio i novac. "Kazao sam kako na povratku mogu donijeti neke stvari. Omar mi je dao novac i tražio da mu donesem neke stvari", izjavio je Zurab.  Došavši u Ingušetiju, rusku autonomnu oblast, predao se vlastima te mu je suđeno. Tvrdio je kako nikada nije ubio civila, a sud mu je odredio pet godina uvjetne kazne. Najviše ga je strah kazne Islamske države. 