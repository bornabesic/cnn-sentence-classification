Propalo je zajedničko osiguranje bolnica vrijedno 50 milijuna kuna, od kojih je sedam milijuna kao posrednik trebala naplatiti tvrtka Gras Savoye Croatia, čiji je prokurist Hrvoje Vojković, nekadašnji čelnik Croatia osiguranja. Ministarstvo zdravlja poništilo je postupak koji je počeo u siječnju kada je izazvao javnu polemiku budući da je posao posredovanja spomenuta tvrtka dobila bez javnog natječaja. Tada je objašnjeno da natječaj zakonski nije obvezan, no javna šteta za ministra zdravlja Sinišu Vargu bila je neupitna. Od istog tog posla, za koji je najavljivao da će donijeti 15 milijuna kuna uštede zdravstvenom sustavu, ministar Varga odustao je sredinom srpnja. Pola godine praznog hoda Službenim dopisom izvijestio je šefove bolnica da “nabavu usluge osiguranja provode samostalno”. A upravo je takav način osiguravanja Ministarstvo opisivalo kao neučinkovit i skup. Pozivalo se i na ugovaranja cjelokupnih polica rizika za 42 bolnice. Da posao nije propao, te bi bolnice bile osigurane, među ostalim, od šteta od poplave, potresa, pada letjelice, snježne lavine, liječničke pogreške... Na kraju nisu osigurane ni od čega te samostalno kreću u postupak javne nabave osiguranja. Posljedice polugodišnjeg praznog hoda u kojem nije realiziran najavljeni ugovor osiguranja su neminovne. Neslužbeno se može čuti da jednoj županijskoj bolnici prijeti kolaps jer kao neosigurani gubitaš mora isplatiti tri milijuna kuna odštete zbog liječničke pogreške. Iz Ministarstva zdravlja samo su kratko odgovorili da su od posla odustali “zbog duljine postupka”. Iz Gras Savoye Croatije nisu htjeli komentirati raskid ugovora s Ministarstvom zdravlja. Komentar ima oporba koja je glasno reagirala i kada je počela priča s posredovanjem u osiguranju bolnica. Nisu smjeli povoljnije – Indikativno je da je ministar odustao od zajedničke nabave za koju je ugovorio i softver za 12 milijuna kuna. U međuvremenu nije davao suglasnost ustanovama da potpisuju okvirne sporazume koji su bili povoljniji za bolnice u milijunskim iznosima. Razvidno je da se u ovoj godini ništa neće realizirati ili eventualno malo niti će se postići ikakve uštede, a softver od 12 milijuna kuna neće imati što pratiti s obzirom na to da se zajednička javna nabava ne odvija – komentirao je prof. Ante Ćorušić, predsjednik Odbora za zdravstvo HDZ-a. >> Tatjana Prenđa Trupec: Iz fondova EU za opremanje bolnica stiže 70 milijuna € >> Ministarstvo zdravlja donosi novi zakon umjesto izmjena postojećeg