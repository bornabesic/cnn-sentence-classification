Predsjednica Republike Kolinda Grabar Kitarović apelirala je danas na sve političke čimbenike u zemlji da se kriza vlasti završi što je prije moguće, poručivši da je država na prvom mjestu, a tek onda stranka ili drugi partikularni interesi. Istaknuvši da se Hrvatska kao mlada demokracija prvi put nalazi u situaciji nestabilnosti, Grabar Kitarović je za Narodni radio ustvrdila kako je u drugim državama to normalno te izrazila uvjerenje da će sve biti u redu. – U drugim državama to je normalno, ali, naravno, apeliram na sve političke čimbenike da ovo stanje završimo što je moguće prije zato što su ljudi nestrpljivi, treba im pokazati odgovornost, odlučnost da je država na prvom mjestu, a tek onda stranka ili drugi partikularni interesi – istaknula je. Vjeruje da će Hrvatska iz krize izaći jača i za jedno iskustvo bogatija. – Molim da vodimo računa o tome da dolazi i turistička sezona i procjena kreditnog rejtinga. Stvari su krenule dobro, imamo gospodarski rast, raste izvoz, proizvodnja, trendovi su dobri, idemo još svi zajedno uložiti malo više napora da ova turistička sezona bude najbolja da taj gospodarski rast krene i iznad tri posto – poručila je Grabar Kitarović. >> Darko Milinović poslao pismo HDZ-ovim europarlamentarcima, evo što im je rekao >> Klub manjinaca na mukama: Nisu se mogli dogovoriti koga će podržati