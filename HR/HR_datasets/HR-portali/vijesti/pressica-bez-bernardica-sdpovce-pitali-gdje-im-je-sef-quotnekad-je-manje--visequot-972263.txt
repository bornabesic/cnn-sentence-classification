Foto: FAH DANAS održana konferencija za novinare u nacionalnoj središnjici SDP-a na zagrebačkom Iblerovom trgu, na temu lokalnih izbora, izazvala je dosta pozornosti javnosti najviše zbog činjenice što je nije vodio predsjednik stranke Davor Bernardić, već krapinsko-zagorski župan Željko Kolar. >> RASKOL U PARTIJI Vodeći SDP-ovci se na Fejsu javno svađaju o raskidu s Bernardićem  >> BAUK O RASPADU SDP-a "Napadali su i Milanovića pa je stranka preživjela"  >> OBRANA PARTIJE Jovanović: Zajedno smo SDP, drugovi i drugarice  Nakon jučerašnjeg istupa Miranda Mrsića, koji je javno i bez okolišanja napao Davora Bernardića i optužio ga za izborni poraz, činjenica da ovu pressicu nije sazvao Bernardić već Kolar, potaknula je nove spekulacije o velikom raskolu unutar SDP-a.  "Konferenciju za novinare vodit ću ja zato što sam je ja i sazvao. Ne znam što je tu čudno. Uostalom, osim što kao član Glavnog odbora stranke na to imam pravo, ja sam i voditelj nacionalnog izbornog stožera na ovim lokalnim izborima, tako da je sasvim normalno da ja vodim i konferenciju", objasnio je Kolar za zagorje.com razloge zbog kojih će on voditi pressicu umjesto Bernardića.  SDP-ovci branili Bernardića  Kolar je na pressici komentirao navode o raskolu u stranci.  "Oni kolege koji neće prihvatiti ovaj apel i ovaj poziv stranački ne mogu očekivati našu podršku u budućem razdoblju. Za ovo što sam danas ovdje rekao imam podršku ostalih kolega koji su isto pobijedili u prvom krugu, od župana Komadine, gradonačelnika Novosela i ostalih koji su se pridružili", kazao je.  Nakon njega se javnosti obratio i Marko Vešligaj.   "Reći ću samo da ovo nije vrijeme za podjele, ovo je vrijeme kad moramo dati podršku našim kolegama od Siska, Slatine, Oroslavja, Ploča, Trogira, Rijeke. Puno je SDP-ovaca u drugom krugu i kvalitetnih kandidata, a mi im kao stranka moramo biti maksimalna podrška i pomoć. To je jedino čime se SDP treba baviti u ova dva tjedna, a nakon toga treba sjesti, analizirati i krenuti na ozbiljan posao", rekao je Vešligaj.  Novinari su pitali SDP-ovce gdje je šef stranke, Davor Bernardić.   "Nekad je manje više, predsjednik je na terenu i daje podršku našim članovima koji su ušli u drugi krug, a on će odrediti trenutak kad će se obratiti", rekao je Kolar, dodavši da će se nakon drugoga kruga izbora govoriti o rezultatima i o tome jesu li oni uspješni ili neuspješni.   "Prije nego završi drugi krug izbora, nije potrebno raditi nikakvu analizu", dodao je, prenosi N1.