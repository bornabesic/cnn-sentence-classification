Britanski kirurg koji je nepotrebno operirao deset pacijentica radi osobne koristi osuđen je na 15 godina zatvora, priopćeno je u srijedu sa suda. Ian Paterson, koji ima privatnu praksu, lagao je pacijenticama preuveličavajući rizik da će se kod njih razviti rak dojke i zatim je obavljao nepotrebne operacije, a u nekim slučajevima mastektomije za koje su pacijentice plaćale, izjavio je sudac Jeremy Baker. "Fizički, a posebice psihički učinak na svaku od njih bio je ogroman", rekao je sudac Nottinghamskog kraljevskog suda. Motivi 59-godišnjeg kirurga nisu jasni, ali je pokazao, nastavio je sudac, "potpuni nedostatak kajanja" tijekom suđenja. "Ne vodeći računa o dugoročnim posljedicama za njih, namjerno ste se poigrali s njihovim najvećim strahovima", kazao je Baker. Nakon izricanja kazne, jedna od njegovih pacijentica Patricia Welch izjavila je kako osjeća da je pravda pobijedila, ali je pozvala na istragu kako bi pacijenti imali punu zaštitu kada traže privatnu medicinsku skrb.