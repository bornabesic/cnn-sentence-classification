Današnja presuda Josipu Perkoviću i Zdravku Mustaču, bivšim čelnicima zloglasne komunističke tajne službe, prvorazredan je medijski, politički i društveni događaj. Na tu se presudu čeka više od četvrt stoljeća, još od prvih demokratskih izbora u Hrvatskoj. Hrvatska televizija će danas u 20 sati na prvom programu prikazati igrano-dokumentarni film “Lex Perković – tajna udbaškog ubojstva”, autora Miljenka Manjkasa, koji je nastao u zajedničkoj produkciji Večernjeg lista i Intermedia grupe. Film ima dodatnu težinu jer u njemu optuženik Josip Perković prvi put javno govori o svojoj ulozi u planiranju i realizaciji ubojstva hrvatskog emigranta Stjepana Đurekovića. Večernji list vam omoguće da dokumentarac pogledate već sada i u Premium usluzi Večernjeg lista na ovom  linku:  >>Pogledajte dokumentarac Lex Perković - Tajna udbaškog ubojstva Perković je u filmu, koji je nastao nešto prije njegova izručenja Njemačkoj, negirao sve optužbe i tvrdio da nema veze s likvidacijom Đurekovića iako tužiteljstvo u Münchenu tvrdi sasvim suprotno. U optužnici se, naime, navodi da je Perković zajedno s Mustačem bio glavni organizator ubojstva Đurekovića te da je držao na vezi Krunoslava Pratesa. Njemački savezni državni odvjetnik Wolf Dieter Dietrich nije imao nikakve dvojbe o Perkovićevoj odgovornosti. – Glavni inicijator likvidacije bio je Mika Špiljak. U organizaciji Đurekovićeva ubojstva, prema presudi Višeg zemaljskog suda u Münchenu, među ostalima sudjelovali su Josip Perković i Zdravko Mustač. Također, prema pravomoćnoj presudi, u tome je važnu ulogu imao i Krunoslav Prates, ističe u filmu tužitelj Wolf Dieter Dietrich. U filmu se pojavljuju i odvjetnik Anto Nobilo, koji na suđenju u Münchenu brani Josipa Perkovića, zatim i kontroverzni svjedok i bivši agent Udbe Vinko Sindičić, a svoje viđenje uloge Perkovića u likvidaciji hrvatskih emigranata daje i Miroslav Tuđman, bivši ravnatelj Hrvatske izvještajne agencije.      >> Nobilo u završnoj riječi zatražio oslobađajuću presudu