Gusta tama već u 20.15 sati, ravna i neosvijetljena dionica bez zavoja, ali zato izrazito valovita, prevelika brzina i biciklist koji se kreće uz rub ceste jer biciklistička staza ili nogostup ne postoje. Tako izgleda cesta kroz Druškovec kod Ivanca, gdje se u subotu navečer dogodila nesreća u kojoj je poginuo, za sada, nepoznati biciklist. Bez dokumenata  Naime, policija nije još uspjela identificirati biciklista jer kod sebe nije imao nikakve dokumente. Što je gore, za sada, nije identificiran ni vozač automobila, koji je usmrtio biciklista, jer je nakon nesreće - pobjegao.  - Postoje određeni tragovi na mjestu događaja, koji čine radni materijal u sklopu kriminalističke istrage. Intenzivno tragamo za vozačem - kažu u policiji.  Tijelo poginulog biciklista prevezeno je na patologiju varaždinske bolnice radi obdukcije te kako bi se pokušao utvrditi njegov identitet preko otiska prstiju ili zubnog kartona. Dan poslije, na mjestu događaja, o još jednom izgubljenom životu na hrvatskim prometnicama, svjedočila je tek jedna minijaturna “strelica” zaostala iza policijske ekipe za očevid i lagano ulegnuće u travi. Riječ je o prometnici koja u biti tek “dodiruje” Druškovec s južne strane, vodeći prema Klenovniku, i uz nju je smješteno tek nekoliko kuća i to prilično udaljenih od ceste. - Bili smo u kući i ništa nismo vidjeli. Nije se ni čulo nešto naročito, no otac je vidio zaustavljeni auto s upaljena sva četiri žmigavca pa je izišao, a za njim, kad smo doznali, i mi. To je stao netko iz suprotnoga smjera. I vozač i poginuli kretali su se prema Klenovniku. Tijelo je ležalo uz desni rub ceste, nekoliko metara od bicikla. Bio je to stariji čovjek. Nije izgledao kao skitnica, bio je i uredno obrijan, nije odavde. Očevid je trajao u subotu do ponoći, a i u nedjelju prijepodne - ispričala je jedna od stanarki iz obližnjih kuća. Opasna dionica Dodala je da je dionica izrazito opasna, ljudi ovdje voze divlje, a i te su noći “šibali” pored tijela, iako su postavili baterije i trokut. Kazala je i da je čula kako policija navodno traga za bijelim kadetom jer ga je vjerojatno vidio vozač iz suprotnoga smjera. 