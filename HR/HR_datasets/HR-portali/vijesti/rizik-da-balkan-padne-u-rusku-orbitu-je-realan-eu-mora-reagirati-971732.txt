DRŽAVAMA zapadnog Balkana koje žele u Europsku uniju treba dati jasnu perspektivu članstva kako ne bi dospjele u "rusku orbitu" i u tome EU mora biti jako aktivna, upozorio je u razgovoru za ljubljanski dnevni list "Dnevnik" predsjednik zastupničke skupine socijalista i demokrata u Europskom parlamentu Gianni Pittella.  "Balkan prolazi kroz vrlo problematično razdoblje. U Makedoniji, Albaniji, BiH i Srbiji djeluju jaki destabilizacijski pritisci", kazao je Pittella u razgovoru za slovenski list. Balkan dio Europe  Balkan je sastavni dio Europe i susjedstvo EU-a, ali smo sada jedni od drugih vrlo daleko iako bismo trebali biti blizu i ujedinjeni, kazao je čelnik grupacije europskih socijalista.  "Potrebna je aktivna politika prema toj regiji i politička mobilizacija europskih snaga jer inače riskiramo da cijelo to područje prijeđe u rusku orbitu. Taj je rizik vrlo realan, a ruska privlačnost je velika", kazao je Pittela, dodavši da je jedina politika koja balkanske države drži sigurnima od Rusije otvorena perspektiva članstva u Europskoj uniji.  "Ta perspektiva potiče i ekonomski, socijalni te demokratski napredak tamošnjih društava. Tim državama koje kandidiraju za članstvo i mogle bi se EU-u pridružiti nakon 2019. godine moramo dati jasan odgovor koji će djelovati stabilizacijski", kazao je Pittela. Potencijalne članice moraju poštovati EU  No, spomenute države moraju sasvim jasno ispuniti kriterije i obvezati se da će poštovati pravnu stečevinu EU-a i njena demokratska načela, inače će im vrata u EU biti zatvorena, poručio je Pittella.  Čelnik europskih socijalista upozorio je i na jake tendencije napredovanja nacionalističkih stranaka u državama srednje i istočne Europe, koje su mnogo stekle velikim proširenjem EU-a, a sada ne žele prihvatiti njene vrijednosti te biti solidarne u prihvaćanju izbjeglica i migranata.  "Uspon nacionalizma u istočnoj Europi shvaćam kao relikt sovjetskog režima koji je imao jaku nacionalističku notu i bio u sebe zatvoren sustav. Ulazak tih država u EU nije u cijelosti prevladao takav model", kazao je Pittella.  "Taj nacionalistički diskurs je protueuropski usmjeren, a ne želi priznati golemi doprinos članstva u EU i europskih fondova rastu i napretku tih država", kazao je Pittella, dodavši da bi takvim državama, koje ne žele biti solidarne i ispunjavati obveze i držati se europskih vrijednosti, ne bi trebalo dodjeljivati ni sredstva iz europskih strukturnih fondova. Socijalisti za jačanje Unije  Europski socijalisti se, po Pittellinim riječima, zauzimaju za reformu Europske unije i njenu jaču integraciju.  "Nijemce je sada potrebno uvjeriti da je neophodan viši stupanj europskog integriranja na razini vlada, politika i ekonomije", kazao je Pittella, ocijenivši da politika rigorozne štednje koju je do sada zastupala Njemačka nije bila dobra, te da bi u eurozoni trebalo pristati na izdavanje zajedničkih euroobveznica.  Založivši se da se o pitanjima europskog razvoja postigne politički sporazum desnice i ljevice u Europi, Pittella je kazao da su socijalisti u tome jako aktivni.  "Jasno je da razgovaramo na ljevici, ali i da razgovaramo s liberalima i pučkim strankama. Ni prema jednoj europeističkoj političkoj opciji nemamo predrasuda, ali je jasno da smo vrlo rezervirani kad su u pitanju snage ekstremne desnice", kazao je Pittella.