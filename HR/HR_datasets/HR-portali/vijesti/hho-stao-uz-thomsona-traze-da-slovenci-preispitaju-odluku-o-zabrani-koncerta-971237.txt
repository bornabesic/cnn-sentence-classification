REAGIRAJUĆI na zabranu koncerta Marka Perkovića Thompsona u susjednoj Sloveniji, iz HHO-a su poručili da se protive svakoj zabrani jer ona ograničava slobodu izražavanja, a slovenske vlasti pozvali su da preispitaju svoju odluku o zabrani  koncerta.  Slovenija je za mjerom zabrane posegnula povodeći se primjerom nekih zemalja  koje su zabranile Thompsonove koncerte, taj čin pravda sigurnosnom procjenom policije, koja je prijedlog za zabranu uputila mariborskim gradskim vlastima, a one su taj prijedlog prihvatile prije nekoliko dana iako su koncert odobrile još prije dosta vremena, podsjeća u priopćenju HHO.  Zabrana zbog visoke slovenske politike  Dio odgovora na pitanje što se u međuvremenu dogodilo u Sloveniji da su mariborske vlasti zabranile Thompsonov koncert, kažu, treba tražiti u aktualnoj slovenskoj visokoj politici, a tezu da se koncert zabranjuje jer bi na njega mogli doći Hrvati iz obližnje Austrije i Hrvatske, "ne drži vodu" budući da je izvan Slovenije prodano samo 30 karata.  Do promjene stava politike došlo je, smatra HHO, i zbog nepromišljene i neprofesionalne najave voditelja emisije "Bujica" Velimira Bujanca da će koncertu nazočiti i Janez Janša, jedan od lidera slovenske oporbe, čime bi koncert hrvatskog rock glazbenika postao prigoda za moguće javno okupljanje slovenske oporbe.  "Policija ne može svoje procjene temeljiti na politici. Zabranom koncerta zbog političkih procjena slovenska policija postaje politička policija, a o slučaju Thompson u srijedu je raspravljao i Odbor za kontrolu tajnih i represivnih službi Slovenskog parlamenta koji nije našao razlog za zabranu koncerta", navodi se u priopćenju.   S druge strane, hrvatska visoka politika oprezno je reagirala na zabranu koncerta, a iz izjava premijera i predsjednice vidljivo je, ocjenjuje HHO, da se ne žele miješati u unutarnje stvari Slovenije zbog povrede ljudskih prava državljanina Hrvatske.  HHO podsjeća da svaka država članica Europske unije, pa tako i Slovenija, ima pravo odlučivati o mjerama vladavine prava pa tako i o pitanjima vezanima uz ljudska prava, no ona pri tome mora poštivati europske standarde. Jedan od tih standarda je i pozitivna dužnost države da osigura svakome pravo na slobodu mirnog okupljanja.  Navodna mogućnost sukoba između Thompsonovih simpatizera i protivnika, koju slovenska policija navodi kao razlog za zabranu koncerta, nije sama po sebi dostatan razlog za zabranu, ističe HHO.  Neslaganje s ikonografijom i nekim pjesmama  HHO također podsjeća kako je u više navrata iskazao neslaganje s ikonografijom i sadržajem nekih Thompsonovih pjesama.  U Izjavi od 29. svibnja 2008., podsjećaju u HHO-u, naglasili su "kako je štetno, posebno u društvenom kontekstu suvremene Hrvatske zabranjivati nastupe Thompsona i drugih izvođača koji izazivaju mučne prijepore u javnosti. HHO je osobito zabrinut zbog izražene nespremnosti toga pjevača, ali i organizatora njegovih koncerata da na koncertima ne dođe do uzvikivanja političke parole 'za dom spremni' (u sklopu pjesme "Čavoglave"). Tu parolu, slično nekim drugim porukama koje opetovano ističe Thompson, nije moguće lišiti njenoga dominantnoga profašističkoga i zločinačkoga značenja".  U međuvremenu je pjevač, kažu, smekšao svoj stav u vezi pjesme "Čavoglave", pa je njegov organizator dogovorio s austrijskim predstavnicima da ta pjesma neće biti izvođena na koncertu u Austriji.   HHO-a poziva Marka Perkovića Thompsona da i na budućim koncertima odustane od svojega tvrdoglavog inzistiranja na ikonografiji koja izaziva podjele i sukobe u društvu.