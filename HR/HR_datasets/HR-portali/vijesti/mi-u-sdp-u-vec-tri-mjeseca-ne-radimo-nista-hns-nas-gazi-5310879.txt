Dvije najveće stranke, HDZ i SDP, još nemaju kandidate koji bi mogli dobiti povjerenje građana i od 21. svibnja 2017. godine raspolagati sa 7 milijardi kuna, koliko teži proračun Grada Zagreba. SDP uživa najbolji rejting među Zagrepčanima, prema istraživanju iz listopada koje je za HNS provela agencija Promocija plus, podržava ih gotovo 28 posto građana, ali je najdalje od imena kandidata za gradonačelnika glavnog grada. Novoizabrani predsjednik SDP-a Davor Bernardić zasigurno se neće kandidirati na lokalnim izborima. A ideju o tome tko hoće, za sada nema nitko. Ni u HDZ-u se još ne zna tko će biti njihov kandidat za Zagreb. Ta stranka prema spomenutom istraživanju ima podršku 21 posto birača u Zagrebu. Predsjednik gradske organizacije HDZ-a u Zagrebu Andrija Mikulić želio bi se kandidirati, ali još uvijek o tome nije razgovarao sa stranačkim šefom Andrejem Plenkovićem. Stranka još nije donijela odluku koga će istaknuti, no ovih su dana počeli s pripremama za lokalne izbore, pa je tako u srijedu prvi put održana koordinacija županijskih organizacija s glavnim tajnikom HDZ-a Gordanom Jandrokovićem. U stranačkim kuloarima kao mogući kandidat za Zagreb spominje se još i Drago Prgomet, no upućeniji u zbivanja u stranci ističu kako on nema previše želje da se upusti u tu utrku. - HDZ nema šansi u Zagrebu, pa nitko, osim Mikulića, nema baš želje srljati u to - komentirao je jedan istaknuti član HDZ-a, dodajući kako nije siguran i kako bi Prgometova kandidatura odjeknula kod stranačke baze s obzirom na to da su mu neki zamjerili odlazak iz stranke, a onda ponovno vraćanje. Osim toga, tu je i pitanje podrške Mosta koji, prema nekim informacijama, nije sklon podržati ni Prgometa, ni Mikulića. - Mikulić nam nije rješenje. Trebali bi kandidirati nekog drugog kako bi na taj način pokazali da HDZ konačno prestaje s podrškom Milanu Bandiću. Ukoliko Mikulić ode u utrku, vodstvo HDZ-a šalje lošu poruku jer izgleda kao da se i ne želimo boriti za glavni grad – smatra jedan dugogodišnji član stranke. Drugo pitanje koje se nameće HDZ-u je koga podržati u drugom krugu jer ga njihov kandidat vjerojatno neće vidjeti. Jedna je opcija Milan Bandić, ali to je rizično. Citirano istraživanje pokazuje da Bandić ima najveću podršku u Zagrebu od gotovo 33 posto ispitanika. Međutim, čak 66 posto ispitanika kaže da ne zaslužuje novi mandat jer je predugo gradonačelnik, a 2,5 posto smatra da ne zaslužuje novi mandat, ali se nema koga drugog izabrati. Gleda li se rejting, Bandićeve su pozicije dobre jer mu je isti kao i u svibnju, no problem je što su građani zasićeni njegovom vladavinom, a i sam si sve češće radi antikampanju poput ratovanja s cvjećarima na Cvjetnom trgu. Spominje se i mogućnost da HDZ u drugom krugu, ukoliko ona uspije proći, podrži Sandru Švaljek. Budući da je ona kandidatkinja HSLS-a, njihova koalicijskog partnera, potez ne bi bio nelogičan. Ali u njenom stožeru dvoje koliko bi joj HDZ bio od pomoći jer bi u okršaju s Bandićem u drugom krugu prvenstveno mogla računati na glasove lijevih birača. Osim toga, teško je predvidjeti kako će se kretati njen rejting. Istraživanje Promocije puls iz svibnja je pokazivalo da je podržava 30 posto birača, što znači da je Bandiću puhala za vrat. U listopadu su stvari izgledale drugačije i podrška joj je pala na 24,5 posto. Treba napomenuti da je u oba istraživanja tretirana kao nezavisna kandidatkinja i tek treba vidjeti što joj donosi HSLS. Za razliku od nje, HNS-ova kandidatkinja Anka Mrak Taritaš bilježi pozitivan trend. U svibnju je imala podršku 7,4 posto ispitanika, a u listopadu njih 17,4 posto. Mrak Taritaš se već dugo priprema za lokalne izbore, osluškuje bilo Zagrepčana, ima spreman program, a i formalno je startala u kampanju čija su okosnica projekti i konkretna rješenja problema koji opterećuju Zagreb. Prema procjenama s kojima se slažu i njeni politički oponenti, HNS-ova kandidatkinja ima velike izglede da uđe u drugi krug u bitku s Bandićem. Ta bi priča za nju bila puno jednostavnija i izvjesnija kada bi dobila podršku SDP-a. Ali ta bi knedla SDP-u jako teško kliznula niz grlo. Tema izbora u Zagrebu otvorit će se između HNS-a i novog vodstva SDP-a najkasnije do Nove godine, a ishod razgovora koji im predstoje mogao bi udariti temelj nove ere u odnosima između dva glavna partnera na ljevici. Poraz Narodne koalicije na izvanrednim parlamentarnim izborima u rujnu za SDP je bio onaj udarac od kojega su pali na koljena, dok je HNS potvrdio svoj rejting i još dodatno profilirao jake pojedince u stranci. Osvojili su deset saborskih mandata, koaliciji su donijeli 13,3 posto glasova, a preferencijalno je za HNS-ove kandidate glasalo više od 85.000 birača. S tim kapitalom HNS-ovci su se odmah nakon zbrajanja rezultata na parlamentarnim izborima okrenuli pripremama za lokalne. - Mi tri mjeseca ne radimo ništa, nego se bavimo samima sobom, a HNS za to vrijeme traži kandidate s kojima će izaći na lokalne izbore, educiraju ih, provode istraživanja, pripremaju programe… Naravno da su sada u velikoj prednosti u odnosu na nas - kaže jedan od vodećih SDP-ovaca koji je svjestan kako bi manji partner u koaliciji za parlamentarne izbore mogao zauzeti ulogu većeg na lokalnima. Naime, od četiri najveća grada u Hrvatskoj - Zagreba, Rijeke, Splita i Osijeka, HNS jedino u Splitu još nema definiranu izbornu strategiju, niti jakog kandidata. Njihov Srđan Gjurković u Splitu ne bilježi rejting kojim bi mogao polučiti ozbiljniji rezultat na izborima, a drugo rješenje za sada nemaju. Ni SDP nije u ništa boljoj situaciji u Splitu. Nakon što su se riješili Ive Baldasara s kojim je SDP osvojio vlast na prošlim izborima i raspustili splitsku gradsku organizaciju, tamošnji se SDP-ovci još nisu oporavili i pohvatali konce. - SDP u Splitu treba imati kandidata koji će najbolje zastupati politike SDP-a i njegove birače - kaže nam jedan od tamošnjih SDP-ovaca, sugerirajući kako bi SDP trebao poduprijeti kandidata koji ima šanse na izborima te da ne treba inzistirati da to bude član njihove stranke, već je prihvatljivo da se podrži netko neovisan. Oko takve osobe SDP i HNS bi se lako složili, samo je trebaju naći. U međuvremenu je u takvoj kaotičnoj situaciji, HDZ vidio svoju priliku i uklizao u prazan prostor te istaknuo Andru Krstulovića Oparu kao svog kandidata za gradonačelnika Splita. Iako u HDZ-u ima i onih koji su nezadovoljni tom kandidaturom, slažu se da im je ovo najbolja šansa za osvajanje Splita. - Sve se nekako posložilo, u Splitu imamo šanse za pobjedu i tu ulažemo najveće napore. Ako kojim slučajem u ovoj situaciji izgubimo Split, bit će to veliki poraz za HDZ - komentirao je jedan od naših sugovornika. Dodaje i kako će kandidat za župana ponovno biti Zlatko Ževrnja. U Rijeci je situacija na prvu jednostavna i predvidljiva, no i tamo se svašta kuha pa bi do svibnja moglo biti svakakvih iznenađenja. Neće ih biti jedino kod SDP-a koji je ovdje kao rijetko gdje siguran u svoga kandidata. I ovaj put za gradonačelnika će se kandidirati njihov Vojko Obersnel. Međutim, i HNS ima plan za Rijeku, i to s rektorom tamošnjeg sveučilišta Perom Lučinom. Razgovori su još u tijeku i, kako saznajemo, trenutno se vode oko programa s kojim bi Lučin izašao na izbore, te oko stranaka koje bi ga podržavale. Lučin ne bi bio samo HNS-ov kandidat, već se na tom tragu razgovara s Listom za Rijeku, Akcijom mladih, IDS-om. Rejting mu je solidan, no zagovaratelji ideje da se kandidira za gradonačelnika više se oslanjaju na podatak iz istraživanja po kojem čak 80 posto građana Rijeke želi promjenu. HNS-ovci, kako saznajemo u razgovoru s vodećim ljudima stranke, jako žele širiti svoj utjecaj i osvojiti vlast u Rijeci. Međutim, više im je stalo do Zagreba i vjerojatno bi, pod uvjetom da SDP u Zagrebu podrži Mrak Taritaš, odustali od bacanja rukavice Obersnelu u Rijeci. U Rijeci je, pak, HDZ u najlošijoj poziciji. Na zadnjim lokalnim izborima, njihov kandidat bio je Hrvoje Burić koji je, s obzirom da je riječ o SDP-ovoj utvrdi, bio prilično uspješan, te ušao u drugi krug s Vojkom Obersnelom. No, Burić je proljetos napustio HDZ zbog neslaganja s načinom na koji su stranku vodili Tomislav Karamarko i Milijan Brkić, te će ovaj put u utrku kao nezavisni kandidat. HDZ, kako kažu naši izvori, još nema kandidata za Rijeku, iako neki spekuliraju s imenom Ivana Kirina koji je nedavno iz HSP AS prešao u HDZ. Kandidat za župana u toj županiji mogao bi biti Tomislav Klarić. Kada je riječ o Osijeku, i tu je HNS u prednosti u odnosu na SDP. Prema našim informacijama, već je postignut dogovor da se na lokalne izbore ide s Ivicom Vrkićem kao kandidatom za gradonačelnika, dok bi HNS istaknuo svog kandidata za zamjenika. Što se SDP-a tiče, stvari su nedefinirane. Izvori iz ove stranke otkrivaju kako postoje dva razmišljanja. Po jednome bi SDP trebao izaći samostalno na izbore, pa kako prođe, dok po drugome treba ići na dobitnu kombinaciju što bi u slučaju Osijeka značilo dogovor s Vrkićem i HNS-om. Potvrdi li se u drugom krugu izbora za predsjednika SDP-a Bernardićeva pobjeda u prvoj rundi, to bi moglo ojačati poziciju predsjednika osječkog SDP-a Domagoja Hajdukovića koji se u korist Bernardića povukao iz utrke za šefa stranke, što znači da bi Hajdukovićev stav mogao biti presudan. Na konačnu kombinatoriku zasigurno će utjecati i raskol u HDSSB-u te najava Vladimira Šišljagića da će se kandidirati na lokalnim izborima. Promatrači osječke političke scene smatraju kako je moguće da Šišljagić postane kandidat HDZ-a, ali ne isključuju i da ide sa svojom strujom iz HDSSB-a. U HDZ-u, međutim, odbacuju mogućnost da bi podržali Šišljagića, te ističu da će oni kao najveća stranka imati svoje kandidate i na gradskoj i na županijskoj razini. No, što se tiče kandidature za gradonačelnika Osijeka, još nije poznato ime koje će u utrku. U tamošnjoj HDZ-ovoj organizaciji više je struja i kandidata, a jedno od imena koje se češće spominje u kuloarima je ono Vlatka Kopića, šefa osječkog HDZ-a, iako mu neki u HDZ-u ne daju velike šanse. - Olakotna okolnost nam je što su u HDSSB-u podjele, ali u Osijeku će biti teška bitka – rekao nam je jedan tamošnji član HDZ-a, dodajući kako zato ovaj put imaju bolje šanse na županijskoj razini gdje bi u utrku za župana mogao ići Ivan Anušić, šef osječko-baranjskog HDZ-a. - U gradu Splitu i Osječko-baranjskoj županiji koju od 2005. drži HDSSB sada su nam najveće šanse za pobjedu i moramo to iskoristiti. Tu ćemo uložiti najveće snage - rekao nam je jedan istaknuti član HDZ-a. Zasad još nije sigurno hoće li SDP imati svog kandidata za gradonačelnika Dubrovnika, dok će HNS u tu utrku ponovno s Androm Vlahušićem. HDZ-ov kandidat bit će šef dubrovačkog HDZ-a Mato Franković koji se kandidirao i na zadnjim izborima, ali je izgubio. Što se tiče Mosta, oni će se u prave pripreme za lokalne izbore upustiti nakon što dovrše proces formiranja stranke. Prema informacijama iz te stranke, sigurno će izaći na izbore i održati vlast tamo gdje su je već osvojili, a to je prvenstveno jug Dalmacije. Ovaj put žele osvojiti vlast i u Dubrovačko-neretvanskoj županiji, pa bi za župana željeli kandidirati Nikolu Grmoju. Navodno će izaći i na lokalne izbore u Zagrebu, ali ne nužno sa svojim kandidatom za gradonačelnika, već s listom. Po istraživanju iz listopada, imaju podršku 10 posto birača u glavnom gradu.