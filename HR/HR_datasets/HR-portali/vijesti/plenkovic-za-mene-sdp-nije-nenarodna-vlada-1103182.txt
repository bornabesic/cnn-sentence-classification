Predsjednik HDZ-a Andrej Plenković bio je gost Nataše Božić u 'Točki na tjedan' N1 televizije. Zanimljivo je kako o Vama govori glavni konkurent Zoran Milanović. Pun je hvale, imponira li Vam ti Vam to? "Za to sam da politički diskurs dignemo na razinu sadržaja. Moramo voditi politiku i dijalog koji su ključni za hrvatske birače, spreman sam za dijalog sa svim partnerima. Mi se znamo dugi niz godina, obojica smo počeli u Ministarstvu vanjskih poslova. Hoće li se ovaj put izbjeći kampanja koja se vodi po načelu "mi ili oni". U prošloj se lijevu koaliciju nazivalo nenarodnom vladom. Mislite li vi da je Milanovićeva vlada bila nenarodna? "Za mene SDP nije nenarodna vlada, oni su hrvatska politička opcija koja zagovara svoje stavove i ja ću se sučeliti programima i argumentima. U ovom trenutku smatram da velika koalicija nije na dnevnom redu, a ono što je na dnevnom redu je borba za potporu birača, a ja sam uvjeren da ćemo mi dobiti većinsku potporu." Za vrijeme Tomislava Karamarka HDZ se pomaknuo značajno prema desnici od centra. Želite li ga vratiti u centar? "Ne u centar, ali čvrsto u desni centar. U centru mislim da postoje neke druge političke opcije. Oko toga nemam nikakve dileme, i kad sam se učlanjivao u HDZ doživljavao sam je kao stranku desnog centra. To će biti profil HDZ-a, a to sam već predstavio županijskim organizacijama". Kako se u to lice HDZ-a uklapa Zlatko Hasanbegović? "Savjetovao bih svima koji o gospodinu Hasanbegoviću imaju određene rezerve da pročitaju njegov intervju u Le Mondu od prije dva mjeseca, koji nažalost nije dobio odjeka u hrvatskim i regionalnim medijima, ali mislim da je on tamo jako dobro obrazložio svoje stavove. On je član Predsjedništva HDZ-a, ministar kulture, on će imati svoje mjesto i u HDZ-u, pa i u ovom izbornom ciklusu, a što će biti nakon toga, takvih jamstava nema nitko pa ni on." Kako komentirate prosvjedne note Srbije o presudi Stepincu i incidentu u Srbu i tvrdnje da se na neki način rehabilitira ustaški režim? "Nema govora o bilo kakvoj rehabilitaciji ustaškog režima. Prvo, poništena je presuda, ne od strane vlasti već od strane suda, a mi ih poštujemo. HDZ je pozdravio tu odluku jer smatramo da je taj proces tada i u takvim okolnostima bio apsolutno neprimjeren. Kad je riječ o događanjima u Srbu, HDZ je tu jako jasan: poštujemo hrvatske zakone i ne prihvaćamo bilo kakvu retoriku i incidente koji bi mogli dovesti do destabilizacije stanja u zemlji i zaoštriti odnose između Hrvatske i Srbije. Rekli ste se de proslava u Srbu, ako dobro citiram, koristila kako bi se nabijalo komplekse Hrvatima. Možete li pojasniti, što se konkretno mislili? "Mi imamo 22. lipnja kao Dan antifašističke borbe u Hrvatskoj, a 27. srpnja je jedan drugi datum, koji je obilježavao jedan drugi povijesni događaj. U tom kontekstu, ako gledate vrijeme iz bivše Jugoslavije možete pratiti neke događaje, kako je to primjerice bilo 1971. i tko su ljudi koji su tamo dolazili, što su govorili i na koji način su bili tretirani tadašnji legitimni predstavnici hrvatske vlasti. To su te nijanse o kojima sam govorio." Inicijativa mladih traži da se pred Oluju hrvatske vlasti ispričaju onima koji su bili žrtve od strane hrvatskih snaga te da se ispričaju izbjeglicama. Smatrate li da postoji potreba za tim? "Peti kolovoza je Dan pobjede i Dan hrvatskih branitelja, najveći blagdan moderne hrvatske države i simbol na kojem je utemeljeno sve ovo u čemu uživamo. S najviše poštovanja moramo voditi računa o tom blagdanu kada je Hrvatska vojska tijekom operacije Oluja ušla u Knin. Kada je riječ o žrtvama, bilo na hrvatskoj strani ili onima koje se nastale tijekom operacije Oluja, osobito one za kojima žalimo jer do njih nije trebalo doći, tu smatram da sva hrvatska tijela, uključujući pravosudna, trebaju sve te procese izvesti do kraja." >> Plenković neće s Milanovićem u ulične borbe, ali će ga 'rezati' 