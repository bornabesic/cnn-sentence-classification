Nema nikakvog preseljenja Ministarstva turizma, niti je predviđeno, izjavio je u četvrtak novinarima uoči sjednice Vlade ministar turizma Gari Cappelli, demantirajući time medijske napise o toj temi objavljene u četvrtak ujutro. "Vidio sam jutros tu objavu, čitam i mogu samo reći da nema nikakvog preseljenja Ministarstva niti je predviđeno", kazao je Cappelli novinarima, dodajući da se o tome nije ni razgovaralo nigdje ni na jednom tijelu, niti je predviđeno u proračunu. Na pitanje što je sa preseljenjem Glavnog ureda Hrvatske turističke zajednice (HTZ) odnosno hoće li se oni negdje preseliti iz prostora na Iblerovom trgu u Zagrebu, odgovorio je da "oni imaju problem s manjkom prostora i da oni mogućnosti za veći prostor razmatraju već zadnjih par godina". Dodao je tome i da je "HTZ vlasnik prostora u kojem se nalazi Glavni ured na Iblerovom trgu, i da li će naći nešto bolje ili neće, o tome će me vjerojatno izvijestiti. To je ono što je mene zateklo, vidjet ćemo kako možemo pomoći, ali prvenstveno je važno da riješimo neke urede u inozemstvu, kako bi i promocija mogla bolje ići na nekim tržištima, a time i rezultati". Odgovarajući na pitanje imaju li u Ministarstvu turizma problema s prostorom, kazao je svi imaju problema s tim. "Mi smo 'razbacani' u Zagrebu na tri lokacije, turistička inspekcija je na jednoj, Ministarstvo na drugoj, HTZ na trećoj, u svakoj županiji imamo inspekcijske službe, više je od 15 takvih mjesta u državi, i bilo bi dobro da smo svi zajedno, no mjesta drugog za sada nema", izjavio je. Pozvao je i novinare da posjete Ministarstvo na Prisavlju u Zagrebu (zgrada 'kockica') i da se sami uvjere kako tamo nemaju puno mjesta, a i u toj su zgradi s Ministarstvom mora, prometa i infrastrukture, za koje je kazao da također nemaju dovoljno mjesta i da su i oni na više lokacija. Na pitanje kako idu pregovori o saborskoj većini, kazao je "to ćete morati pitati nekoga drugog. Predsjedništvo HDZ-a će odlučivati o tome i donositi odluke, a na meni je da se brinem o turizmu, da sezona dobro funkcionira i da imamo što više turista te da su zadovoljni i turisti, i radnici i građani". Najavio je da će se na današnjoj sjednici Turističkog vijeće Hrvatske turističke zajednice (HTZ) poslijepodne raspravljati o preseljenju predstavništva HTZ-a u Njemačkoj iz Frankfurta u Berlin, kao i o otvaranju novih ureda u inozemstvu, tako da, kako je kazao, osim toga ne vidim nikakva druga preseljenja. Dodao je i da je sezona u dobrom tijeku i da su i najave za ljeto odlične, ocijenivši da idemo u dobrom smjeru, čemu pridonosi i to što više nema gužvi na granicama. "Svibanj također dobro turistički prolazi, i mada su svi govorili da će biti lošiji, imamo 14 posto više dolazaka turista i to je dobra vijest", kazao je Cappelli, ponovivši da turizam ide u dobrom smjeru, da ima pozitivne rezultate i da će i to pridonijeti i boljem BDP-u, a onda i gospodarstvu i zadovoljstvu građana, kao i da to nimalo ne ovisi o preseljenju Ministarstva turizma u neki drugi prostor.