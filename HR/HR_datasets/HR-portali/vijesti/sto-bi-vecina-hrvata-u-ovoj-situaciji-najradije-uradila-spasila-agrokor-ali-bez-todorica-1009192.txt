Muke po Agrokoru Drumovi će se uželjeti Todorića, a Todorića biti neće, tako bi se moglo sažeti ono što se događa oko prezadužene korporacije Agrokor. To je najveća korporacija u Hrvatskoj i šire, ona izravno zapošljava oko 60.000 ljudi, što je oko pet posto ukupno zaposlenih u Hrvatskoj – i bliže deset kad se uzme u obzir samo realni sektor ekonomije. Usto, od Agrokora zavisi još oko dva puta toliko poslova: Ledo, Jamnica, Zvijezda, Solana Pag, Belje, PIK i ostale kompanije u sastavu Agrokora predstavljaju većinu domaće prehrambene proizvodnje, i od njih ne ovise samo zaposleni, nego i broji kooperanti. Todorić je godinama napadan zbog načina na koji se obogatio, kupujući propale socijalističke tvrtke. Kritiziran zbog plaća blagajnica, zbog kašnjenja s plaćanjima dobavljačima. Pa i zbog besmislica poput toga da radnice moraju čistiti snijeg pred dućanima (a tko bi drugi to trebao?) ili toga što prodaje puno uvozne robe. Neke od tih kritika su smislene, poput kašnjenja s plaćanjem, neke baš i ne, jer su blagajnice u Konzumu plaćene jednako kao i u svim dućanima prehrambene robe (a rekao bih i najsporije i najmanje opterećene, dok u mojoj kvartovskoj Billi obično moraju trčati kao lude jer samo jedna poslužuje i na suhomesnatim i na kruhu i na gotovoj hrani), neke upitne (zna li netko je li itko za firme koje je Todorić kupio nudio više? Ako jest, onda je način na koji se obogatio mutan, ako ne, onda je sve u redu). Neke su pak čisto plod hrvatske malicioznosti i prijezira prema uspjehu bilo koje vrste, što najbolje na svojoj koži osjeća Rimac. Ali, to sad više nije bitno. Todorić više nije uspješan. A sad, kad Agrokoru prijeti propast, najednom nikome od kritičara to nije pretjerano drago. Zašto? Jer se sad kritičari moraju suočiti s činjenicom koju su dugo negirali: Todorić neće gladovati ako Todorić propadne, ali blagajnice vjerojatno hoće. A i deseci tisuća seljaka koji žive od prodaje Agrokoru, trpeći neplaćanje jer nemaju prodati kome drugome, niti će uskoro imati. Agrokor je svakako prerastao Hrvatsku, on spada u kategoriju firmi koje su prevelike da bi propale. Jer bi njihova propast povukla zemlju u recesiju kakvu nismo vidjeli još od 1982. Vjerojatno i goru. I poslala armiju od pedesetak do sto tisuća nezaposlenih na ulicu. Amerikanci imaju izraz “Too big to fail”, skovan osamdesetih. Agrokor je takva tvrtka. On je zapravo ekonomski relativno jači od države u kojoj se nalazi. Neki ekonomisti, poput Hrvatima dragog Paula Krugmana, drže da takve tvrtke treba očuvati i da im vlade trebaju pomoći jer su previše važne za nacionalnu ekonomiju da bi ih se pustilo da propadnu, i jer bi njihova propast imala katastrofalne posljedice, kao što je propast Lehman Brothersa bacila svijet u tešku recesiju i dovela cijeli bankarski sustav SAD-a i svijeta na rub propasti. Oni to pravdaju ekonomijom veličine, gdje je bitno biti velik da bi se poslovalo ekonomično na međunarodnoj sceni, u nekim sektorima. Oponenti imaju puno bolji argument. Oni ističu problem moralnog hazarda: kompanija koja zna da je prevelika da bi je se pustilo da propadne – kao što su od propasti bili zaštićeni socijalistički “privredni giganti”, ma koliko gubitaka radili, jer su bili važni državi zbog ljudi koje su zapošljavali – tjera takve kompanije u poslovne rizike izvan razumnih, i u rastrošnost uprave. Alan Greenspan je to lijepo sažeo: “Ako su preveliki da propadnu, znači da su preveliki”. . Problem kod takvih kompanija je, dakle, što menadžment s vremenom postaje neodgovoran, poput razmažene djece koja znaju da će ih roditelji uvijek izvući iz problema kad naprave glupost. To je, naravno, pogrešno. Zato Agrokor treba pustiti da propadne, neovisno o konzekvencama za Hrvatsku. SAD je pogriješio s bailoutom velikih banaka, i velikih proizvođača automobila poput Chryslera, Forda, i General Motorsa, te zaglibio u nekom polusocijalističkom limbu. Hrvatska je u prošlosti griješila spašavajući brodogradilišta, što nam je donijelo 30 milijardi duga plus kamate, i štošta drugo što je trebalo propasti, ali nije zbog bojnih pokliča “ne damo ovo” i “ne damo ono”. Na kraju sve to ipak propadne. Tako se najčešće samo odgađa neminovno. Osnov kapitalizma je da sve mora moći propasti, to je ekonomski darvinizam, ali i jedini način opstanka. Socijalističke zemlje u kojima ništa nije moglo propasti, pa se 30 godina proizvodio isti Trabant, su upravo radi toga kao cjeline zaglavile u paradigmi neuspješnosti. Što je u konačnici dovelo do propasti cijelih država. Hrvatska ne smije riskirati vlastitu ekonomsku propast spašavanjem Agrokora. Usto, ne treba se bojati da će Agrokor propasti u zemlju bez traga. Netko će već kupiti Belje, ili PIK, i naročito Tisak i lanac dućana. Kaufland, Lidl, svejedno. Time bi i zdrav strani kapital ušao u zemlju. No, problem je što bi tada vjerovnici preuzeli upravljanje Agrokorom do komadanja i prodaje jedne po jedne firme, a to su ruske banke, što je ovoj vladi politički nezgodno. Naravno, Hrvati će opet jamrati da smo sve prodali strancima. No Todorić je bio domaći, pa nije valjao: u čemu je onda problem? Kod INA-e se bunimo što su Mađari htjeli da njihovi ljudi vode kompanju, T-com kojeg su pak vlasnici u cijelosti Nijemci drže Mudrinića doživotno na čelu Uprave, pa opet nam T-com ne valja. Bilo bi dobro da se dogovorimo sami sa sobom što zapravo hoćemo: domaće vlasnike? Kažete, mafija i profiteri. Strane? Kažete, oni su došli da bi zaradili i odnijeli profit (naravno, inače ne bi ni ulagali, ne biste ni vi, zar ne). Socijalizam i sve državno? Propao je. Ne funkcionira. Ne može ni teoretski, jer honorira neuspjeh. A to isto se postiže i raznim oblicima “Bailouta”: nagrađuje se neuspjeh. Spasimo Agrokor, a maknimo Todorića! Što bi većina Hrvata u ovoj situaciji najradije uradila? Spasila Agrokor, ali bez Todorića. To je najbolje artikulirao dežurni populist u Vladi Božo Petrov, koji je zapravo malo normalniji Pernar. “Nitko osim Ivice Todorića nije odgovoran za stanje u Agrokoru i zato očekujemo prvo od njega da povuče racionalne poteze i da shvati da zajednička vlada HDZ-a i Mosta neće provoditi politiku od prije 20 godina. Država neće spašavati Ivicu Todorića, ali će država braniti gospodarski sustav i štititi po potrebi interese Hrvatske, a Agrokor je po broju svojih tvrtki, po broju tvrtki s kojima posluje strateška kompanija za hrvatsko gospodarstvo i upravo iz tog razloga država će po potrebi braniti gospodarski sustav vlastite zemlje”, kaže Petrov. Na sastanku Vlade je Božo Petrov iznio prijedlog da mogući krah i preuzimanje Agrokora spriječi sama država, i to nacionalizacijom ili pokušajem otkupa. Koja ingenioznost! Da je ideja imbecilna pojasnili su mu ljudi koji ipak nekog vraga i znaju o tome kako stvari funkcioniraju u stvarnom svijetu. Vlada bi time automatski preuzela i dugove Agrokora, a nema jamstva da bi njime upravljala bolje od Todorića, no ima razloga vjerovati da bi upravljala još gore. Temeljem dosadašnjih iskustava s državnim tvrtkama. A i ne samo zato. Božo je u pravu kad kaže kako nitko osim Todorića nije odgovoran za stanje u Agrokoru. No jasno je kako taj provincijski psihijatar-muljator i ekonomski neznalica razmišlja. Božo bi nacionalizirao, ili u ime države otkupio Agrokor našim novcem, pa postavio svoju babu iz Metkovića za predsjednika Uprave i zaposlio jarane iz Opuzena kao direktore, a porezni obveznici neka plate Todorićev dug Rusima, i nastave plaćati buduće dugove! A Konzum bi ubuduće na policama imao samo voće i povrće iz Metkovića, valjda, i to po mogućnosti od onih s kojima si je Božo dobar. Žalosno je da takve ideje u Hrvatskoj padaju na plodno tlo političke i ekonomske nepismenosti te socijalističke indoktrinacije. Svaka sličnost s idejom Plenkovića o nacionalizaciji INA-e nije nimalo slučajna, ni zrno žita strancima ni privatnicima, jer hrvatski političari su ti koji će svakako najpoštenije i najučinkovitije voditi poslove korporacija u interesu svekolikog boljitka hrvatskog naroda, ostavljajući osobne interese po strani! Neće zapošljavati po vezi, neće uzimati mito samo zato što firma ionako nije njihova pa im je svejedno, jer će gubitak ionako pokriti porezni obveznici. Neće koristiti tvrtku kako bi pojačali svoju izbornu bazu zapošljavanjem suvišnih ljudi, o trošku ostatka Hrvatske. Jer su jako pošteni. Naravno, takve ideje vode izravno u scenarij jedne Venezuele. Dugove Agrokora neka plati Agrokor. Ako se vjerovnici prodajom kompanija u sastavu Agrokora ne mogu u cijelosti namiriti, to stvarno nije naš problem. To je problem onih koji su Todoriću posudili novac. A ako Konzum preuzme Kaufland ili netko drugi, to je za nas svakako bolje nego da ga preuzmu Božo i rođaci mu. 