Američki predsjednik Donald Trump posjetio je u subotu sjedište CIA-e u Langleyju kako bi popravio odnose s tajnim službama koje je prošli tjedan usporedio s nacističkom Njemačkom. No, nakon što je pohvalio službenike CIA-e, većina njegovog 15-minutnog govora pred 'Zidom heroja' svela se na napad na medije. Trump je pred okupljenih 300 djelatnika središnje obavještajne službe izjavio kako je na njegovu inauguraciju došlo 1,5 milijuna ljudi, te da je imao najposjećeniju inauguraciju ikad, iako fotografije koje su u petak, na dan inauguracije, objavili Reuters i drugi svjetski mediji pobijaju njegove tvrdnje. REUTERS Optužio je medije da su krivi za njegov sukob s obavještajnom zajednicom, a potom je skrenuo na niz drugih tema koje nemaju veze s CIA-om. - Ja sam u stalnom ratu s medijima. Oni su među najneiskrenijim ljudima na Zemlji, i napravili su da se čini kao da sam u svađi s obavještajnom zajednicom, rekao je Trump. U jednom je trenutku okupljenim obavještajcima rekao da se osjeća kao da ima 39 godina (ima 70), obratio se svima koji sumnjaju u njegovu inteligenciju i rekao 'ja sam, znate, pametna osoba', i pitao se naglas koliko je obavještajaca podržalo njegovu kandidaturu. - Vjerojatno su svi u ovoj sobi glasali za mene, ali ne morate dizati ruke ako jeste, rekao je. Bivši pripadnici obavještajne zajednice snažno su kritizirali njegov istup. Odlazeći direktor CIA-e John Brennan, koji je podnio ostavku u petak, ostao je šokiran Trumpovom samopromocijom ispred spomenika palim djelatnicima, i zaključio je kako bi ga 'trebalo biti sram'. Bivši direktor NSA Michael Hayden rekao je da mu je drago što je predsjednik održao govor u sjedištu CIA-e. - Bilo bi još bolje da je veći dio govora bio o CIA-i, kazao je. Kasnije tijekom dana, novi glasnogovornik Bijele kuće Sean Spicer sazvao je prvu konferenciju za tisak kakvu mediji do sada nisu doživjeli, na kojoj nije dopustio nikakva pitanja. Ponovio je Trumpove tvrdnje da je inauguracija bila 'najposjećenija u povijesti' i upozorio novinare da ih nova administracija ima namjeru 'držati odgovornima'. Nije jasno što je s time mislio, no izjava je duboko zabrinula dugogodišnje izvjestitelje iz Bijele kuće. - Inauguracija predsjednika Trumpa bila je najposjećenija u povijesti. Točka!, derao se Spicer na novinare kritizirajući ih zbog nekih objava na Twitteru i upućujući ih da izvole pisati o demokratima u senatu koji otežu s potvrdom Trumpovih kadrova umjesto da javljaju o, po njegovim tvrdnjama, netočnim brojkama posjetitelja na inauguraciji.   Iako se na fotografijama inauguracije vidjelo kako je okupljena gomila znatno manja nego što je bila na prvoj inauguraciji Baracka Obame, Spicer tvrdi da je to samo zato jer se prazni dijelovi više ističu zbog novih bijelih pokrova na tlu. Ustvrdio je i kako je dokaz da je Trumpova prisega bila posjećenija podatak da je ove godine više ljudi koristilo javni prijevoz u Washingtonu nego 2013. No, ispostavilo se i da je taj podatak zapravo netočan.