SPLIT - Splitski gradonačelnik Ivo Baldasar pozvao je u četvrtak Splićane da se za sve nejasnoće, osobito vezane uz GUP, obrate gradskim stručnim službama te u javnoj raspravi "hladne glave" pokušaju doprinijeti argumentiranom dijalogu, apelirajući na njih da ne podliježu manipulacijama koje im serviraju vijećnici stranke Pametno, poput one da će na Turskoj kuli niknuti shopping centar.    Baldasar u priopćenju navodi da su vijećnici stranke Pametno Marijana Puljak i Jakov Prkić, iako su svi već navikli na njihovu "bunu" nakon svake inicijative Gradske uprave, "posljednjim pozivom na ustanak" i prozivkom da Grad ne brine za građane nadmašili sami sebe. Ističe kako je glasanje protiv gotovo svega što je predloženo Gradskom vijeću legitiman čin kojim vijećnici Pametnog izražavaju svoju politiku "uvik kontra", ali da to očito "ne zadovoljava apetite samoproglašenih branitelja javnog interesa, koji na to, po svom sudu, polažu ekskluzivno pravo".    "U moru optužbi bez argumenata, Puljak i Prkić između ostalog pozivaju na 'ustanak' zbog Turske kule, koja se u zadnje vrijeme vješto koristi za manipulaciju i jeftino prikupljanje političkih bodova. Izuzetno pozitivan primjer građanske inicijative i kotarskih čelnika podržali smo istog trenutka, komunicirali i usuglasili se oko daljnjih koraka, unaprjeđenja i uređenja javnog prostora, koji je do jučer bio nebitan svim političarima, a sada ga svojataju iz čistog politikantstva. Razvoj i unaprjeđenje ovog vrijednog resursa, kroz faze koje su financijski održive, pratit ćemo i u planiranju proračuna", tvrdi splitski gradonačelnik.    Napominje kako je svima, a posebno vijećnicima dostupna informacija da izmjene GUP-a ne predviđaju nikakvu izgradnju "shopping centra" na području zapuštenih baraka na Lovretu, jer su tamo predviđeni prostori za smještaj HGSS-a i splitskih skauta te bi to područje imalo društvenu namjenu. "Sve ostale objede i optužbe na račun izmjena GUP-a, na način na koji to čine vijećnici stranke Pametno, teško mogu razumjeti izvan čiste destrukcije", ističe Baldasar i dodaje da se radi o izuzetno bitnom projektu za grad.    Tvrdi kako gradske vlasti s pažnjom slušaju i sagledavaju sve primjedbe i argumentirane kritike te da je javnost sastavni dio izrade prijedloga izmjena GUP-a. "Transparentnost i uključivost su u ovom slučaju apsolutni imperativ, iako je svima jasno da je nemoguće zadovoljiti svih. Privatne investicije za stranku Pametno nisu dobrodošle, gradnja apriori zlo, iako kažu da protiv razvoja grada nisu. Za što su to oni, još do sada nismo uspjeli shvatiti. Demantiranje krivih navoda i optužbi od strane Puljak i Prkića, koji su očito nezasitni medijske pažnje, tražilo bi poseban angažman koji si u moru obaveza ne možemo priuštiti. Ali ćemo svakako i uvijek, svima koji to žele, dati točne informacije o svim našim aktivnostima", zaključuje Baladasar u priopćenju.    Izmjenama GUP- a, koji je do 12. listopada u fazi javnog uvida, među ostalim je na području Turske kule na 2500 kvadrata planirana izgradnja objekta za društvenu namjenu, zbog čega su se "na noge" digli predstavnici Gradskog kotara Lovret, tvrdeći da će tamo zapravo vrlo brzo niknuti shopping centar, te poručujući gradskim čelnicima da su zbog toga spremni na veliki prosvjed. Građani najviše zamjeraju što GUP- om nije predviđeno više zelenih površina, mjesta za parkiranje i igrališta za djecu. Protiv splitskog GUP- a je, osim brojnih građanskih udruga, Društva arhitekata i Društva Marjan, i stranka Pametno koja je otvoreno pozvala građane da sudjeluju u javnoj raspravi, jer grad očekuje prostorna katastrofa.