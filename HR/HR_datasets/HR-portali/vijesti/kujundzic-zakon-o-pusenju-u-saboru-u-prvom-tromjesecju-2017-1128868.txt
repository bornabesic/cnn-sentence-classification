Ministar zdravstva Milan Kujundžić najavio je u srijedu u razgovoru za N1 televiziju da će se Zakon o pušenju u saborskim klupama naći u prvom tromjesječju sljedeće godine, te napomenuo kako su Hrvatska i još pet članica EU-a upozoreni da se taj proces mora ubrzati. Odgovarajući na pitanje zašto Zakon o pušenju još nije usvojen iako je sve bilo pripremljeno, Kujundžić je rekao kako o tome može samo nagađati. "Očito je bilo problema s time što je došlo do prijevremenih izbora, a s druge su strane proizvođači tražili odgode", kazao je. Neovisno o tome, naša je dužnost prema EU-u uvesti taj zakon, poručio je ministar i najavio da će zakon biti u Saboru u prvom tromjesečju iduće godine.  Komentirajući optužbu bivšeg SDP-ova ministra zdravstva Siniše Varge da su HDZ i Most nedonošenjem Zakona o pušenju ustvari pogodovali duhanskom lobiju, Kujundžić je izjavio kako nije sklon takvim kvalifikacijama. "Ako netko nešto takvo kaže, valjda je imao i razloge, ali ne vidim da je tu bilo nekog bitnog pogodovanja", mišljenja je ministar zdravstva. Kujundžić je ocijenio kako je Zakon o pušenju primjeren sadašnjem trenutku. "Pušače koji su već ušli u ovisnost o nikotinu teško je odviknuti, ali je smisao zakona, s jedne strane prevenirati mlade i s druge strane zaštititi nepušače", rekao je Kujundžić. Kada je riječ o zatvaranju kafića zbog pušenja, rekao je kako su do sada zatvorena četiri kafića, a ne 20, kako se pisalo. "Ništa strašno nije se dogodilo i vjerujem da će se svi držati slova zakona i da će to biti pomak. Moramo se držati zakona dok se on ne promijeni", kaže Kujundžić. Što se tiče mogućnosti da Europska komisija kazni Hrvatsku jer još nije donijela Zakon o pušenju, Kujundžić je rekao kako je normalno da u svim zakonima postoje odredbe o penalima, pa tako i u ovome. "Postoji upozorenje nama i za još pet članica da moramo ubrzati proces", rekao je Kujundžić. >> Kujundžić ne zna hoće li rasti PDV na lijekove 