Predsjednica Hrvatske konzervativne stranke Ruža Tomašić blizu je dogovora s novim vodstvom HDZ-a oko zajedničkog nastupa na sljedećim parlamentarnim izborima. Čelni ljudi HDZ-a Andrej Plenković i Davor Ivo Stier već dvije godine surađuju s “prvom Ružom Hrvatskom” u Europskom parlamentu pa je za ovako dobro razumijevanje svakako zaslužna i “bruxelleska veza”. Dobro se razumiju Ruža Tomašić očekuje da bi dogovor mogao biti postignut najkasnije do srijede. – Imamo dobru komunikaciju. Novo vodstvo HDZ-a zna iz prve ruke što sam radila u Bruxellesu i kako sam se borila za hrvatske interese – ističe Tomašić potvrđujući medijske napise da HDZ ne želi sklapati klasične koalicijske dogovore s potencijalnim partnerima. Surađivat će s bliskim političkim strankama samo u pojedinim izbornim jedinicama, ali će tražiti da izbornim jedinicama gdje neće biti dogovorena izborna suradnja te stranke ne ističu svoje kandidate. Prevedeno na konkretnu situaciju, to znači da će Konzervativna stranke Ruže Tomašić biti u koalicija s HDZ-om u Dalmaciji i Slavoniji, ali neće u Zagrebu i Istri. U tom slučaju stranka Ruže Tomašić neće izlaziti na izbore u Zagrebu i Istri, nego će pozvati svoje simpatizere da glasuju za HDZ. (Još jedan sudionik razgovora s HDZ-om nam je potvrdio da je to HDZ-ova pozicija u pregovorima). – Nama odgovara takav pristup jer nemamo ni novca za kampanju za sve izborne jedinice – objašnjava Tomašić. Nije željela govoriti o imenima svojih kandidata, nego je samo rekla da će ona forsirati mlade ljude. Ipak, bilo bi veliko iznenađenje kada se ona ne bi pojavila u X izbornoj jedinici. Čini se da je ovakav model prihvatljiv i predsjedniku Hrvatske zore Milanu Kujundžiću. Darinko Kosor i Drago Prgomet, predsjednici HSLS-a i Hridi, nisu nam se javljali na telefonske pozive, ali kako sada stvari stoje, i oni bi mogli pristati na HDZ-ove uvjete. Sudeći po istraživanjima javnog mnijenja, koalicija s nekom jakom strankom jedini je način da se ponovno dokopaju Sabora. Zagonetni HDZ U HDZ-u ne žele govoriti javno o pregovorima prije nego što novo vodstvo stranke danas izvijesti Središnji odbor o dosadašnjim pregovorima. – Ne možemo vam ništa reći o budućim koalicijama. Plenković će danas izvijestiti Središnji odbor o razgovorima s potencijalnim partnerima. Također želi čuti kako razmišljaju tijela stranke – rekao nam je bliski suradnik Andreja Plenkovića. Suradnja HDZ-a i HSP AS-a je upitna. Glavni tajnik stranke Pero Ćorić izjavio je da nema parcijalne koalicije s HDZ-om. Ili će je biti u svim izbornim jedinicama ili je neće biti. Dok je BUZ Milivoja Špike praktično na izlaznim vratima iz koalicije s HDZ-om, sudbina Ladislava Ilčića, šefa Hrasta, još je uvijek upitna. Tim više što utjecajna struja u Katoličkoj crkvi podupire njegov suradnju Ilčića i HDZ-a. – Sve je još otvoreno, sve je moguće, zagonetan je naš sugovornik iz HDZ-a. • 