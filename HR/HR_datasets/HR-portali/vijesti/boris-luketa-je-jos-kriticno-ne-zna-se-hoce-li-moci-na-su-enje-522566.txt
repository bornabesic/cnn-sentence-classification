Tijekom nedjelje pacijent je i dalje bio u induciranoj komi, spojen na respirator. Tek nakon skidanja iz umjetne kome, odnosno ako se pacijent osvijesti, moći ćemo govoriti o eventualnim prognozama. Moraju se napraviti i kontrolni pregledi, CT, tu je i pregled neurokirurga i neurologa... - rekao nam je dr. Nenad Karanović, predstojnik Klinike za anesteziologiju, reanimatologiju i intenzivno liječenje splitske bolnice. Boris Luketa (59) iz Primoštena osumnjičen je za tri teška ubojstva protekle srijede u šibenskoj Brodarici. Ubio je supružnike Hakiju i Milku Keranović te Ivana Bajića, pa si pucao u usta. Pred bolničkim vratima na Jedinici intenzivnog liječenja KBC-a Split danonoćno dežuraju policajci. Liječnici će i dalje provoditi mjere intenzivnog liječenja i u ovoj fazi ne žele davati nikakve prognoze. Ako se i probudi iz kome te preživi teške ozljede glave, odnosno koštanog i moždanog tkiva, predviđa se da će imati značajna i trajna oštećenja. 