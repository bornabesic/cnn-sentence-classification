Foto: Instagram   SVE ostalo naći ćete na svom telefonu, ali ne i ovo. To je zato što, dok surfate - ne gledate svoje dijete. A dok vi svoje dijete katkad ignorirate jer ste na mobitelu za vrijeme igre, katkad večere, razgovora... dijete će tražiti vašu pažnju na razne načine. Na načine zbog kojih ćete vi posezati za svojim pametnim telefonom u nadi da ćete pronaći pravi odgovor zašto se vaše dijete nekada stvarno ponaša katastrofalno.  Kada djeca cvile, pokazuju ljutnju bez očitog razloga, postaju hipersenzibilna ili hiperaktivna, neposlušna, inatljiva, razdražljiva, pokušajte dokučiti događa li se to baš onda kada vi kao roditelj uzmete svoj mobitel, tablet, provjeravate e-mail, nešto čitate, nešto tražite na svojim ekranima?!  Jer to su simptomi djece čiji roditelji imaju običaj tijekom obiteljskog "vremena" posezati za tehnologijom. Ako se uz to radi o djetetu koje i samo ima pravo na svoje vrijeme za ekranom, a češće se ono oduži više od planiranog - tada već zaista možemo pričati o tome kako je tehnologija "ukrala" važan dio njihova "djetinjstva".   O tome se nedavno pisalo na portalu Fatherly gdje je spomenuta jedna nedavna studija koju je radila ekipa sa Sveučilišta u Illinoisu. O njoj je pričao koautor studije Brian McDaniel koji je rekao: "Ovo je samo još jedna u nizu studija kojima smo željeli vidjeti kako tehnologija utječe na unutarobiteljske odnose i kao što su i druge slične studije pokazale, zaista postoji razlika u obiteljima u kojima se točno zna kada je dozvoljeno vrijeme za tehnologiju, a kada ne. Rezultati su potkrijepili dosadašnja mišljenja da zaista u onim obiteljima u kojima mame i tate ne paze kada su za mobitelima već sada imaju pomalo narušen odnos sa svojim djetetom." Nije to neka ekstremna razlika, niti su ovi rezultati konačni, ali svakako pokazuje kako tehnologija zaista loše utječe na zapravo brojne situacije u obitelji, a baš to "problematično" ponašanje kada djeca na sve načine traže pažnju svojih roditelja, smatra se najznakovitijim.    Svjesni smo svi mi kako je tehnologija promijenila naše živote, ali je još uvijek prerano za prave, dugoročne zaključke, no svejedno - ovakva "loša" ponašanja djece itekako su nuspojava tog modernog doba. I ako to ne shvatimo sada, ako prijeđemo preko toga i jednostavno po navici svi mi zanemarimo činjenicu da je tehnologija super, ali da često stvarno smeta i ne bi joj trebalo biti mjesto za stolom ili usred razgovora s djetetom - dječje bi ponašanje moglo postati još gore.  Dakle, kako je zaključio spomenuti stručnjak - ako vaše dijete doista pokazuje znakove neshvatljive razdražljivosti, sjetite se odmah ovog začaranog kruga - djeca smiju određeni dio dana provesti za svojim ekranima, a kada im ih uzmete počinju pokazivati znakove nezadovoljstva (jako lako postanu "ovisni"), a potom još i vi - njihovi roditelji - zanemarujete pravilo da se tehnologija može koristiti samo tada i tada, pa su djeca automatski nezadovoljna jer je njihovo vrijeme ograničeno, a vaše nije. Ili - sada kada oni nisu za ekranom, a vi jeste, pokazuju snažnu želju da sada i vi odložite svoje i posvetite se njima.      Na koncu, možda to zvuči i pomalo sebično od vaše djece, ali shvatite - oni su djeca i oni trebaju vas da vi svojim ponašanjem potvrđujete ono što njih učite.  U suprotnom, osjećaj da pravila ne vrijede za sve - njih pomalo baca u očaj.  Zaključak? Neshvatljivo "teško" ponašanje vašeg djeteta možda zaista nema drugi odgovor osim onoga da sklonite ekrane i jednostavno se posvetite tom djetetu!  Jer kao što njima vjerojatno znate reći - mobitel nikud neće pobjeći!