Foto: FAH HNS SE danas putem priopćenja za medije očitovao o rezultatima lokalnih izbora te naveo kako nakon prvog kruga izbora ima 520 vijećnika, 48 izvršnih dužnosti, a bori se za još 62 izvršne dužnosti. Priopćenje u nastavku prenosimo u cijelosti. Predsjedništvo HNS-a na današnjoj sjednici sa zadovoljstvom je prihvatilo izvješće o ostvarenim rezultatima HNS-a na lokalnim izborima. 520 vijećnika i 48 dužnosnika u izvršnoj vlasti (župana, načelnika i gradonačelnika) izabrano je u prvom krugu lokalnih izbora, a HNS-ovcima diljem Hrvatske predstoji borba za još 62 izvršne dužnosti u drugom krugu. "HNS je na ovim izborima dobio istovjetnu podršku u postocima, kao i na prošlim parlamentarnim izborima – uz izlaznost od 36% dobili smo povjerenje više od 85 tisuća birača, što je oko 7% izašlih na izbore, baš kao i na prošlim izvanrednim parlamentarnim izborima, gdje smo dobili 130 000 glasova na izlaznosti od 54%", izjavio je predsjednik HNS-a i potpredsjednik Sabora Ivan Vrdoljak nakon današnje sjednice Predsjedništva stranke. "Pozivam sve građane Zagreba da se pridruže 70% onih koji žele promjene i da izađu na referendum za promjene – rezultati prvog kruga su jasni: promjena je moguća i vrijeme je da nakon 17 godina vratimo osmijeh na lice Zagrepčanki i Zagrepčana", poručio je predsjednik HNS-a. Referendum za promjene "Pozivam Zagrepčane da referendumom za promjene jasno kažu da nije dobro u Zagrebu mijenjati tablu „maršala Tita“ za tablu „za dom spremni“ ili slične, jer očito je Milan Bandić već dogovorio koaliciju u kojoj bi potencijalni predsjednik zagrebačke Gradske skupštine bio Zlatko Hasanbegović ili Bruna Esih, što nisam siguran da većina u Gradu Zagrebu želi doživjeti. Zato, izađite na izbore, donesite osmijeh Gradu Zagrebu", istaknuo je Vrdoljak. Vrdoljak je u izjavi medijima još jednom ponovio da HNS neće ići ni u kakva preslagivanja, niti dati podršku manjinskoj Vladi, kako sad, tako ni nakon lokalnih izbora. Govoreći o suradnji sa SDP-om, istaknuo je da ne postoji sukob. "Ne postoji sukob sa SDP-om. Dvije smo odvojene politike - liberali i socijaldemokrati i u većini sredina smo izašli zajedno i dobro surađujemo. Fokus našeg rada mora biti jasna opozicija Vladi koja nema većinu i koja se ne bavi Agrokorom, nego međusobnim prepucavanjima s Mostom", rekao je Ivan Vrdoljak. "Da budem potpuno jasan, nemam namjeru u fokus stavljati odnose među strankama, bez obzira koliko to intrigiralo medije ili stručni dio javnosti, jer zbog toga građani imaju dojam da se bavimo sami sobom, a ne njihovim životnim problemima - to je nedopustivo pored ovakve Vlade", zaključio je", navodi se u priopćenju.