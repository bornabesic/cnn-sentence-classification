Hrvatima je najmilija gotovina i ne impresionira ih činjenica da bi preko turističkog vaučera, CRO kartice, mogli dobiti 5000, a, teoretski, čak i 10.000 kuna. Više od 80 posto građana preferira, naime, regres, odnosno “cash” koji mogu trošiti kad, gdje i na što žele, pokazalo je istraživanje portala Mojposao provedeno među 1300 ispitanika. “CRO karticom se ne mogu platiti režije”, “Svatko ima pravo trošiti svoj novac kako želi i u državi u kojoj želi”, “Naravno da bi bio bolji novac nego kartica koju mogu koristiti samo u Hrvatskoj, a ne i u inozemstvu”, neki su od komentara zagovornika regresa. CRO kartica, koju Ministarstvo turizma namjerava uvesti kako bi se potaknula domaća turistička potrošnja, predviđa, naime, dirigirano trošenje; polovicu svote za smještaj, oko 30 posto za hranu i piće, a ostatak novca na muzeje, wellness i slično. Sve, dakako, unutar hrvatskih granica. Da bi to bio dobar model za zaposlenike, ali i za poslodavce smatra 12 posto ispitanika. “Mnogima je teško odvojiti novac sa strane za odmor, a ovo je idealna prilika da si to svi priušte jer novac im je već na kartici. Njihovo bi bilo samo da odluče kada će i gdje ići”, jedno je od razmišljanja. Za pet posto anketiranih, pak, nema razlike između regresa i CRO kartice. S tim da bi mnogi voljeli mogućnost izbora. “Bilo bi idealno da zaposlenik može odlučiti želi li 1100 kuna regresa ili 1500 kuna na CRO kartici”, zaključuje jedan od ispitanika.