Aleksandra Marković, beba stara 17 mjeseci, poginula je u četvrtak pred kućnim pragom u selu Nakučani kod Šapca u Srbiji, kada je na nju Fiat Mareom naletio susjed M. P. (67). Kako piše Alo.rs, M. P. se pravdao kako je pomislio da je riječ o psu na cesti, pa da mu se ne prospu trešnje iz košarica kojima je napunio automobil, nije htio zakočiti. U domu obitelji Marković vlada neopisiva tuga. Majka Radovanka (21) zanijemila je od bola, dok otac Borisav (28) besciljno luta dvorištem u nevjerici da njegove male Aleksandre više nema. - Dijete je krenulo za bakom baciti smeće oko 19 sati. U tom trenutku ovaj je naletio. Vukao je malenu 50 metara tako upetljanu pod kotačima. Ma nije uopće kočio! Pogledajte na putu, ima samo njezine krvi, vidi se i zgnječena jagoda koja joj je ispala iz ručice. Da nisam otišao u bolnicu za djetetom, ja bih mu presudio što mi je ubio unučicu - govori djed Zoran Marković u suzama. Kako pričaju mnogobrojni svjedoci koji su odmah izletjeli na ulicu kada su čuli udarac, M. P. bio je u pripitom stanju. - Zaklinjao se da nije vidio dijete, već da je mislio da je pas. Kaže da nije htio prosuti trešnje u autu. Pa i psa kada vidiš na ulici, zakočiš da ne ubiješ živu dušu. Svi ga znamo u selu. Ima voćnjake, a i Zoran, djed djevojčice, nedavno je išao kod njega u branje trešanja - pričaju susjedi i rodbina koji su se okupili ispod šatora u dvorištu kuće obitelji tragično preminule djevojčice. Unatoč silovitom udarcu, malena Aleksandra davala je znakove života. Nažalost, nedugo nakon dolaska u bolnicu u Šapcu, preminula je. Ozljede su bile preteške. Sprovod djevojčice trebao bi biti u subotu na lokalnom groblju u Nakučanima. M.P. je u pritvoru, te čeka saslušanje.