Lavdrim Muhaxheri, "balkanski koljač" i jedan od najznačajnijih pripadnika Islamske države, vratio se na Kosovo i predstavlja opasnost za Europu, piše talijanski L'Espresso pozivajući se na izvore iz talijanske obavještajne službe. Muhaxheri, poznat i kao Abu Abdullah al-Kosov, više je puta prijavljen mrtav, ali se prošlog kolovoza ponovno pojavio na internetu, na fotografiji na kojoj nasmiješen drži "kalaš". Sredinom studenog vratio se na Kosovo preko Makedonije, o čemu su obaviještene lokalne obavještajne i antiterorističke jedinice, ali se čini da je Muhaxheri – nestao. Talijanski obavještajci, piše L'Espresso, upozoravaju da njegov povratak na Balkan predstavlja jako ozbiljnu prijetnju ne samo Balkanu već i mnogim drugim europskim državama gdje "koljač" ima kontakte i gdje bi mogao napasti.  – Lavdrim Muhacheri ostaje prijetnja – objavljeno je na stranici Balkan Insight 18. studenog, nakon uhićenja 19 terorista koji su pripremali napade na Kosovu i Albaniji, uključujući i masakr Izraelaca tijekom prijateljske nogometne utakmice Albanija – Izrael. Muhaxheri, između ostalog, predstavlja posebnu prijetnju i zato što poznaje svog neprijatelja – prije konverzije na džihadizam radio je u američkoj bazi KFOR-a Bondsteel i za NATO u Afganistanu. Američki State Department u rujnu 2014. godine stavio ga je na globalni popis terorista. >> Kosovo ima najviše džihadista u odnosu na broj stanovnika >> Kosovska policija uhitila 19 ljudi i spriječila terorističke napade Islamske države 