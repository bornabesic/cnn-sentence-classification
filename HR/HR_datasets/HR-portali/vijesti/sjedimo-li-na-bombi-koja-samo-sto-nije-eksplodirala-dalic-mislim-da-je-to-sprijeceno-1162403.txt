Gošća Mislava Bage u večerašnjem Dnevniku Nove TV bila je Martina Dalić. Danas je povjerenik za Agrokor rekao na kraju svog izlaganja ovdje u Vladi: "Svi smo mi ugroženi", zbog Agrokora. Sjedimo li mi onda na bombi koja samo što nije eksplodirala ili je to spriječeno?  Uvjerena sam da je to spriječeno. Financijske poteškoće u Agrokoru prijetile su i jesu jedna bitna prijetnja stabilnosti hrvatskog gospodarstva i zbog toga smo vrlo odlučno i vrlo brzo pripremili Zakon o izvanrednoj upravi u sistemski važnim poduzećima. Taj je zakon stupio na snagu, on je aktiviran i pokazuje se da je djelotvoran instrument, s obzirom da danas imamo u Agrokoru imenovanog izvanrednog povjerenika, računi Agrokora su deblokirani, danas je održan niz sastanaka i trenutno se u Agrokoru održavaju sastanci koji će rezultirati stabiliziranjem financijskog poslovanja same kompanije, a time i stabiliziranjem svih opasnosti koje su prijetile hrvatskom gospodarstvu. Koliko je to onda bilo opasno za ovu zemlju – da se danas nije sve ovo dogodilo bismo li zbilja bili na provaliji, na rubu najveće gospodarske krize u hrvatskoj povijesti? Agrokor je sistemski značajna kompanija, s obzirom na svoju veličinu i brojnost kompanija koje čine koncern te njihovu povezanost s brojnim sektorima hrvatskog gospodarstva. Upravo ta sistemska važnost i  opasnost da se financijske poteškoće Agrokora preliju i na ostale sektore potaknuli su nas na pripremu ovoga zakona.  Uspjeli smo, smatram, tim zakonom, instrumentima koje nam zakon daje, spriječiti da se financijske poteškoće Agrokora stvarno i preliju na najveću gospodarsku krizu u Hrvatskoj. Znači, izbjegli smo najgore? Da, vjerujem da jesmo. Sada je pred izvanrednim povjerenikom da postupa onako kako je to predviđeno zakonom, da stabilizira poslovanje Agrokora, da stabilizira rokove plaćanja i da se cjelokupno poslovanje Agrokora postupno približi jednoj normali i krene naravno u pripremu nagodbe. U redu. Osigurano je 150 milijuna eura, rekle su banke. To je za plaće i za dobavljače, i da osiguramo, da tako kažemo, miran Uskrs. A što poslije? Banke su danas na sastanku izvijestile da su spremne osigurati iznos do 150 milijuna eura za pokriće urgentnih potreba likvidnosti. Također, valja naglasiti da s obzirom na deblokadu računa, i poslovni prihod Agrokora bit će na raspolaganju za pokriće normalnog, operativnog poslovanja. To će omogućiti izvanrednom povjereniku da započne svoj posao, omogućit će da se postigne dogovor o načinu normalizacije plaćanja, gdje su nam naravno najvažniji mali subjekti, mali proizvođači, poljoprivrednici... Kad govorite o malima, o sitnim dobavljačima, da tako kažem - jer nekome je sto tisuća kuna kao nekome 100 milijuna - Vladin povjerenik određuje kojim redoslijedom se isplaćuje, a upravo ti mali su u najvećem strahu da će oni biti ti koji će ostati na kraju goli i bosi, nakon svega. Mi smo danas na sastanku s predstavnicima dobavljača, na kojem su bili prisutni i predsjednici poljoprivredne i gospodarske komore, kao predstavnici upravo malih proizvođača, malih poljoprivrednika, vrlo opsežno raspravljali o načinima i modelima za normalizaciju plaćanja. Vladin je stav u tom pogledu vrlo jasan: prioritet, u definiranju prioriteta plaćanja, trebaju imati mala gospodarstva, mali proizvođači, poljoprivrednici, upravo oni kojima relativno možda i mali iznosi - život znače. Naravno, jedna od najvažnijih stvari na kojima povjerenik već radi jest utvrđivanje načina, redoslijeda i dinamike kako će se isplaćivati ostale dospjele tražbine, a ono što je i sam povjerenik najavio - sva nova roba bit će plaćena u skladu s rokovima plaćanja koji su propisani zakonom.    Znači, nema više onih fora od prije, kako je Agrokor funkcionirao, da je jedno na papiru, a drugo u stvarnosti? Jedan od najvećih rezultata koje očekujemo od izvanredne uprave jest trajno rješavanje problema nelikvidnosti i problema neurednosti u plaćanju, koji je u suštini u jednu ovisnost dovela iznimno velik broj poslovnih subjekata. Rekla bih da je upravo ovo restrukturiranje Agrokora koje je danas počelo ujedno i velika prilika za transformaciju hrvatske ekonomije, prilika da se problem neurednosti plaćanja trajno riješi i na taj način, u stvari, dozvoli funkcioniranje tržišnih mehanizama na njihov normalan način, što vjerujem da će biti jedna nova razvojna šansa za velik broj poslovnih subjekata. Vjerojatno bi vas sada svaki mali poljoprivrednik ili obrtnik poljubio zbog ovih rečenica, da se napokon želi uvesti reda. Ali, netko je to dopustio. Ne kažem za vas. Ali, taj El Dorado je mnoge doveo na prosjački štap. Ono što je u ovom trenutku najbitnije istaknuti jesu napori koji se čine da se poslovanje Agrokora normalizira, kako bi se moglo normalizirati i poslovanje svih onih koji su dobavljači i partneri Agrokora, a onda u sljedećem krugu i ono dobavljačevih dobavljača, i postići ono što ustvari želimo - da plaće radnika budu isplaćene na vrijeme i prije Uskrsa, da police Konzuma na Uskrs budu pune i da se na taj način stvori novi prostor za normalno poslovanje i otvori vrijeme za restrukturiranje i trajno rješavanje svih onih dugova koji opterećuju sam Agrokor, a stvorili su ovakve probleme za mnoge njegove partnere.     A i vise kao mač nad državom Hrvatskom. No, koliko će Vladin povjerenik zapravo morati slušati i banke? Banke daju novac, a onaj tko daje novac isto postavlja neka pravila. Bili ste u financijskom svijetu pa znate kako to ide. Tko ima lovu, taj diktira. Uloga Vladinog povjerenika jasno je utvrđena zakonom - on vodi cjelokupan proces, i proces restrukturiranja i proces pregovaranja i utvrđivanja prioriteta te uvjeta i načina na koje će se razriješiti i stabilizirati plaćanje. S druge strane, cjelokupan proces izvanredne uprave dizajniran je da omogući fer i korektan tretman svih sudionika u procesu, što znači i vjerovnika. Oni će imati svoj glas kroz vjerovničko vijeće, a koje će se u svom privremenom obliku uspostaviti, vjerujem, vrlo brzo - sutra, prekosutra. Prioritet  i izvanrednog povjerenika i Vlade su dobavljači, problemi u plaćanju i njihovo razrješavanje. Znači li, da pojednostavimo, da će Vladin povjerenik prije svega brinuti o državnim interesima, a ne interesima banaka? Vladin povjerenik će u prvom redu brinuti o interesima kompanije, njezinih zaposlenika, o interesima partnera Agrokora i dobavljača. Moram vas ispraviti - kompanija nije državna. Vladin povjerenik zamijenio je organe društva, što znači Upravu i Nadzorni odbor. U formalnopravnom smislu hrvatska Vlada u potpunosti poštuje Ustav, poštuje pravo vlasništva, međutim s obzirom na visinu dugova sasvim je jasno da se pred nama nalazi proces i organizacijskog i vlasničkog restrukturiranja. Znači li to, kad završi cijela priča nakon 15 mjeseci, da Agrokor više neće biti ovako velik, da će vrlo vjerojatno dobar dio toga biti prodan, da će biti razlomljen? U ovom trenutku o tome kako će se postići nagodba, odnosno kako će taj cijeli proces završiti, prerano je govoriti. Cilj i zadaća povjerenika jest osigurati stabilnost radnih mjesta i zaposlenosti, jer upravo zbog očuvanja radnih mjesta u Agrokoru i kod dobavljača Vlada je reagirala na ovaj problem i procijenila da zbog radnih mjesta, zaposlenosti i stabilnosti hrvatskog gospodarstva mora na ovaj način pristupiti rješavanju ovog problema. Kako to da, kao potpredsjednica Vlade, niste prije znali da nam se ovo kotrlja? U financijskim se krugovima o tome priča od siječnja. Ne mogu vjerovati da u Vladi nisu znali za te stvari. Vlada je, kao što znate, u proteklih mjesec i pol vrlo jasno govorila da prati situaciju, vrlo je jasno upućivala i Upravu i vlasnika kompanije da moraju razrješavati probleme koji su postajali sve vidljiviji, a kao što i sami vidite, stvarno značenje naših izjava da pratimo situaciju nije bilo samo praćenje, nego smo istovremeno vrlo intenzivno radili tražeći instrumente kojima ćemo upravljati situacijom ukoliko zaprijeti opasnost da se poteškoće Agrokora toliko prodube da zaprijete stabilnosti hrvatskog gospodarstva. Cijeli intervju pogledajte ovdje http://dnevnik.hr/vijesti/hrvatska/mislav-bago-s-martonom-dalic-sjedimo-li-na-bombi-koja-samo-sto-nije-eksplodirala---472889.html >> Grbin: Nećeš spašavati Agrokor mojim novcem >> Sedam dana drame u Agrokorovu tornju. Todorićevi sinovi: Tata, bankrotirali smo 