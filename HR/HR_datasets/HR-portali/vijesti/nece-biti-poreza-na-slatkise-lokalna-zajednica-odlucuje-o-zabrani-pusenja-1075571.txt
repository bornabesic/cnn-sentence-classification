Mislim da je ovaj porez na slatkiše izveden iz konteksta, rekla je pomoćnica ministra zdravlja Delfa Radić-Krišto gostujući u HRT-ovoj emisiji Otvoreno u kojoj su, uz nju, gosti još bili bivši ministar zdravlja Siniša Varga, predsjednica HUBOL-a Ada Barić, predsjednik Udruge hrvatskih pacijenata Mario Drlje, prokuristica Kraša Marica Vidaković i novinarka Jutarnjeg lista Goranka Jureško. Marica Vidaković smatra da optužiti slatkiše za pretilost, bez prethodne analize, jest neodgovorno. Porezom na slatkiše potrošnja bi se prelila u susjedne zemlje. Prvi uvjet pretilosti nije konzumacija slatkiša, objasnila je. Nadovezao se Varga rekavši da su, prema istraživanjima, glavni uzrok pretilosti u Hrvatskoj suhomesnati i pekarski proizvodi. Hrvatska je peta u Europi po pretilosti djece pa je važna prevencija – poput poticanja fizičke aktivnosti. Potrebni su dogovori s pekarskom industrijom da se količina soli smanji, a da ne utječe na kvalitetu i okuse proizvoda.  Što se tiče navodnog uvođenja zabrane pušenja u zatvorene javne prostore, Krišto je rekla da nije sigurna da će se tu nešto posebno raditi. U zakonu nije predviđena zabrana pušenja, već se ostavlja lokalnoj zajednici da proglasi zone slobodne od pušenja.  Komentirali su i najavljeni trijažni sustav u Hitnoj pomoći. – Medicinska sestra neće poslati bolesnika kući ako imalo sumnja da je zaista došao kao bolesnik – objasnila je Radić-Krišto. – Nema zakonskog uporišta prema kojem bi medicinska sestra mogla donositi samostalnu odluku o trijaži, a da bolesnika ne pogleda liječnik – nadovezala se Ada Barić. – Liječnik mora biti taj koji donosi konačnu odluku jer medicinske sestre nisu educirane za to, već za zdravstvenu njegu – smatra Siniša Varga. >>Hrvati odlaze u BiH popraviti zube, auto, ošišati se; kupuju jeftinije lijekove, hranu, gorivo >>Gradovi i općine sami će odrediti 'zone bez dima' 