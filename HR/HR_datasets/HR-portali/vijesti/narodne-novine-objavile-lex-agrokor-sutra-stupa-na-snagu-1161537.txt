Iako je prošlo samo nekoliko sati od izglasavanja Zakona o postupku izvanredne uprave u trgovačkim društvima od sistemskog značaja za Republiku Hrvatsku u Saboru, on je već objavljen u Narodnim novinama. To znači da će taj Zakon, u medijima nazvan 'Lex Agrokor', sutra (u petak) stupiti na snagu. Od 131 nazočnog zastupnika, ruku su za zakon digla 83 zastupnika dok ih je protiv bilo 46. Dva zastupnika bila su suzdržana. 1.  Zakon za tvrtke s 5000 ljudi i 7,5 mlrd. kn duga Zakon se odnosi na tvrtke od sistemskog značaja za RH, a to su tvrtke koje samostalno ili zajedno sa svojim ovisnim ili povezanim društvima kumulativno ispunjavaju dva uvjeta – da zapošljavaju prosječno više od 5000 radnika te da postojeće obveze takve tvrtke iznose više od 7,5 milijardi kuna na dan podnošenja prijedloga za otvaranje postupka izvanredne uprave.     2.  Postupak može pokrenuti dužnik ili vjerovnik Prijedlog za otvaranje postupka izvanredne uprave može podnijeti dužnik te vjerovnik dužnika ili dužnikovih povezanih i ovisnih društava, ali opet uz suglasnost dužnika. Uime dužnika prijedlog može podnijeti osoba ovlaštena za zastupanje dužnika, član uprave ili upravnog odbora dioničkog društva ili član nadzornog odbora ako nema osoba ovlaštenih za zastupanje.     3.  Na prijedlog Vlade imenuje se izvanredni povjerenik Ako do tog prijedloga dođe, Trgovački sud na prijedlog Vlade imenuje izvanrednog povjerenika koji zastupa dužnika. On može imati zamjenike, a u roku od 30 dana od imenovanja bira i savjetnika za restrukturiranje te po potrebi revizore i ostale savjetnike. Imenuje se i savjetodavno tijelo od pet članova, a jedan je predstavnik radnika, te vjerovničko vijeće sastavljeno od predstavnika vjerovnika.     4.  Ako u 15 mjeseci ne bude nagodbe, otvara se stečaj U roku od 12 mjeseci od otvaranja postupka izvanredne uprave povjerenik uz suglasnost vjerovničkog vijeća može predložiti namirenje vjerovnika nagodbom, a rok je moguće produljiti još tri mjeseca. Ako unutar tih maksimalno 15 mjeseci ne dođe do nagodbe dužnika i vjerovnika, može se odlučiti da se okonča postupak izvanredne uprave i otvori stečajni postupak.     5.  Novi vjerovnici imaju pravo prednosti namirenja Novi vjerovnici koji su financirali dužnika u postupku izvanredne uprave imaju pravo prednosti namirenja i u slučaju da postupak izvanredne uprave ne bi uspio i da se nakon toga otvara stečaj. Dakle, kada kompanija koja se nalazi u postupku izvanredne uprave uzme kredit koji ima status najstarije tražbine, zadržat će taj status najstarije tražbine i ako tvrtka ipak ode u stečaj.      >> Ravnateljstvo policije: Temeljem naloga državnog odvjetništva provodimo izvide u Agrokoru >> U Saboru nakon višesatne rasprave izglasan lex Agrokor 