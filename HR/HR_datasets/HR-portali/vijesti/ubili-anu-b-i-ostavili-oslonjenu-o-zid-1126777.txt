Mlada je djevojka bila naslonjena uza zid u blizini seoskog kolodvora, u sjedećem položaju, “kao da se odmara”. Ništa, na prvu, nije izgledalo pretjerano čudno. Tek pogled izbliza otkrio je krv na vratu i da se zapravo radi – o beživotnom tijelu. Jezivi je to prizor koji je mještane Koške između Našica i Osijeka zatekao u ponedjeljak rano ujutro. Mrtva djevojka je, neslužbeno doznajemo, Ana B. iz obližnje Ordanje, koja je prije mjesec dana napunila tek 17 godina. Usmrćena je, najvjerojatnije, ubodom u vrat. Ubojica je, do objave teksta, još uvijek bio nepoznat. Pristojna i dobra učenica Nesretnu je Anu pronašao, doznajemo, mještanin dok je išao po mlijeko k obitelji koja živi tik uz kolodvor. U šoku, otrčao je u njihovo dvorište i uzbunio vlasnike koji su potom alarmirali policiju. – Pronađena je mrtva maloljetna ženska osoba, sumnja se na nasilnu smrt – kratko nam je samo priopćio Dario Premec, glasnogovornik PU osječko-baranjske, ne otkrivajući nikakve detalje. Još oko 14 sati policija je žrtvu vodila kao neidentificiranu jer, navodno, nije imala uza se dokumente, a roditelji su tijelo identificirali tek poslijepodne. Vijest o jezivoj tragediji brzo se proširila okolnima selima i utjerala strah u kosti đacima koji su se, dok je policija još uvijek “češljala” oko kolodvora, vraćali vlakom iz srednjih škola iz Osijeka. – Kako ne bismo bili zaprepašteni, pa bila je praktički još dijete! Naježili smo se čim smo stali na kolodvor – započinju nam šokirani učenici Marija, Luka i Monika. Ana je bila praktički njihova vršnjakinja, tek nešto mlađa. – Nismo je dobro poznavali, ali uvijek je bila mirna, povučena, sjedila bi sama pred školom ili dolazila s prijateljima na nogometne utakmice vikendom. Nikada se za nju nisu vezale nikakve loše priče, niti je bila, koliko znamo, u lošem društvu. Ni o obitelji se nije ništa loše govorilo – nastavljaju oni. Nevjerica je i u ulici u kojoj Anina obitelj živi kao podstanar u manjoj kućici. No, susjedi o njima ne znaju puno jer su se doselili tek proljetos, ističu samo kako su se često selili po okolnim mjestima. Ana je, inače, bila učenica srednje škole u Našicama. Dok je išla u osmi razred, obitelj se iz Koške preselila u Harkanovce, a vratili su se prije nekoliko mjeseci. I u osnovnoj školi je pamte kao pristojnu i dobru učenicu. Ima i brata Marijana, godinu ili dvije starijega. Obitelj danas nije otvarala vrata novinarima. Pred kućom nije gorjela svijeća pa mnogi susjedi nisu ni znali što se zbilo. “Svi smo potreseni” – Maleno je ovo mjesto, a bilo je relativno nedavno i iznenadnih smrti, svi smo potreseni kada se nešto ovakvo dogodi – govore nam mladići i djevojke. Zanimljivo je i kako policija nije smatrala važnim uopće informirati javnost o nemilom događaju, sve do 14 sati, dok medije nisu obavijestili – mještani. Istodobno, okupili su novinare u 11 sati na redovnu konferenciju kako bi govorili o kontroli prometa koju planiraju. >> Ubio ga zbog njegove djevojke 