Dijana Vican, rektorica Sveučilišta u Zadru, predsjednica Posebnog stručnog povjerenstva za provedbu Strategije obrazovanja, znanosti i tehnologije i predsjednica Sektorskog vijeća za odgoj, obrazovanje i sport, ovih je dana imenovana na novu funkciju predsjednice Upravnog vijeća Agencije za znanost i visoko obrazovanje. Nagomilane obveze zadarske rektorice zabrinule su SDP-ova saborskog zastupnika Bojana Glavaševića, koji je premijeru Andreju Plenkoviću ostavio za domaću zadaću tijekom blagdana odgovoriti na zastupničko pitanje: - Smatrate li da, uz najmanje 15 kolegija na različitim sveučilištima, upravljačke i voditeljske dužnosti na preddiplomskim, diplomskim i poslijediplomskim studijima u dvije države te u nizu radnih tijela Vlade RH i Ministarstva znanosti, gospođa Vican može uistinu kvalitetno i potpuno predano obnašati dužnost predsjednice Upravnog vijeća Agencije za znanost? - pitao je Glavašević, uz objašnjenje da je osnovna zadaća Agencije osiguranje kvalitete u visokom obrazovanju i znanosti. Kako je pobrojao Glavašević, Vican je na Sveučilištu u Zadru autorica i nositeljica četiri kolegija na preddiplomskom i diplomskom studiju Odjela za pedagogiju, dva kolegija na poslijediplomskom doktorskom studiju pedagogije Kvaliteta u odgoju i obrazovanju, tri kolegija na poslijediplomskom specijalističkom studiju vođenje i upravljanje odgojno-obrazovnim ustanovama, kojega je ujedno i voditeljica. Osim toga - nastavlja u pismu premijeru - gospođa Vican kao suradnica drži nastavu iz najmanje tri kolegija na preddiplomskim i diplomskim studijima na Filozofskom fakultetu i Fakultetu prirodoslovno-matematičkih i odgojnih znanosti na Sveučilištu u Mostaru, i dva kolegija na doktorskom studiju pedagogije na istome sveučilištu. Kao sunositeljica na Sveučilištu Sjever drži kolegij Odnosi s javnostima i društveno odgovorno poslovanje i suvoditeljica je doktorskog studija Međunarodni odnosi Sveučilišta Libertas. Službene stranice tih institucija potvrđuju da je Vican nositeljica niza kolegija (primjerice, Prirodoslovni fakultet u Mostaru objavljuje informaciju da “prof. dr. sc. Dijana Vican dijeli potpise studentima 3. ožujka u 13 sati”), no ona to u izjavi za Jutarnji demantira: - Od kada sam rektorica, ne realiziram nastavu iz svih tih kolegija. Točno je da sam uključena u nastavu za stjecanje nastavničkih kompetencija za strukovne nastavnike na Filozofskom fakultetu u Mostaru, no samo četiri puta mjesečno, kaže Vican. U izvođenju nastave na Sveučilištu u Zadru zamijenile su je, tvrdi, docentice, a participira u nastavi na Sveučilištu Sjever. - Ispričavam se ako nije došlo do ažuriranja podataka na webu - kaže Vican, uz poruku da niti lipe ne prima za poslove na položajima za koje ju je imenovalo Ministarstvo ili Vlada.