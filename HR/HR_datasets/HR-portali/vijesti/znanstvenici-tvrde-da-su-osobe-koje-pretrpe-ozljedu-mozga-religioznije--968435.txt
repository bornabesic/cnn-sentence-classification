Foto: Shutterstock AKO pretrpite ozljedu mozga, mogli biste postati religiozniji, barem tako tvrde znanstvenici. Znanstvenici s Northwestern sveučilišta u Illinoisu otkrili su kako su pacijenti koji su pretrpjeli ozljedu mozga postali manje otvoreni novim idejama te su postali ekstremniji u svojim religioznim uvjerenjima. Ozljede određenih dijelova mozga vode religijskom fundamentalizmu  Novo istraživanje objavljeno je u časopisu Neuropsychologia, a otkriva kako su lezije na prefrontalnom korteksu povezane s višim stupnjem religijskog fundamentalizma, piše Independent.  Prijašnja istraživanja su pokazala kako je ovaj dio mozga važan za kritičku procjenu uvjerenja i ideja. Ako dođe do oštećenja ovog dijela mozga, prema novom istraživanju, dolazi do smanjene "kognitivne fleksibilnosti", odnosno sposobnosti da se mijenjaju mišljenja kao odgovor na predočenje novih dokaza ili ideja. Upravo stoga ljudi postaju skloniji religijskom fundamentalizmu. Vjerska uvjerenja su u uskoj vezi sa strukturom mozga Jordan Grafman, jedan od znanstvenika koji su bili uključeni u ovo istraživanje, rekao je kako su vjerska uvjerenja pojedinaca u uskoj vezi sa strukturom njihova mozga.   "Varijacijama u pogledu vjerskih uvjerenja upravljaju određena područja mozga u njegovim prednjim dijelovima, a ta su područja mozga među onima koja su se nedavno razvila", izjavio je Grafman za PsyPost.  Za vrijeme istraživanja, znanstvenici su pregledali 119 američkih veterana s ozljedama mozga i 30 veterana bez ozljeda mozga. Svi su služili u vijetnamskom ratu. Tim znanstvenika je uz pomoć skenova mozga procjenjivao štetu koja je nastala na dijelovima mozga uslijed ozljede, a potom su mjerili vjerska uvjerenja pomoću ankete. Iako su naglasili kako su ova otkrića važna, znanstvenici su dodali da postoje drugi faktori koji su važni u stupnju vjerskog uvjerenja poput osobina osobe ili društvenog okruženja.