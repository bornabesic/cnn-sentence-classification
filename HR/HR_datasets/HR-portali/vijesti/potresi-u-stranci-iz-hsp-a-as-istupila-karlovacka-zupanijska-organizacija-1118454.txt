Kompletna Karlovačka županijska organizacija Hrvatske stranke prava Ante Starčević (HSP AS) istupila je iz stranke, odlučio je Županijski odbor HSP AS na sinoćnjoj sjednici u Karlovcu, a glavnog tajnika Peru Ćorića, koji je bio nazočan, proglasili su odgovornim za privatizaciju stranke, uz pomoću njemu poslušnih i podobnih ljudi, potvrdio je u utorak Hini predsjednik Županijske organizacije Željko Bokulić, ujedno potpredsjednik HSP-a AS. Na upit Hine što slijedi, Bokulić, koji je i predsjednik Županijske skupštine Karlovačke županije, najavio je da će uskoro na konferenciji za medije svi općinski, gradski i županijski vijećnici HSP AS objaviti da prelaze u nezavisne vijećnike, ali također i da "postoje kontakti s HSP-om Danijela Srba o objedinjavanju u jednu pravašku opciju". Suprotstavili se Ćoriću Četrdesetak predsjednika i dopredsjednika svih ogranaka karlovačke Županijske podružnice, koja ima oko 800 članova, dali su Bokuliću sinoć bezrezervnu podršku i suprotstavili se Ćoriću, posebno u stavu da na predstojećim unutarstranačkim izborima za predsjednika bude kandidiran samo jedan čovjek, Hrvoje Niče.  Bokulić je Hini izjavio kako nisu htjeli pristati da djeluju i dalje u nedemokratskoj stranci i da opet, kao do sada Tepeša, imaju predsjednika "kojime Ćorić upravlja kao na daljinski upravljač".  Željeli smo da stranka evoluira i rekao sam javno Ćoriću da je sve što je radio, radio krivo, kako želimo da se stranka demokratizira i da želimo više kandidata za predsjednika. Mi želimo drugačije i uskoro ćemo na tiskovnoj konferenciji predočiti potpise svih vijećnika koji nas složno podržavaju na putu do drugačijeg pravaštva, rekao je Bokulić.  Ustvrdio je da odluka nije ishitrena, jer da je još 23. rujna  u Zagrebu na Predsjedništvu stranke tražio da glavni tajnik HSP-a AS Pero Ćorić da ostavku. Za krah je krivo vodstvo stranke Dogodilo se da po prvi put od samostalnosti Republike Hrvatske u Saboru nema niti jednog saborskog zastupnika iz redova pravaša, a za taj je krah krivo vodstvo stranke na čelu s Tepešom i Ćorićem, naveo je Bokulić, dodavši da se  kao dopredsjednik stranke osjeća i suodgovornim.  Međutim, dodaje, županijske organizacije, čak ni karlovačka kao jedna od najjačih, nisu bile uključene u donošenje odluka.  "Zbivanja među pravašima i HSP AS jasan znak da nije problem u hrvatskom čovjeku i njegovom svjetonazoru, već u političarima koji se samo navodno bore za pravaški svjetonazor, a cilj im je samo materijalni interes, pa je sve ovo potrebna pravaška katarzom, koja bi trebala biti temelj za katarzu svih pravaških stranaka s pravaškim ujedinjenjem", zaključio je Bokulić. 