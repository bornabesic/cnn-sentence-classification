Barica radi na kiosku kod Studentskog centra i jučer je dobila redovitu pošiljku ZET-ovih karata. Prvi put od kada radi one su bile podijeljene u dvije cjeline - plave i roza. Do 10.30 sati prodavala je većinom roza karte, dok su se plavih sjetili samo vozači. Prodala je 200 roza karata. - Samo mi to ide jutros - rekla je. Posjetili smo je opet nakon tri sata, a brojka prodanih roza popela se na 339. Slična situacija bila je na svim ostalim kioscima u Zagrebu, nakon što su jučer u opticaj puštene polusatne karte za četiri kune. Tako su, na primjer, kiosci u Zapruđu i kod Muzeja suvremene umjetnosti rasprodali sve karte do podneva. Brojni građani iskoristili su novu tarifu gradske vožnje, čime se u tramvajima i autobusima tražila polusatna karta više. Vozači su imali pune ruke posla, a neki su prodali i više od 100 karata. “Dobar dan, može karta od pola sata”, rečenica je na koju će se od sada morati naviknuti. - Kolega od kojega sam preuzela smjenu prodao je sve karte. Meni je ovo prva ruta danas, a od Sopota do Črnomerca prodala sam 17 karata - rekla je vozačica tramvaja. Na okretištu na Črnomercu zaposlenica ZET-a je prodala više od 500 karata za četiri kune, dok je na Mihaljevcu djelatnica kioska dosegla brojku od 660. Sve prije 13 sati. Za one od 10 kuna rijetko tko još pita. - Najviše kupuju vozači kojima stalno prifali. Nadam se da će nama biti dovoljno, danas nam je došlo 8000 komada, a u subotu dobivamo još toliko - rekla je djelatnica kioska. Jedan vozač autobusa došao je do nje kako bi “razbio” 50 kuna. Ponestalo mu je sitnoga. - Nisam prodao puno, oko 10 karata, ali došla su mi dvojica sa 50 kuna, pa dvoje sa 20. Nemam više sitnog za izvratiti - rekao je vozač. Na ruti od Mihaljevca do Britanca, tek dva putnika su kupila polusatnu kartu. Ipak, čak i s jeftinijom tarifom i dalje ima onih koji se odluče na “besplatnu” vožnju. Jedan mladić pokušao je ući u autobus, ali ga je vozač tražio kartu. On je izvadio plavu kartu koja je već bila poništena, što je vozač primijetio. Mladić je odbio kupiti kartu i svoj put nastavio pješice. - Oni koji su prije kupovali kartu za 10 kuna, kupovat će sada onu za četiri. Oni koji prije nisu kupovali, neće ni sada - ispričao je vozač. Posla je imala i kontrola, koja je jučer provjeravala većinom roza karte. Naletjeli su tek na pokoju plavu, ali i na podosta putnika bez karte. - Ma da je karta i dvije kune i dalje bi se netko švercao. To je jednostavno naš mentalitet - rekla je kontrolorka i nastavila dalje s provjerom karata. Ipak, nisu svi građani znali za veliki novitet. Nekoliko putnika se začudilo kada su od vozača čuli pitanje: “Koju kartu? Od četiri ili 10 kuna?” Jedan stariji gospodin čuo je to pitanje i kupio kartu od pola sata, iako je malo prije toga registrirao svoj pokaz. - Baš da vidim kak’ izgleda - rekao je i cvikao kartu, iako mu je žena rekla da je pričuva za kasnije. Tomislav Jurić, glasnogovornik ZET-a, kaže da će biti potrebno nekoliko dana prije nego li se građani naviknu na roze karte. - Otkako je u optjecaju, prema informacijama s terena, nova je karta i više nego dobro prihvaćena. Od jutros je u upotrebi nadograđeni sustav elektroničke naplate prijevoza u vozilima, a ne bilježimo poteškoće u radu. Naravno, trebat će nekoliko dana kako bi se putnici navikli na proces kupnje tridesetominutne karte - rekao je. Marin Vidović (25), profesor - Bilo bi dobro da sada smanje cijenu mjesečnog pokaza, pa bi se manje ljudi švercalo. Sada, s novom kartom, vjerujem da će se više ljudi voziti, ali to je mala ruta. Ne možeš daleko u pola sata. Mila Škalin (50), ugostiteljica - To je fer i korektno, definitivno bolje od karte za 10 kuna, mada su obje i dalje preskupe. U drugim europskim gradovima karte su puno jeftinije, treba se cijena uskladiti sa standardom. Petra Škrlec (23), studentica - Ovo je super stvar jer je stara karta od sat i pol preduga i preskupa. Najviše će profitirati oni koji se voze par stanica. Ipak, mislim da je ovo sve Bandićev predizborni trik. Đurđica Šagud (62), umirovljenica - Ne isplati se ta karta, s njom mogu ići samo do Jelačić placa. Bolje da povećaju na sat vremena i da se može onda u oba smjera. Sve mi ovo vuče na neki potez za skupljanje glasova. Ardijana Menđići (17), učenica - Mislim da je ovo dobra odluka, pogotovo za ljude slabijeg imovinskog stanja, oni će sada manje novca potrošiti na vožnju javnim prijevozom. Vjerujem da će sada više ljudi kupovati karte.