Čelnik Mosta i predsjednik Sabora Božo Petrov poručio je danas kako je Most nakon konstruktivnih pregovora s HDZ-om postigao kompromis oko porezne reforme, temeljem kojeg je odlučeno kako će proizvodi koji su dosad imali stopu PDV-a od 5 posto, poput kruha, mlijeka i lijekova i ostati na toj stopi. – Ono što je nama najvažnije je da smo uspjeli naći rješenje za električnu energiju pa kućanstvima i svim građanima RH ne samo da neće narasti na kraju cijena električne energije nego će se još i smanjiti tako da će svako kućanstvo osjetiti benefit s ovom poreznom reformom na cijene električne energije. Osim toga, uspjeli smo se dogovoriti da cijene onih proizvoda koji su bili po povlaštenoj stopi poput kruha, mlijeka, lijekova ne rastu i ostat će na povlaštenoj stopi od pet posto i isto tako skupina u turizmu, što se tiče hotela, pansiona, polupansiona također će ostati na stopi od 13 posto tako da bi se mogle nastaviti i investicije i zapošljavanje – pojasnio je Petrov koji vjeruje kako će ovaj oblik porezne reforme učiniti dobre stvari i benefit za sve građane RH. – Što se tiče ugostitelja, to je jedina stvar gdje smo na kraju morali povisiti na 25 posto, ali tu smo morali na žalost birati ili će svim građanima rasti struja ili ćemo morati zadržati stopu od 25 posto. S druge strane, i ako se ugostitelji odluče na kraju za povećanje svoje usluge zbog rasta PDV-a, građani će zbog veće kupovne moći koju će osjetiti zbog rasterećenja imati mogućnost koristiti usluge, tako da ne vjerujemo da će doći do bilo kakvog pada korištenja usluga ugostitelja – uvjeren je Petrov. Kako bi zbog promjene poreza na dohodak dodatno rasle i već visoke plaće dužnosnika, Most će, tvrdi Petrov, podnijeti amandman na taj prijedlog zakona kako se ta promjena oporezivanja dohotka ne bi odnosila na dužnosnike. – Mi ćemo uložiti amandman, nadam se da će nas svi dužnosnici u tome podržati. Što se tiče HDZ-a oni su rekli da će razmisliti, da će vidjeti, a ako budu prihvatili, nama će biti drago, ali u ovom trenutku ja ne pozivam samo HDZ, nego sve zastupnike u Hrvatskom saboru da, kad se amandman uloži, da ga podrže – predlaže Petrov. Petrov je prvi objavio izmjene porezne reforme koju već tjednima najavljuje ministar financija Zdravko Marić, a sve izmjene koje je Most isposlovao ne vidi kao neku veliku pobjedu Mosta. – Mediji su, nažalost, dosta špekulirali o tome što se događa i kako se događa i to nije pobjeda ni jedne niti druge strane, već odluka zajedničke vlade i u ovom trenutku ja mogu čestitati partnerima u Vladi radi konstruktivnog dijaloga i na kraju dogovora. To da se nešto strašno promijenilo, nije se promijenilo ako pogledate predizborna obećanja i jedne i druge strane vidjet ćete da smo slično išli u sama obećanja što želimo promijeniti i na kraju se to i dogodilo – kaže Petrov. Ne slaže se da se s ovim Mostovim izmjenama porezna reforma značajno izmijenila. – Da, pozitivno je što će određene povlaštene stope za knjige, za kruh i mlijeko ostati, ali one nisu bile niti značajna promjena odnosno velika ušteda u proračunu i to je razlog zbog čega se i moglo izići u susret. Naravno, drago nam je zbog svih građana da će to ostati po povlaštenoj stopi, da se neće dogoditi oscilacije u cijenama ni kruha, ni mlijeka niti lijekova, niti svih drugih osnovnih potrepština – pojašnjava Petrov te zaključuje kako je Most bio uključen u izradu porezne reforme, davali su svoje prijedloge temeljem kojih se složen konačni prijedlog koji se danas donosi na Vladi. 