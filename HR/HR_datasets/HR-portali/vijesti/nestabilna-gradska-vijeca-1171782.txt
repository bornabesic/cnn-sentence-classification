Svjestan da će, postane li ponovo gradonačelnik, s dosadašnjim partnerima u zagrebačkoj Gradskoj skupštini moći formirati tek minimalnu većinu, Milan Bandić još je u izbornoj noći pozvao na veliku koaliciju na gradskoj razini. Poručio je da je u tu svrhu spreman odreći se funkcija predsjednika i potpredsjednika Skupštine. U njegovu stožeru nisu spremni precizirati čiju sve podršku Bandić priželjkuje, a u HDZ-u i SDP-u za sada nisu skloni ideji okupljanja oko Bandića. Razgovarati i o Holdingu U zagrebačkom HDZ-u neslužbeno tumače kako Bandić time vjerojatno želi privući što širi krug birača uoči drugog izbornog kruga, ali i poručuju kako za potporu Bandiću zasigurno neće biti dovoljne funkcije u Skupštini i da će se svakako morati razgovarati i o Zagrebačkom holdingu. Za razliku od Bandića, HNS-ovka Anka Mrak-Taritaš u slučaju da postane gradonačelnica ne može računati na većinu koju bi činila samo ljevica i morat će razmišljati o ideološki raznolikijoj kombinaciji, a u HDZ-u ne isključuju ni tu mogućnost. – Ovdje se ipak ne radi o nacionalnim, nego o komunalnim temama i ne treba gledati strogo svjetonazorski – kaže jedan istaknuti zagrebački HDZ-ovac i dodaje kako će suradnja vjerojatno ovisiti i o odnosu dviju stranaka na nacionalnoj razini, odnosno o slaganju nove saborske većine. Velika koalicija u Osijeku Široka koalicija ni ovoga se puta neće moći izbjeći u Osijeku, gdje sadašnji gradonačelnik Ivica Vrkić u drugi krug ulazi s velikom prednošću pred HDZ-ovom Ivanom Šojat, no u Gradskom vijeću SDP-ova koalicija i HDZ imaju po 10 mandata. Treći je Most s pet mandata, a slijede HDSSB i lista Biraj bolje s po tri te Desno i lista Danijele Lovoković s po dva mandata. Vrkić, međutim, ne strahuje za većinu i poručuje kako je već pokazao da ideološki nije izdvojen ni konfliktan. Njegovu većinu u mandatu na izmaku činilo je čak sedam stranaka. Tko god da postane novi gradonačelnik Splita, Željko Kerum ili Andro Krstulović Opara, neće moći samostalno vladati. HDZ u tamošnjem Gradskom vijeću ima 11, Kerum osam, Marijana Puljak sedam, Most pet, a SDP/HNS četiri mandata i moguće kombinacije ovisit će o ishodu izbora za gradonačelnika. Slična je situacija i u Sisku, gdje SDP-ova gradonačelnica Kristina Ikić Baniček vodi pred HDZ-ovim Franjom Šabanom. SDP u Vijeću ima 12 od 25 mjesta, što znači da mu do većine nedostaje samo jedan mandat. No 11 ih je u rukama HDZ-ove koalicije, a preostala dva mjesta pripala su Mostu, o kojem će, očito, ovisiti većina. Iz Mostova tabora za sada se nisu očitovali hoće li se uopće nekom prikloniti i tko će to biti.   U osječkom Gradskom vijeću HDZ i SDP su poravnati i imaju po 10 mandata. Uspije li i u drugom izbornom krugu, Vrkić će ponovo morati okupljati široku koaliciju. U mandatu na izmaku većinu mu je činilo čak sedam stranaka Tko god da bude gradonačelnik Splita, neće moći samostalno vladati. HDZ u Gradskom vijeću ima 11, Kerum osam, Marijana Puljak sedam, Most pet, a SDP/HNS četiri mandata. U Sisku nakon prvog kruga vodi SDP-ova Kristina Ikić Baniček, a u Vijeću je čeka 12 zastupnika SDP-a i 11 HDZ-a. Većina će ovisiti o dva mandata Mosta. Nezavisni Ivan Čehok u Varaždinu će morati koalirati s jednim od blokova. Uz njegovih devet mandata, u Vijeću je sedam SDP-ovih, pet HDZ-ovih zastupnika, dvoje Reformista i dvojica s nezavisne liste Vlade Sevšeka. Milan Bandić u Zagrebu zove na veliku koaliciju, no u HDZ-u i SDP-u zasad tome nisu skloni.