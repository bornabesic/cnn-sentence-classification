Sveti Petrov, zaštitnik Hrvata od nesposobnih i korumpiranih starih struktura, sve više se pretvara u nadurenu frajlu kojoj su svi drugi krivi za vlastite neuspjehe u politici, i maestralne neuspjehe njegovih ministara. No, najveći njegov grijeh je nedosljednost i manipulativnost. Od pojave Mosta na političkoj sceni kao stranke čija je misija povezati suprotstavljene strane u hrvatskoj politici, stranke koja će donijeti jedinstvo i slogu, do pretvaranja tog istog Mosta u stranke razdora i svađe, čiste destruktivne sile koja potpaljuje najniže strasti i traži javni linč svega i svakog, prošlo je jako malo vremena. No to nije jedini salto mortale, zaokret za 180 stupnjeva kojeg je Most izveo. Od izjave “Neću se ispričati zbog svoje pogrešne procjene oko arbitraže, pravo pitanje je tko je Karamarka brifirao” do jučerašnjeg poziva premijeru Plenkoviću da se ispriča i pokušaja smjene Marića jer je pogriješio oko procjene (je li pogriješio, o tom kasnije) hoće li Agrokor bankrotirati, prošlo je niti godinu dana. Podsjetimo malo: lani je Petrov tražio smjenu Karamarka jer je ovaj na jednom zatvorenom sastanku HDZ-a i Mosta, na kom se ionako nije odlučivalo ni o čemu nego su se razmjenjivala mišljenja, spomenuo mogućnost da izgubimo arbitražu, te da bi valjalo razmisliti o nagodbi s Mađarima. Ovih dana, kad smo već kod toga, bit će objavljen i rezultat druge arbitraže u istom sporu – one u Washingtonu, koju su pokrenuli Mađari zbog toga što je hrvatska strana odlučila nepoštivati ugovor, iako taj ugovor nikad nije proglasila ništetnim niti ga pokušala sporiti na sudu. Da ne bude zabune, presuda Sanaderu, kakva god bila, ne znači automatski da je ugovor ništetan ili nevažeći! Pravno gledano, to tako jednostavno ne ide! A dodatno na to, više puta sam isticao, kao i pravni stručnjaci, da niti kad bi se na hrvatskom sudu dokazalo da je Sanader primio mito od Mađara, to ne bi značilo ništa na arbitražnom sudu – to isto je potrebno ponovo dokazati i na tom sudu, jer on je neovisan, i presude hrvatskog suda ga ne obvezuju. A arbitražni sud u Ženevi je bio jasan – hrvatska strana tamo nije dokazala korupciju. Gubitak te arbitraže će se mjeriti milijardama kuna. Šprajcevo pitanje “Tomislav Karamarko bio je u pravu, odnosno ispalo je da je bio u pravu da Hrvatska ne stoji dobro na arbitraži, da bi mogla izgubiti arbitražu. Vi ste tvrdili da baš dobro stojimo, on je tvrdio da trebamo ići u nagodbu s Mađarima jer ćemo inače izgubiti milijarde kuna, vi ste tvrdili da nema razloga za nagodbu, zbog toga se napravio onaj cijeli politički skandal, Karamarko je pao. Je li sada možete priznati da je on bio u pravu? Jeste li ga možda nazvali i rekli mu: ‘Tomo žao mi je, bio si u pravu’?”, pitao je lani voditelj Šprajc Božu Petrova. “Mene iskreno interesira zašto nitko ne postavlja pitanje tko je brifirao gospodina Karamarka? Mene su brifirali odvjetnici koji su zastupali Republiku Hrvatsku. Koliko ja znam, njega nije brifirao niti odvjetnički tim, niti su ga brifirale pravne institucije RH. To bi bilo pravo pitanje. Da se u tom trenutku poslušao taj savjet, danas bi Ina bila kompletno u MOL-ovim rukama, iz više razloga. Ono što je po meni jako bitno jest štititi interese Republike Hrvatske. Za mene niti jedna ozbiljna uređena država neće u trenutku dok traje arbitraža izaći javno i reći da loše stoji u arbitraži. To je prvo, to nikada nećete dočekati u nekoj ozbiljnoj državi. Osim toga, svi argumenti koji su bili u arbitražnom sporu, bili su za Republiku Hrvatsku,” rekao je tada Petrov. Povežimo to s današnjom situacijom, gdje Petrov radi i zastupa sve suprotno! “Ministar koji je znao što se događa u Agrokoru, on je ostao i to upravo zahvaljujući sramotnoj trgovini. Mislim da se u Saboru nikad, kao prije tjedan dana, nije vidjelo kako se politika vodila zadnjih 20 godina. Drago nam je da smo cijeloj javnosti pokazali koji je to moralni glib koji sve te stranke veže. Znamo da smo stali na žulj strukturama kojima je jedini indteres onaj osobni. Moraju znati da ćemo se mi do kraja boriti protiv klijentelizma”, rekao je Petrov prekjučer. Što je to točno ministar znao? Kakvo je stanje u Agrokoru? Podsjetimo na tijek stvarnih događaja: U siječnju je agencija Moody’s smanjila kreditni rating Agrokoru, ali mu je dala stabilne izglede. ‘To snižavanje odražava naše mišljenje da Agrokor vjerojatno neće zadržati kreditne omjere u skladu s našim prijašnjim zahtjevima za B2 rejting u svjetlu pogoršanja operativne izvedbe do koje je došlo u prvih devet mjeseci 2016’, rekao je tada Vincent Gusdorf, potpredsjednik i analitičar Moody’sa. Dodao je pak da stabilni izgledi odražavaju očekivanja da će Agrokor stabilizirati svoju zaradu u idućih 12 mjeseci unatoč žestokoj konkurenciji u Hrvatskoj i Sloveniji. Također je tada objavljeno u svim medijima: “Prema podacima iz konsolidiranog financijskog izvješća za 2015. ukupan dug koncerna Agrokor iznosi 45,3 milijarde kuna. Omjer kapitala i obveza, koji ukazuje na visoku zaduženost Todorićevog koncerna vrlo je nepovoljan budući da je kapitalom pokriveno tek 14,2 posto ukupne imovine.” Od tog duga, navedeno je, 24,4 milijarde kuna odnosi se na kredite – opet, to su iste brojke koje se spominju danas. Koga onda iznenađuje što je ovih dana Ramljak izašao s podatkom od 40 milijardi kuna duga Agrokora (ne računajući dug Mercatora, kojeg je Moodys uključio), od toga istih onih 24,4 milijarde po kreditima koje je spominjao Moody’s? Tko je kome što prikrivao? Koje podatke je Marić znao, ili trebao znati, a koje Petrov nije znao, ili nije trebao znati? Nikakve! Zamoljen tada da komenitra taj podatak i snižavanje rejtinga Agrokoru, na izravno pitanje hoće li Agrokor bankrotirati, Marić je rekao, doslovce: “Sigurno ne bih tako daleko išao. Upoznat sam jer sam tamo i radio, a kao ministar financija brinem i pratim kao i za sve kompanije. Mislim da su iz Agrokora u priopćenju naznačili da nema rizika što se tiče obveza u dogledno vrijeme, ali sigurno da ta činjenica o smanjivanju kreditnog rejtinga je imala neke reperkusije‘. Dakle, što je to Marić “zatajio” Petrovu i javnosti? Što je slagao? Ništa! Je li rekao makar i to da misli da Agrokor neće bankrotirati? Ne, samo je rekao da “ne bi išao tako daleko!” Je li pogriješio? Zapravo, čak i ne. Agrokor je mogao prodati Coca Coli Janu, nudio je tri i pol milijarde kuna u to vrijeme, Todorić na to nije pristao. No vratimo se izjavi Petrova od lani. “Za mene niti jedna ozbiljna uređena država neće u trenutku dok traje arbitraža izaći javno i reći da loše stoji u arbitraži. To je prvo, to nikada nećete dočekati u nekoj ozbiljnoj državi.” Hoće li i jedan ministar financija javno reći da misli će firma koja zapošljava 60.000 ljudi banrkotirati?! Smije li on to reći? Ne! I Božo to očito jako dobro zna! Jer, da je Marić tada javno rekao “Da, mislim da će Agrokor bankrotirati”, Agrokor bi bankrotirao u roku od tjedan dana! Petrov ipak nije toliko bedast kako se pravi: Petrovu bih možda i povjerovao da je posve ekonomski nepismen i da ne zna što znači “panika” da nije rekao to o arbitraži. Ali što bi se desilo da je Marić javno iznio mišljenje da će Agrokor propasti? Prvo, niti jedna banka mu više ne bi reprogramirala kredite, što se doduše desilo i ovako. Drugo, svi dobavljači bi isti čas, da su tako nešto čuli iz usta ministra financija, prestali isporučivati robu Agrokoru, i sjeli bi mu na vrat s mjenicama, što se uostalom i desilo krajem ožujka, dva mjeseca kasnije, kad se počelo javno govoriti da bi koncern mogao bankrotirati! Psihijatar i političar No da je Marić to rekao, danas bi Božo govorio da je Agrokor propao zato jer je Marić javno rekao da će propasti! I bio bi u pravu! Ali nije u pravu kod Karamarka: da, niti jedan ozbiljan ministar jedne zemlje neće javno reći “mislim da ćemo izgubiti arbitražu”, ali Karamarko to nije rekao javno! Rekao je to privatno, Petrovu, upozorio ga je! Bi li Petrov, da mu je Marić privatno rekao “mislim da će Agrokor bankrotirati” danas govorio “Pravo je pitanje tko je Petrova brifirao?” Bi li govorio kako je Marić time htio izvući od države novac za spas Agrokora, kako radi za Todorića (za kojeg ne radi već skoro dvije godine i nema interesa štititi ga?) O da, budite sigurni da bi! Božo je vrhunski manipulator: damned if you do, damned if you don’t! Što god rekli ili uradili, on će prebaciti krivnju na vas. Ako on nije znao da ćemo izgubiti arbitražu – što su mogli pretpostaviti svi koji su je pratili – kriv je Karamarko. Jer mu je rekao da ćemo je izgubiti. Odakle on to zna, mučko đubre jedno, sigurno šuruje s MOL-om? Danas pak kaže da je Marić morao znati da će Agrokor banrkotirati i to javno reći! Tko zna što će se dogoditi u budućnosti? Nitko! Kaže da su svi znali da će bankrotirati! Pa onda je i on znao, čuo je iste podatke o dugu koje i Marić! Što je uradio? Ništa. Nego, evo, kad je Karamarko predvidio, ispravno, u privatnom razgovoru s Petrovom da će se nešto desiti, Karamarko je đubre i MOL-ov špijun. Kad je Marić predvidio, neispravno, da se nešto neće desiti – ali je rekao ono što je javno jedino smio reći – on je đubre i Todorićev špijun! Karamarko je kriv jer ga je upozorio na budući razvoj događaja, kako ga on vidi. Marić mu je kriv jer ga nije upozorio! Petrov je psihijatar, i političar. Prvo znači da zna lagati i manipulirati. Drugo znači da to voli raditi. Danas kaže, “zašto se toliko grčevito drže za fotelje, negiraju i štite u kriminal Agrokoru, smjenjuju ministre koji su na to ukazivali, a štite ministra koji je sve znao”. Ne, taj ministar je znao sve što su znali i drugi, uključujući Petrova. Ako Moodys nije znao da će Agrokor bankrotirati, nego mu je dao stabilne izglede, zašto bi to trebao znati Marić koji je imao interni uvid u stvari dvije godine ranije? U dvije godine se situacija korporacije može i te kako dramatično promijeniti! A Petrov, usto, pored toga što je licemjerno tražio smjenu kolege iz vlade za kojeg je dva puta digao ruku, znajući da je radio u Agrokoru što mu sad stavlja na dušu kao smrtni grijeh, laže kad kaže da je Marić bio iznad Čede Žica, pa je kao i Čedo “morao znati sve”, to jest da su u Agrokoru vodili “kreativno računovodstvo” (što ne znači automatski da su počinili krivično djelo, da se razumijemo!) Čedo Žic je bio nekoliko pozicija iznad Marića, usto je sam rekao da se to događalo “prije njega”, a Marić je u Agrokor došao – poslije njega. Čedo Žic, naravno, kao potpredsjednik Agrokora koji je “sve znao” isto tako nije znao da će Agrokor bankrotirati, jer nema staklenu kuglu. Sad svi kažu, naravno, da su sve znali! Kolega iz jednih velikih dnevnih novina mi danas kaže, “Kad je odlazio iz ministarstva, pitao sam Kovačića, koji je tvrdio da su i čistačice u Agrokorovom tornju još u studenom “SVE” znale, što bi oni to napravili da su i oni znali, odgovorio je: “Mogli smo razgovarati”! Dakle, ne bi napravili ništa. Jer ništa ne bi ionako ni mogli napraviti, Agrokor je privatna kompanija. Kao što ništa nisu napravili niti ovako s “Lex Agrokorom”: mogli su samo to isto napraviti mjesec ili dva ranije, što opet ne bi promijenilo ama baš ništa! Kad se podvuče račun pod crtu, smijenjeni Mostovi ministri inače nisu napravili baš ništa. Za razliku od izrazito kompetentnog Marića. Dobrović se na mjestu ministra zaštite okoliša pokazao kao ekstremno nekompetentan: Hrvatskoj zbog njegove nesposobnosti prijeti nepotpuno iskorištavanje oko dvije milijarde eura iz europskih fondova! U dopisu HDZ-ove ministrice Gabrijel Žalac zadužene za europske fondove koje je poslala Mostovu bivšem ministru zaštite okoliša Slavenu Dobroviću nimalo diplomatski ga optužuje ga da kasni, ne provodi natječaje, ne priprema dokumentaciju, a kada je pripremi ona je loša. Ukratko, poručila mu je da ne uspijeva ništa napraviti i prijeti da će mu oduzeti mogućnost da Ministarstvo zaštite okoliša uopće radi s novcima Europske unije. O Orepićevim uspjesima na čelu ministarstva unutarnjih poslova sve je poznato. Nije našao tko je bacio suzavac na Katran, nije našao tko je prepilio Lekoviću šerafe, nije našao tko je ukrao zlato iz MUP-a, nije našao tko je nacrtao svastiku na Poljudu. Policija slabo radi. O Šprlji iz stranke “samo reforme” i reformama koje je proveo u pravosuđu ne treba niti govoriti: posve nekompetentan i nesposoban. To su stručnjaci stranke koja je obećala na ministarska mjesta postaviti stručan kadar, a postavila je rođake i zemljake! Danas Petrov govori kako je Premijer neopravdano smijenio tri ministra, jer su glasali za prijedlog oporbe! Ma njihova smjena bi bila opravdana i da ih je smijenio samo zbog nesposobnosti! Petrov isto tako manipulira i laže kad govori da je Vlada štitila “kriminal u Agrokoru”, iako valjda samo on za sad ima dokaze da je tamo postojao kriminal. Ako je ZNAO da postoji kriminal u Agrokoru, zašto njegov ministar Orepić ove skoro dvije godine koliko je ministar nije poduzeo ništa? Možda treba postaviti Petrovu pitanje, “tko ga brifira”. Jer, kontradiktoran je. On se sad pita, zašto sad istražuju Agrokor a smijenili su njegove ministre “da bi ih spriječili da istraže kriminal u Agrokoru”. Ni njemu ni Orepiću nitko nije sve to vrijeme koje su bili ministri priječio da istraže što ih volja. To što su se oni sjetili nešto istraživati tek kad su otjerani iz vlade, a dok su bili tamo nisu znali ništa ni o čemu ni kad ih se upozoravalo na mogući budući slijed događaja ni kad nije, je drugi par cipela. Drugi su im krivi i kad nešto znaju, i kad nešto ne znaju. To što u Mostu nikad ne znaju ništa do post festum, očito ne smatraju problemom. Petrov je psihijatar koji je, umjesto u ludnici, odlučio svoj radni vijek provesti u politici, i od nje je napravio ludnicu i veću nego što je bila prije njega. Možda je psihijatrima ipak mjesto u ludnicama, ne u politici. Kad god su se nje primili, to nije dobro završilo, bar na “ovim prostorima”. 