Saborski Odbor za gospodarstvo podržao je imenovanje ministra Gorana Marića za ministra državne imovine, a potpredsjednicu Vlade Martinu Dalić za obavljanje dužnosti ministrice gospodarstva, poduzetništva i obrta, dok su SDP-ovi članovi bili suzdržani jer je tu, kako su rekli, riječ o "naknadnoj pameti". Kratku raspravu "začinio" je mali sukob između Martine Dalić i SDP-ova Joška Klisovića po pitanju potrebe njezina izuzimanja iz odluka vezanih uz Inu budući da upravi te tvrtke sjedi njezin suprug.   – Rekli ste da ćete se izuzeti od pitanja u radu Vlade koja se tiču Ine i znamo i zbog čega. Može li se ministar gospodarstva izuzeti od pitanja u nadležnosti svog ministarstva koja mogu biti od interesa jednog značajnog gospodarskog subjekta kao što je Ina ili ne – zanimalo je Klisovića, a Dalić mu je uzvratila kako je pogrešno shvatio ono što je ona ranije izjavila.   – Ja sam rekla, u slučaju da ikada hrvatska Vlada bude odlučivala o ičemu što se tiče osobno mene ili moga supruga ili bilo koga iz moje obitelji, ja ću se izuzeti. A, što se tiče obavljanja poslova vezanih uz djelokrug Ministarstva gospodarstva ili odlučivanja o strategijama i poslovanju Ine, to ni na koji način nije u bilo kojem sukobu ili bilo kojem odnosu gdje bi javni interes mogao doći u sukob s mojim privatnim interesom jer u tome dijelu nikakvog mog privatnog interesa nema – objasnila je Dalić dodavši kako jedino postoji "podudarnost javnih interesa" jer je njezina zadaća braniti javni interes i zastupati interese Hrvatske.   – A osobe koje sudjeluju u upravi Ine i koje je u određenom trenutku imenovala Vlada, uključujući i onu Zorana Milanovića, također imaju zadaću braniti hrvatske interese u poslovanju Ine. Ti ljudi koji su danas članovi uprave Ine imenovani su temeljem odluke koju je donijela Milanovićeva Vlada i iznenađena sam tendencioznošću vašeg pitanja jer to nije na čast vašem ugledu – nastavila je Dalić. Inače, Odboru je Marića i Dalić predstavio premijer Andrej Plenković te dodao kako Dalić ponovno predstavlja jer je u međuvremenu od glasovanja povjerenju Vladi promijenjen naziv njenog ministarstva te je riječ samo o kratkoj tehničkoj izmjeni.   – Temeljem novog zakona odlučili smo transformirati postojeći Državni ured za upravljanje državnom imovinom i dignuti ga na razinu ministarstva koje će se baviti državnom imovinom i njezinim upravljanjem. Ako je negdje potrebna snaga i autoritet politike, onda je to svakako Ministarstvo državne imovine i sretna je činjenica da Hrvatska nakon 25 godina dobiva to ministarstvo – komentirao je premijer.   SDP-ov Saša Đujić budućeg je ministra pitao kako će postupiti glede odluke prošle Vlade kojom su neka trgovačka društva u vlasništvu države izbačena s popisa društva od posebnog interesa.   – Istina da je prethodna vlada skinula nekoliko poduzeća s popisa strateških poduzeća i poduzeća koja su od strateškog interesa RH. Istina je da sam se ja javno usprotivio načinu prodaje Končara, ali nisam protiv privatizacije. Mislim da u odabiru metodologije i procedura trebamo mijenjati navike i u pitanju kakav je bio slučaj Končara. Sustavno ćemo razmotriti popis svih poduzeća i pripremiti popis trgovačkih društava od posebnog interesa. Uključit ćemo svako poduzeće koje je od posebnog interesa – najavio je Goran Marić. >> Najbogatiji Kuščević i Dalić, a 'najtanji' je Kovačić. Evo tko je prijavio najmanje imovine 