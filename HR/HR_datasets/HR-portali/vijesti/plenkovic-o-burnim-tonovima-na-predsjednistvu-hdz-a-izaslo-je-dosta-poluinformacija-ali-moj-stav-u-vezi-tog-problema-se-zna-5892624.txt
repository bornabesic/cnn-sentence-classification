Predsjednik Vlade Andrej Plenković rekao je u utorak na prvoj sjednici Savjeta za Slavoniju, Baranju i Srijem kako Vlada želi preokrenuti negativne demografske i gospodarske trendove u Slavoniji te staviti naglasak na njezin razvoj korištenjem domaćih i europskih financijskih izvora. Cilj je staviti Slavoniju u fokus ove i budućih Vlada te osvijestiti potencijale koje nudi financijska perspektiva za dodatnu razvojnu vrijednost toga dijela Hrvatske, jer je na raspolaganju gotovo 2,5 milijardi eura koji na razne načine mogu biti usmjereni u razvoj istoka Hrvatske, rekao je Plenković. Pri tome je po njegovim riječima važno ostvariti sinergiju svih partnera, kako bi napori s državne razine bili dodatno oplemenjeni onime što kroz realizaciju projekata nudi europski proračun. Plenković je istaknuo da su poljoprivreda, regionalni razvoj, energetika, promet, malo i srednje poduzetništvo i ruralni razvoj prioritetne teme koje Vlada razmatra kada su u pitanju slavonske županije te da je duh partnerstva s jedinicama lokalne i područne samouprave jedno od temeljnih načela Vladina rada. Politički smo prepoznali negativne demografske trendove i iseljavanje na ratom opustošenim područjima. Naša je ambicija pokušati korigirati te trendove stavljajući naglasak na razvojni aspekt cijele Slavonije te u ovom mandatu nacionalnim i europskim sredstvima učiniti vidljive, relevantne i prepoznatljive iskorake, poručio je premijer. - Ova je Vlada spremna napraviti iskorak za Slavoniju kakav je ona zaslužila. Potezi koje smo jučer napravili glede stabilizacije stanja u Agrokoru vrlo su relevantni za Slavoniju, a razvoj događaja potvrđuje ispravnost zakonskog pristupa i postupanja svih dionika u rješavanju toga problema - rekao je Plenković. - Siguran sam da ćemo doći do rješenja koje neće imati negativne efekte za hrvatsko gospodarstvo - rekao je premijer dodavši kako će Ministarstvo financija ovoga tjedna pokušati pronaći rješenja i za probleme Borova. Plenković je progovorio i o burnim tonovima na predsjedništvu HDZ-a na relaciji Hasanbegović-Prgomet-Plenković. - Vi ste bili na sastanku iilija ja? - reagirao je Plenković protupitanjem objasnivši da je dobar dio priče koja je izašla u javnost poluinformacija. - Jedino što je važno je da očekujem punu potporu i lojalnost svim HDZ-ovim kandidatima. Onaj koji misli podržavati kandidate koji nisu dio HDZ-a, vrata su mu otvorena. Plenković je za kraj prokomentirao situaciju na granicama nakon uspostave novog režima. - Cijeli vikend sam se bavio tim problem, pisao Junckeru, razgovarao s Cerarom. Želim reći da je ovakav novi pristup skeniranja svih dokumenata za nas izrazito nepovoljan, jednostavno, ovaj sustav je neizdrživ. To smo rekli i našim EU partnerima. Naš je cilj sustavnu kontrolu na granicama svesti na ciljanu kontrolu, tj. da policija pregledava samo određena vozila za koje imaju indicija da ih treba pregledati. Mi smo turstička zemlja i moramo pronaći rješenje prije Uskrsa.