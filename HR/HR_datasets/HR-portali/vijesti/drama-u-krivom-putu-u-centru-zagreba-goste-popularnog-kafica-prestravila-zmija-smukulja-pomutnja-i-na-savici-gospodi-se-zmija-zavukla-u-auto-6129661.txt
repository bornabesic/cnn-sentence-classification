Stručnjaci kažu da je prerano govoriti o najezdi, ali tri dojave o zmijama u manje od tjedan dana iznenadila je i djelatnike Službe za hvatanje i zbrinjavanje životinja iz azila u Dumovcu, koji kažu da proteklih godina u svibnju nije bilo ovako. Baš u četvrtak su izašli na teren u potrazi za još neidentificiranom vrstom zmije u naselju Jarun, a u utorak su dva sata izvlačili neotrovnu zmiju bjelicu iz automobila preplašene gospođe na Savici. U ponedjeljak je, pak, u samom centru grada, u dvorištu popularnog kafića Krivi put na Savskoj cesti, goste iznenadila zmija smukulja koja je bila u lovu na guštere kojima se hrani. - Dvadeset godina hodam po šumama i nisam vidio zmiju, a onda dođem u Zagreb i usred bijela dana, u samom centru grada, vidim zmiju. Bilo mi je to baš zanimljivo. Nestala u grmlju nedaleko od željezničke pruge - otkriva nam mladi glumac i fotograf Ivan Gundić. Ovaj bliski susret sa zmijom, na manje od kilometra udaljenosti od Trga bana Josipa Jelačića, dogodio se oko 16.30 sati. Samo dan kasnije prava drama odvijala se u kvartu Savica. Zmija, za koju su nam stručnjaci na osnovi fotografija rekli kako je riječ o bjelici, zavukla se u automobil. Zmiju je uočio slučajni prolaznik te je odmah pozvao policiju, a policija djelatnike azila Dumovec. Vedran Djulić / CROPIX Zoran Tadić, stručnjak za zmije s PMF-a   Zoran Tadić, stručnjak za zmije s Prirodoslovno-matematičkog fakulteta, tvrdi da su upravo temperature od oko 25 Celzijevih stupnjeva najugodnije za zmije. Ove godine je na Medvednici izbila epidemija mišje groznice, a razlog je povećan broj glodavaca. A kada ima mnogo glodavaca, ima i mnogo zmija kojima su glodavci omiljena hrana. Stručnjaci kažu kako je pri bliskom susretu sa zmijom bilo koje vrste najbolje ostati smiren, ne pokušavati je uhvatiti i udaljiti se. Najbolje je zvati nadležnu službu u Dumovcu koja je osposobljena za uklanjanje zmija.