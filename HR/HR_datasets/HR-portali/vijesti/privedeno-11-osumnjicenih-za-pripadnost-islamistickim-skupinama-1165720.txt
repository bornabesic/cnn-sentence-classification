U dvije odvojene policijske akcije u Španjolskoj uhićeno je 11 osoba osumnjičenih za pripadnost islamističkim skupinama, a neke policija povezuje s bombaškim napadima u Bruxellesu u kojima je poginulo 35 osoba. U Barceloni i okolici privedeno je osam marokanskih i jedan španjolski državljanin koje policije u Kataloniji i Belgiji vežu uz eksplozije na briselskom aerodromu Zaventem te stanici podzemne željeznice Maelbeek 22. ožujka 2016. Kasnije su tijekom dana pored Segovije uhićeni marokanski i španjolski državljanin osumnjičeni za financiranje islamističkih militanata, ali ne i za napad u Bruxellesu. Policija u Barceloni priopćila je kako su neki od devetorice privedenih bili povezani s osobama ranije uhićenima u Belgiji za napad na aerodromu i podzemnoj željeznici. Istraga autonomne katalonske i belgijske policije pokrenuta je prije nekoliko mjeseci, a istražitelji vjeruju da su najmanje trojica privedenih Marokanaca bili u kontaktu s optuženima u Belgiji za napade. “Devetorica uhićenih, sve muškarci u dobi od 30 do 40 godina, jedan španjolski, a ostali marokanski državljani privedeni su zbog udruživanja u terorističku organizaciju i zbog radnji povezanih s organiziranim kriminalom”, navedeno je u priopćenju policije u Kataloniji, pokrajini na sjeveroistoku Španjolske. Istražitelji napominju da oni više od 20 godina žive u Kataloniji i da su često putovali u Maroko, zemlju na sjeveru Afrike koja graniči sa Španjolskom. Policija upala u 12 stanova Policija je upala u dvanaest stanova i prostora u širem području Barcelone i pronašla “dokumente, elektroničke aparate, računala, novac, vatreno oružje te različite supstance”. U suradnji s marokanskom policijom pretraženi su i neki domovi u Maroku povezani s privedenim osobama. Šef katalonske policije, Josep Lluis Trapero, rekao je nakon operacije koja je počela u 4.30 sati ujutro da četvorica pripadaju tzv. Islamskoj državi, a ostali su registrirani u policiji zbog trgovine drogom. Policija navodi kako je operacija provedena nakon dojave građana. Devetorica uhićenih trebala bi u četvrtak izaći pred istražnog suca. U odvojenoj akciji u utorak španjolska policija je pored Segovije privela marokanskog i španjolskog državljanina zbog njihove poslovne povezanosti s jednim egipatskim državljaninom uhićenim u subotu. “Veze te osobe u Španjolskoj dovele su istražitelje do otkrića mreže poduzeća čiji korisnici bi mogli biti podupiratelji nekog oblika terorizma”, navedeno je u priopćenju španjolskog ministarstva unutarnjih poslova. Tim uhićenjima broj privedenih pod sumnjom za pripadnost islamističkim militantima popeo se na 33 od početka godine, navodi ministarstvo unutarnjih poslova. >>Objavljena dramatična snimka pucnjave. Predao se drugi osumnjičeni >>Kim Jong-un prijeti SAD-u 'supermoćnim napadom', a ni Putin ne miruje! 