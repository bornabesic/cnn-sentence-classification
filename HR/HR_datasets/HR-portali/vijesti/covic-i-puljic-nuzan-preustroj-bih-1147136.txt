Hrvatski član Predsjedništva BiH Dragan Čović i vrhbosanski nadbiskup, kardinal Vinko Puljić ocijenili su tijekom jučerašnjeg susreta da je položaj Hrvata katolika u toj zemlji iznimno loš te su pozvali na zajedništvo Hrvata u BiH i na preustroj zemlje kako bi se ostvarila jednakopravnost. Promjena izbornog zakona Nedovoljna razina ustavne, pravne i političke sigurnosti produbljuje neravnopravnost i na svim drugim poljima, poglavito u pogledu uključenosti i pristupa vitalnim društvenim procesima. Sve to upućuje na rastuću potrebu jačanja zajedništva među Hrvatima, kao i suradnje među svim vjerskim, društvenim, političkim i intelektualnim sastavnicama. Posebno je naglašena pozitivna uloga Hrvatskog narodnog sabora kao institucije koja sve više dobiva na značaju u ukupnom društveno-političkom životu BiH i koja predstavlja sveobuhvatan i vjerodostojan izraz potreba i interesa hrvatskog naroda u BiH. Ohrabruje proces političkog profiliranja HNS-a kao institucije koja artikulira i štiti nacionalne interese hrvatskog naroda u BiH, koji, temeljem ustavne odredbe o konstitutivnosti, polaže neotuđivo pravo na vlastiti subjektivitet, suverenost, sudjelovanje i ravnopravno odlučivanje. Sa žaljenjem je zaključeno da BiH ni gotovo 22 godine nakon rata nije u stanju podjednako zaštititi sve konstitutivne narode, rečeno je. Stoga su BiH nužne promjene. Narod koji nema adekvatne zaštitne mehanizme na raspolaganju ni mogućnost njegovanja vlastitih društvenih, političkih, kulturnih pa i religijskih posebnosti, ostavljen je na milost i nemilost zlonamjernicima koji se rukovode zakonitostima političke sile i moći, a oni su po svojoj naravi krajnje nepravedni i protivni općim moralnim i ljudskim vrijednostima, naglašeno je. Država koja počiva na nepravdi, čiji zakoni i institucije guše i sankcioniraju dobronamjerne kapacitete jednog od konstitutivnih naroda, tendenciozno ga isključujući iz procesa odlučivanja i gurajući ga na marginu, u opreci je s europskim i demokratskim standardima. Stoga su bez odgađanja nužne institucionalno-zakonske korekcije koje će isključiti mogućnost da netko drugi odlučuje uime Hrvata. To znači da se zakonski moraju onemogućiti manipulacije u procesu izbora političkih predstavnika Hrvata, a potom i u procesu formiranja vlasti na svim razinama. Plaćaju privid stabilnosti U BiH je godinama na djelu privid stabilnosti političkog sustava koji se održava na račun političke, a potom i svake druge obespravljenosti Hrvata, što je u godinama nakon rata sve više dobivalo na intenzitetu, zaključili su politički čelnih Hrvata u BiH Dragan Čović i kardinal Vinko Puljić.