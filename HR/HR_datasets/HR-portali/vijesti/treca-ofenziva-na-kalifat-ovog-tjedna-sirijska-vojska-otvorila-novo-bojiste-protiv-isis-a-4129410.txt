Sirijska vojska potpomognuta ruskim zračnim udarima otvorila je u petak novo bojište protiv Islamske države (IS), što je treći masovni napad na samoproglašeni kalifat ovoga tjedna, nakon što su se iračke snage približile Falluji, a sirijska milicija napredovala oko Raqqe uz američku potporu. Tri goleme ofenzive predstavljaju jednu od dosad najagresivnijih kampanja protiv IS-a koji je prije dvije godine proglasio da želi vladati nad svim muslimanima u dijelovima Iraka i Sirije, Teški ruski zračni napadi usmjereni su na IS-ov teritorij na istoku sirijske pokrajine Hama, uz granicu s provincijom Raqqom. Nešto istočnije je grad Raqqa, prijestolnica IS-a u Siriji i zajedno s Mosulom u Iraku glavni cilj koalicije koja želi uništiti kalifat. Sirijska vojska napredovala je oko 20 kilometara i došla je do granica pokrajine, objavio je Sirijski opservatorij za ljudska prava. Istovremeno, milicije koje podupire SAD, uključujući kurdske borce i njihove arapske saveznike, napadaju IS u drugim dijelovima pokrajina Raqqa i Alepo. Američka vojska objavila je da ofenziva napreduje, uz žestok otpor radikalnih islamista. U Iraku, vladine snage uz pomoć američkih zračnih napada i proiranskih šijitskih milicija ušle su u ponedjeljak u južna predgrađa utvrde IS-a Falluje. Već četiri dana drže položaje i nisu se približile glavnim, najnaseljenijim dijelovima tog grada oko 50 kilometara od Bagdada.