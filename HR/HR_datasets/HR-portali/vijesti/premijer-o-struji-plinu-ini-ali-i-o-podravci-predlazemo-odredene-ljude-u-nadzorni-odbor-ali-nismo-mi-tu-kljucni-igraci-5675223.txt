Nakon sjednice, u prisutnosti premijera i ministra zdravstva Milana Kujundžića, ministrica regionalnoga razvoja i fondova Europske unije Gabrijela Žalac, ravnatelj Opće bolnice „Dr. Ivo Peidišić“ Sisak Tomislav Dujmenović i ravnatelj Središnje agencije za financiranje i ugovaranje programa i projekata Europske unije Tomislav Petric, potpisali su dva ugovora za projekte koji se financiraju iz fondova EU: Ugovor o dodjeli bespovratnih sredstava unutar Poziva na dostavu projektnih prijedloga Poboljšanje isplativosti i pristupa dnevnim bolnicama i/ili dnevnim kirurgijama i Ugovor o dodjeli bespovratnih sredstava unutar Poziva na dostavu projektnih prijedloga Poboljšanje pristupa hitnoj zdravstvenoj zaštiti u okviru Operativnog programa „Konkurentnost i kohezija 2014.-2020.“ Riječ je zapravo o dva projekta. Projekt „Rekonstrukcija bolničkog kompleksa i uspostava dnevne bolnice u Općoj bolnici ''Dr. Ivo Pedišić" Sisak kroz infrastrukturna ulaganja i opremanje“, ukupno je vrijedan 59.363.960,00 kuna (50 milijuna kuna bespovratnih EU sredstva, odnosno 84 posto). Cilj projekta je postići veću sigurnost zdravstvenog postupka i optimizaciju procesa rada. Projekt je usmjeren prvenstveno prema pacijentima kojima će se bitno povećati kvaliteta i dostupnost usluga u dnevnoj bolnici. Drugi je projekt „Rekonstrukcija bolničkog kompleksa i uspostava objedinjenog hitnog bolničkog prijema u Općoj bolnici ''Dr. Ivo Pedišić" Sisak kroz infrastrukturna ulaganja i opremanje“, vrijedan 29.160.375,00 kuna (20 milijuna kuna bespovratnih EU sredstva, odnosno 69 posto). Cilj projekta je postići bolju uslugu i smanjiti troškove hitnog prijema, a projekt je usmjeren prvenstveno prema kvalitetnijoj medicinskoj usluzi. I Plenković i Žalac su izrazili zadovoljstvo potpisanim ugovorima jer će, kako su istakli, od njih stanovnici županije i Siska i svi koji gravitiraju gradu imati puno veće koriste te kvalitetnije uvjete zdravstvene zaštite. Potpisani ugovoru si i, nadovezao se Kujundžić, potvrda da medicina u ovoj županiji prati suvremene tokove. -Ovo je i potvrda da Vlada radi u tišini i da će se iza nas vidjeti tragovi, a ne samo priče – istaknuo je Kujundžić. Plenković se na kraju osvrnuo na sjednicu te istaknuo da su svim točkama koje su se našle na dnevnom redu željeli pokazati koliko energije svi resori ulažu u boljitak županije. Također, osvrnuo se i na posjet sisačkoj rafineriji te na samu Inu i fazu otkupa MOL-ovih dionica. - Cilj je da Ina bude vertikalno-integrirana kompanija koja ima svoja nalazišta nafte i plina, modernizirane rafinerije i maloprodajnu mrežu. Savjet za otkup dionica MOL-a koji smo osnovali sastao se prošli tjedan i utvrđeni su kriteriji za otkup dionica. Neki od njih su da ne generira novi dug, da transakcija bude transparentna i da se u to uključe sve nadležne institucije – kratko je komentirao Plenković, dodavši da se druga arbitraža u slučaju Ina-MOl, ona u Washingtonu, nastavlja normalnim putem i odvija prema planu. Što se tiče struje, ponovno je istaknuo da je cijena struje smanjena zbog stope PDV-a, ali da zbog naknade za proizvodnju iz obnovljivih izvora energije koja se treba utvrditi, tj. povećati, to smanjenje može biti malo manje. Vezano za plin i reguliranu cijenu, za što se danas očekivala odluka, rekao je da se vode razgovori sa svim ključnim dionicima i da se ulažu maksimalni napori da ne dođe do povećanja cijene. - Kada se steknu uvjeti, donijet ćemo odluku. Još imamo malo vremena – rekao je Plenković. Nije odgovorio kada se točno na kraju može očekivati ta odluka, no neslužbene informacije govore da bi to moglo biti sljedeći tjedan u ponedjeljak. Aktualna tema je i Podravka i biranje nove Uprava, no Plenković je i tu bio prilično diplomatičan i štur s informacijama, tek spomenuvši da Hrvatska ima malo više od 25 posto dionica u Podravci i da su mirovinski fondovi ključni igrači. - Vlada predlaže određene ljude u Nadzorni odbor, no proces razgovora Nadzornog odbora je izvan utjecaja Vlade – kratko je istaknuo premijer, dodavši da će cjelovitu informaciju imati kad se vrati u Zagreb.