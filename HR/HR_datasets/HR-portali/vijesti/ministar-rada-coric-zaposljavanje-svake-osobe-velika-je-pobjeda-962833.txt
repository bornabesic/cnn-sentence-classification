Foto: Hina MINISTAR rada i mirovinskog sustava Tomislav Ćorić je, otvarajući 10. sajam poslova u Rijeci, rekao da je smanjenje nezaposlenosti "cilj svih ciljeva" vlade i da je zapošljavanje svake osobe velika pobjeda.   "U Hrvatskoj je sad 216.670 nezaposlenih osoba, a značajno smanjenje nezaposlenih u ožujku ove godine u odnosu na prethodno razdoblje govori o zaustavljanju negativnih trendova", rekao je Ćorić.  Vršitelj dužnosti Hrvatskog zavoda za zapošljavanje Ante Lončar istaknuo je da je vlada u 2017. godini za mjere aktivne politike zapošljavanja osigurala 1,5 milijardi kuna, a njima je planirano obuhvatiti više od 40.000 osoba.  Vršitelj dužnosti predstojnika Hrvatskog zavoda za zapošljavanje - Područnog ureda Rijeka Željko Marković ocijenio je da je Sajam poslova u 10 godina postojanja ispunio ciljeve zbog kojih je pokrenut, a to je izravan susret poslodavaca i tražitelja poslova kako bi obje strane iz toga kontakta ostvarile uzajamnu korist. Ove godine je novost "speed dating", brzi razgovor poslodavaca s mnogo kandidata. Predstavlja se pedesetak izlagača, poslodavaca i predstavnika ustanova. Obersnel nahvalio Rijeku  Riječki gradonačelnik Vojko Obernsel je rekao da je Grad Rijeka, kroz sustav gradske uprave, komunalnih društava i povezanih ustanova, koristeći mjere zapošljavanja HZZ-a, samo putem programa stručnog osposobljavanja bez zasnivanja radnog odnosa angažirao oko 600 mladih, od kojih su mnogi nakon toga i zaposleni.  Grad na sajmu sudjeluje s dva programa, a to su start-up inkubator za mlade, kroz koji je dosad u četiri godine prošlo sedam generacija, te europski projekt edukacije za start-up tvrtke u kojemu sudjeluje šest europskih zemalja, rekao je gradonačelnik.  Zamjenik primorsko-goranskog župana Marko Boras Mandić je istaknuo sa zadovoljstvom da su trendovi povećanja nezaposlenosti koji su bili prisutni do prije pet godina u posljednje vrijeme obrnuti te da je sve više zapošljavanja. "Sad se stvara drugačija situacija, u kojoj poslodavci teže dolaze do kadrova, posebno kvalitetnih", rekao je Boras Mandić.  Sajam poslova odvija se danas u zgradi Sveučilišnih odjela Sveučilišnog kampusa na Trsatu.