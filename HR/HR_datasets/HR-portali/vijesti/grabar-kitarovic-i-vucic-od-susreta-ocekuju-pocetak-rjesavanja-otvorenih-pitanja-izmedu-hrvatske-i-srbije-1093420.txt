Hrvatska predsjednica Kolinda Grabar-Kitarović rekla je danas uoči potpisivanja izjave o unaprjeđenju odnosa Srbije i Hrvatske u ponedjeljak sa srbijanskim premijerom Aleksandrom Vučićem, kako želi da taj susret "zaista bude povijesni" jer obje strane žele da se otvorena pitanja počnu rješavati, dok je Vučić rekao kako će susret biti prvi korak u zatopljavanju odnosa dviju zemalja. Prenoseći izvatke iz eksluzivnog intervjua Kolinde Grabar-Kitarović Radio-televizija Srbije navodi ocjenu hrvatske predsjednice kako to neće biti "još jedan protokolaran susret". "Iskrena volja obje strane je da se krene u konkretno rješavanje otvorenih pitanja. Ovo nije još jedan protokolaran susret. Nama nije cilj da se to samo zabilježi na papiru ili da se pošalje poruka međunarodnoj zajednici da smo se sastali", rekla je hrvatska predsjednica u intervjuu.  Grabar-Kitarović naglašava kako sastanak s Vučićem u ponedjeljak "nije potaknula međunarodna zajednica, već je motiviran međusobnom željom da učinimo konkretne korake u cilju približavanja dviju država". Uz intervju Grabar-Kitarović nacionalnoj televiziji Srbije, ekskluzivno za Hrvatsku radio-televiziju govorio je mandatar za sastav buduće srbijanske vlade Aleksandar Vučić, poručivši da će njihov sutrašnji susret biti prvi korak u zatopljavanju odnosa Hrvatske i Srbije. "Mislim da smo postignuli odličan rezultat. Sporazum se bavi suštinskim, ozbiljnim, strateškim pitanjima za Srbiju i Hrvatsku. Trebamo pokušati više razgovarati jedni s drugima, pokazati veće poštovanje jedni prema drugima. Ono što ja kažem, da češće Hrvati uđu u srpske cipele, a Srbi u hrvatske, čini mi se da bismo se bolje razumjeli", rekao je, među ostalim, Vučić u intervjuu za HRT. Grabar-Kitarović i  Vučić će se sastati u ponedjeljak u Dalju u Hrvatskoj, a potom posjetiti Tavankut i Suboticu u Srbiji gdje će potpisati Deklaraciju o unaprjeđenju odnosa i rješavanju otvorenih pitanja između Srbije i Hrvatske koja će uključiti obostranu zaštitu prava manjina, želju da se riješe granični sporovi, pitanje nestalih i sukcesije, a iz ureda predsjednice ističe se da će to biti izraz želje obje strane da se krene naprijed u odnosima dviju zemalja. Direktorica beogradskog Centra za vanjsku politiku Aleksandra Joksimović kaže za RTS da je"najvažnije da splasne politička tenzija, kako bi se moglo razgovorom doći do rješenja".  "U radikalizaciji obje strane zauzimaju čvrste pozicije i onda nema kompromisa. Zaista raduje ideja da će politička volja otvoriti put dijalogu", rekla je je  Joksimović. 