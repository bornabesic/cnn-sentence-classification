Marijana Puljak, predsjednica stranke Pametno i splitska gradska vijećnica, kandidatkinja je te stranke za gradonačelnicu Splita na lokalnim izborima u svibnju, jednoglasno je na sjednici u utorak odlučila Skupština ogranka Split. "Pokazali smo koliko volimo svoj grad, koliko nam je stalo do reda i pravila. Imamo viziju razvoja grada, želimo, znamo i možemo Split učiniti gradom s najboljom kvalitetom života u Hrvatskoj. Građani prepoznaju naš trud i borbu za javni interes i zato vjerujem u odličan ishod izbora u svibnju", rekla je. Puljak naglašava kako će stranka Pametno ponuditi potpuni zaokret u upravljanju gradom. "Ostat ćemo dosljedni sebi i beskompromisno se boriti za društvo jednakih mogućnosti za sve. Za grad bez namještanja natječaja i fiktivnog zapošljavanja, za komunalni red, Strategiju razvoja grada, novi GUP. Otvorit ćemo gradsku upravu građanima, kroz transparentan rad i dijeljenje svih informacija", kazala je. Dodala je i kako su svjesni problema u kojima se Grad nalazi i naglasila kako će vrijedno raditi na njihovom rješavanju. "Splitom će, nakon dva katastrofalna gradonačelnika, konačno vladati žena, s potpuno novim pristupom upravljanju gradom", ističu u priopćenju iz stranke Pametno i zaključuju kako je vrijeme da Split postane moderan, europski grad ugodnog života za sve njegove građane.