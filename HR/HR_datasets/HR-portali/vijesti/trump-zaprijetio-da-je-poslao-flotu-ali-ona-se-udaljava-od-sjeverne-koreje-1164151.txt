Kad je američki predsjednik Donald Trump ranije ovoga tjedna prijetio da je uputio "armadu" kao upozorenje Sjevernoj Koreji skupina vojnih brodova vođena nosačem zrakoplova bila je još daleko od Korejskog poluotoka i u međuvremenu je nastavila ploviti - suprotnim smjerom. Tijekom vikenda, dok je Sjeverna Koreja pokazivala nove rakete na paradi i provodila neuspješne testove, bila je još dalje od Korejskog poluotoka nego u trenutku Trumpove prijetnje prolazeći kroz Sundski tjesnac u Indijski ocean. Američko zapovjedništvo za Tihi ocean objasnilo je u utorak da je skupina prvo trebala dovršiti vježbe s Australijom koje su skraćene ali da sada kreće na zapadni Pacifik kako je naređeno. Zbunjujući slučaj izazvao je reakcije stručnjaka za korejsku krizu koji postavljaju pitanje potkopava li to vjerodostojnost Trumpove administracije u trenutku dok američka retorika o razvoju sjevernokorejskog nuklearnog programa izaziva zabrinutost zbog mogućeg sukoba. "Ako prijetite a vaša prijetnja nije vjerodostojna to će jedino potkopati vašu politiku prema njima. A to bi bio logični zaključak na temelju onoga što se upravo dogodilo", kaže stručnjak za Sjevernu Koreju Joel Wit iz promatračke skupine "Sjever 38" sa sveučilišta Johns Hopkins. Američko zapovjedništvo u priopćenju 10. travnja objavilo je da je admiral Harry Harris, zapovjednik flote na Tihom oceanu, poslao napadačku skupinu Carl Vinson "prema sjeveru u zapadni Pacifik". Svjetski mediji prenijeli su da će brodovi na odredište stići za tjedan dana a mornarica je objavila da iz sigurnosnih razloga ne objavljuje buduće lokacije nosača zrakoplova. Ministar obrane Jim Mattis u međuvremenu relativizirao je upućivanje nosača zrakoplova kazavši da "ne postoji specifični zahtjev ili posebni razlog zbog kojeg ga šaljemo gore". On je netočno kazao da je nosač povučen iz vježbe s Australijom.  Pentagon je nakon toga objavio da nosač neće pristati u australsku luku Fremantle, ali ne i da je vježba otkazana. >> Sjeverna Koreja upozorava SAD: Spremni smo uzvratiti nuklearnim napadima >> Sjeverna Koreja obećala nemilosrdan odgovor na svaku provokaciju Američki potpredsjednik Mike Pence kazao je danas da će Washington surađivati sa saveznicima i Kinom kako bi se Sjevernu Koreju ekonomskim i diplomatskim putem prisililo na pomake i dodao je da će Amerika na svaki napad "odgovoriti silovito". Pence je u Tokio stigao u utorak iz Južne Koreje i potvrdio je japanskim dužnosnicima da je SAD predan ograničavanju sjevernokorejskog nuklearnog programa. Govoreći na nosaču zrakoplova USS Ronald Reagan koji je trenutno na održavanju u luci Jokosuka Pence je rekao da su američke namjere u svjetlu prijetnji koje predstavlja Sjeverna Koreja nepokolebljive. "Oni koji bi provjeravali našu odlučnost i spremnost moraju znati da ćemo poraziti svakog napadača i nadjačati svako korištenje konvencionalnog ili nuklearnog oružja silovitim i učinkovitim američkim odgovorom", rekao je Pence ponavljajući da su na stolu sve opcije protiv Pjongjanga. Pence je rekao da je razgovarao s američkim predsjednikom i da će do 2020. oko 60 posto američke vojne flote biti u toj regiji i da će uloga Japana rasti. Pence je kazao i da će SAD štititi slobodu plovidbe i leta na području Južnog Kineskog mora u kojem Peking polaže pravo zajedno s još nekoliko istočnoazijskih zemalja na ista područja. Pence iz Japana u srijedu odlazi za Indoneziju. Američki predsjednik Donald Trump naredio je da agencije američke administracije razmotre je li ukidanje sankcija protiv Irana u nacionalnom interesu SAD-a, objavio je američki državni tajnik Rex Tillerson u utorak. Tillerson je u priopćenju naveo da Iran ispunjava obveze iz dogovora o iranskom nuklearnom programu ali da postoji zabrinutost da sponzorira terorizam. Kazao je kako je obavijestio Kongres o tome. Dogovorom iz 2015. između Irana i šest velikih svjetskih sila ograničen je iranski nuklearni program u zamjenu za ukidanje međunarodnih sankcija protiv te zemlje. Trump je taj sporazum nazvao "najgorim sporazumom ikad dogovorenim". Sporazum je dogovorila administracija prethodnog američkog predsjednika Baracka Obame. 