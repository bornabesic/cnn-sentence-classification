Stotinjak migranata koji su pješice iz Beograda stigli do hrvatske granice, kod Tovarnika, odbili su smještaj u prihvatnim centrima Srbije, prenijeli su u nedjelju navečer vojvođanski mediji. "Oko stotinjak migranata stiglo je blizu granice s Hrvatskom, i dalje s istim zahtjevima - da prijeđu u Hrvatsku'“, rekao je Ivan Mišković iz Povjerenstva za izbjeglice. On je naveo da su migranti vani, na jednoj strani auto ceste, dodajući da nitko nije prihvatio da ostane u bilo kojemu prihvatnom centru. "Tamo je policija i ljudi iz Povjerenstva. I dalje im nudimo smještaj u centrima i ulazak u proceduru koji oni neće, i ostaju pri svojim zahtjevima da prijeđu u Hrvatsku", rekao je Mišković. Državni tajnik u Ministarstvu za rad, zapošljavanje, boračku i socijalnu zaštitu Nenad Ivanišević rekao je ranije da su migranti pod neprestanom pratnjom policije, UNHCR-a i Povjerenstva, te da je njihov odlazak ka granici s Hrvatskom još jedan uzaludan pokušaj očajnih ljudi da skrenu pozornost na sebe i natjeraju EU da otvori granice. "I dosadašnji pokušaji su bili neuspješni. Očekujem da se brzo vrate u Beograd, odnosno u prihvatne centre", rekao je Ivanišević navodeći da je u Srbiji trenutačno oko 6.000 ljudi, a u prihvatnim centrima ima mjesta za oko 5.000 osoba, te da će zahvaljujući donacijama do konca mjeseca ti kapaciteti biti prošireni za još 1.000 mjesta, prenijela je Radio televizija Vojvodine (RTV). Pomoćnik povjerenika za izbjeglice Ivan Gerginov izjavio je da će skupina migranata, uglavnom iz Afganistana i Pakistana, vjerojatno pokušati željezničkom prugom ući u Hrvatsku, ali da ne vjeruje da će u tome i uspjeti. „Neki od njih su pješice, a neki vlakom iz Rume jutros stigli do Šida i ne vjerujem da će uspjeti ući Hrvatsku", rekao je Gerginov. Skupina od oko 120 migranata, uglavnom iz Afganistana i Pakistana, krenula je pješice iz Beograda ka Hrvatskoj u nadi da će uspjeti preći granicu i domoći se Italije i Francuske. Hrvatski ministar unutarnjih poslova Vlaho Orepić obišao je u nedjelju popodne granicu kod Tovarnika te izvijestio kako je ondje stanje stabilno te da nema naznaka problema s migrantima. Ocijenio je da nema ni jednog razloga zašto bi netko prešao ilegalno u Hrvatsku te dodao kako je to zaključak njegovog današnjeg nadzora granice kod Tovarnika. Poručio je kako će hrvatska policija u potpunosti zaštititi hrvatsku granicu od ilegalnih prelazaka ljudi i robe. Na pitanje zna li što će biti s tom skupinom migranata, Orepić je odgovorio kako će biti smješteni u prihvatni centar u Šidu, a da će ih, ukoliko budu pokušali ući u Hrvatsku, policija u tome spriječiti. Neslužbeno je potvrđeno kako je granični prijelaz u Šidu tijekom dana bio nekoliko puta zatvoren, no u večernjim satima promet se kroz taj granični prijelaz, kao i kroz prijelaz Tovarnik u Hrvatskoj, odvija normalno.