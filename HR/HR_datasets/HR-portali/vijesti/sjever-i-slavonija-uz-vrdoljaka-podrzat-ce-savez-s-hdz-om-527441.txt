Hoće li HDZ uspjeti složiti novu parlamentarnu većinu ili ćemo na nove izbore? Pitanje je u zraku već mjesec dana, a odgovor bi, čini se, mogli dobiti ovoga tjedna. Ključ u svojim rukama drži HNS čiji je čelnik Ivan Vrdoljak, kako su izvještavali mediji, ušao u pregovore o koaliciji s Andrejom Plenkovićem.  Izazvalo je to veliku buru među članstvom HNS-a jer dobar dio se protivi ovakvoj suradnji, a u nedjelju navečer mogle su se čuti i izjave kako je upravo Vrdoljakovo koketiranje s desnicom krivo za poraz Anke Mrak Taritaš i drugih HNS-ovih kandidata na lokalnim izborima. Dok se kuloarima već lomila priča o Vrdoljakovih ostavci, a počeli su stizati i javni pozivi da to učini, HNS-ov predsjednik branio se da je sve oko te koalicije s HDZ-om bio medijski spin kako bi se "Mrak Taritaš odmaknula od HNS-a i dobila još glasova". Još u petak sve je izgledalo puno izvjesnije. Neslužbeno se govorilo kako postoji mogućnost da Vrdoljak bude i potpredsjednik Vlade za društvene djelatnosti, a navodno bi se HDZ bio spreman odreći ministra obrazovanja Pave Barišića čiju smjenu su tražili HNS i SDP. Umjesto njega bi bio rektor riječkog Sveučilišta blizak HNS-u, Pero Lučin. Time bi HNS uspio provesti reformu obrazovanja na drugačijim postavkama, a pogotovo ako bi se vratio Boris Jokić za voditelja reforme. U tom kontekstu treba gledati i objavu Ivana Vrdoljaka u gluho doba noći "da će se izboriti za obrazovnu reformu, makar mu to bilo zadnje što ću učiniti u politici".  Druge su opcije da Vrdoljak preuzme Ministarstvo zaštite okoliša i energetike, a ako bi svi HNS-ovci podržali plan, ta stranka bi mogla dobiti i pravosuđe i upravu, te svoje ljude po drugim ministarstvima.  No, da bi se sve ovo realiziralo, HDZ-ovu ponudu mora prihvatiti barem sedam od devet zastupnika HNS-a u Saboru od kojih je dobar dio protiv takve ideje.  Vesna Pusić je sinoć u stožeru Anke Mrak Taritaš dala do znanja da neće ići u koaliciju s HDZ-om jer je HNS stranka koja je uvijek promovirala i promovirat će građansku opciju.  - Kad netko izgubi, traže se razlozi. Mislim da je izlaznost bila malo veća, Zagreb bi dobio šansu za promjene. Očekujem da ćemo imati parlamentarne izbore jer većina je vrlo tanka, ako je uopće ima u Saboru, rekla je Pusić. Iduća četiri dana trebala bi nam ponuditi odgovore na sva pitanja. Već danas sastaju se tri stranačke organizacije HNS-a sa sjevera Hrvatske - iz Međimurske, Varaždinske i Koprivničko-križevačke županije. Kako doznaje Jutarnji list, te organizacije mogle bi podržati koaliciju s HDZ-om. Utorak donosi presudnu sjednicu Predsjedništva HNS-a. Očekuje se burna rasprava o koaliciji s HDZ-om. Od 17 članova Predsjedništva zasad ih je sedam protiv ili bi mogli biti protiv, a ostali su ili neodlučni ili za. U srijedu se održava sjednica Središnjeg odbora HNS-a. Izvori bliski Vrdoljaku vjeruju da bi on i tu mogao imati većinu te da bi ga moglo podržati 80-ak članova, a posebno najveće organizacije na sjeveru i Slavoniji. U četvrtak je sjednica Hrvatskog sabora na kojoj se očekuje da bi premijer Plenković mogao predložiti nove ministre među kojima bi, pristanu li na ponudu, moglo biti najmanje tri HNS-ovca.