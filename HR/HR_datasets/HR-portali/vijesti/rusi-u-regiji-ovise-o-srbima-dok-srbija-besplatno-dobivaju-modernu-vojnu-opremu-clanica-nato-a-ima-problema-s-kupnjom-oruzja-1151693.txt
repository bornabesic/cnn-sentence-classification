Bivši šef bugarske obavještajne agencije, general Kircho Kirov kazao je da Rusija vojno pomaže Srbiji koja postaje ozbiljan faktor u regiji, piše bugarski Focus.  – Rusija akcije NATO-a u Crnom moru smatra agresivnima i odgovorit će na njih. Tenzije između NATO-a i Rusije događaju se opasno blizu Bugarske i nedvojbeno će utjecati na situaciju u regiji – kazao je Kirov te dodao kako će se ta "igra živaca" nastaviti i u budućnosti.  Nada se da su "živci dovoljno debeli" s obje strane te da neće biti novih provokacija koje bi dovele do vojnog sukoba Rusije i NATO-a.  Srbija dobiva vojnu pomoć od Rusije – Sve to stvara opasnu situaciju koju naše (bugarske, op.a.) oružane snage moraju pratiti s posebnom pozornošću – rekao je general i dodao da je sada jasno kako u regiji Rusija ovisi o Srbiji.  – Srbija je okružena članicama NATO-a, no dobiva vojnu pomoć od Rusije. Bugarska, iako članica NATO-a, ima problema s nabavom modernog naoružanja, dok Srbija modernu vojnu opremu, kao i moderne letjelice i rakete, dobiva besplatno. U regionalnim uvjetima sigurno je da Srbija postaje vojni faktor – kazao je Kirov.  Smatra da će to sigurno utjecati na regiju i stvoriti atmosferu sukobljavanja i da će još dugo vremena postojati i problem između Srbije i Kosova.  >>NATO diže borbenu spremnost: Priprema li se svijet za novi veliki rat? >>NATO: Jačamo svoju nazočnost u Crnom moru. Moskva: To je još jedan korak prema jačanju napetosti 