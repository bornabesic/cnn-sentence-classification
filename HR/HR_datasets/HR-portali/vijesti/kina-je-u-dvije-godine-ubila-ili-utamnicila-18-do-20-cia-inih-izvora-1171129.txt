Kina je ubila ili utamničila 18 do 20 CIA-inih izvora od 2010. do 2012., ugrozivši američke špijunske operacije u velikom obavještajnom prodoru čije podrijetlo nije utvrđeno, izvijestio je u subotu list The New York Times. Istražitelji su podijeljeni oko toga je li postojao špijun unutar Središnje obavještajne agencije (CIA) koji je izdao izvore ili su Kinezi hakirali tajni CIA-in komunikacijski sustav, piše list navodeći sadašnje i bivše američke dužnosnike. Kinezi su ubili najmanje desetak ljudi koji su davali informacije CIA-i od 2010. do 2012., razorivši mrežu koja je stvarana godinama, navodi list. Jedan je ubijen pred vladinom zgradom u Kini, rekla su tri dužnosnika Timesu, kazavši kako je to trebala biti poruka drugima o radu za Washington. Prodor se smatra posebno štetnim zbog velikog broja izgubljenih izvora koji je jednak onome u Sovjetskom Savezu i Rusiji koji su nestali nakon što je Moskva dobila informacije od špijuna Aldrich Amesa i Roberta Hanssena, navodi se u izvješću. Ames je djelovao kao špijun 1980-tih, a Hanssen od 1979. do 2001. Kineske aktivnosti su počele 2010. kada je američka špijunska agencija dobivala informacije visoke kvalitete o kineskoj vladi od izvora smještenih duboko u kineskoj birokraciji, uključujući probleme s korupcijom vlade u Pekingu, rekla su Timesu četiri bivša dužnosnika. Informacije su počele presušivati krajem te godine a izvori su počeli nestajati početkom 2011., navodi se u izvješću.