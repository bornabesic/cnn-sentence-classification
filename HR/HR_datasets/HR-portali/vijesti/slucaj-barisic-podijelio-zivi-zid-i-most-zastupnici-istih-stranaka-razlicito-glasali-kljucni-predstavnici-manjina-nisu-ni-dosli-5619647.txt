Pavo Barišić ostaje ministar znanosti i obrazovanja. No, još ne može odahnuti jer Most, kojem Barišić može zasad zahvaliti za svoj ostanak u Vladi, najavljuje da očekuje njegovu smjenu ako se nove optužbe o autoplagijatu doktorskog rada u Augsburgu pokažu utemeljenima. Barišić je u Saboru preživio izglasavanje koje je zbog optužbi za plagijat iniciralo 45 članova opozicije, SDP-a, HNS-a i HSU-a; za zahtjev oporbe glasalo je 49 zastupnika, protiv ih je bilo 72, mahom HDZ-ovaca, a 18 suzdržanih. Svi mostovci odlučili su se za gromku šutnju. Baš kao što nitko od njih u maratonskoj raspravi o ministrovoj odgovornosti, koja je trajala u četvrtak do ponoći, nije imao apsolutno ništa za reći. Izglasavanje nepovjerenja podijelilo je zastupnike Živog zida: na suzdržane Ivana Vilibora Sinčića i Gorana Aleksića, a Ivan Pernar i Branimir Bunjac glasali su za smjenu. Od osam zastupnika nacionalnih manjina šestero se njih priklonilo HDZ-u i podržalo Barišića, dok Milorad Pupovac i Furio Radin nisu došli. Premijeru Andreju Plenkoviću, koji je dan prije zdušno branio svojeg ministra odbacujući optužbe za plagijat kao političke konstrukcije jer je "riječ samo o jedno običnoj fusnoti", bilo je stalo da pokaže političku jedinstvenost s koalicijskim partnerima. Uostalom, na Vladi je to jedinstvo i dobio - svih pet Mostovih ministara stalo je iza Plenkovićeve odluke da ne da Barišića. Premijer je ujutro došao u Sabor na posljednju rundu dogovora prije glasanja o nepovjerenju Barišiću.- Sad ću imati sastanak s kolegama iz Mosta - najavio je novinarima, a na pitanje hoće li, ako Most bude protiv ili suzdržan, to utjecati na stabilnost Vlade, kratko je uzvratio "vidjet ćemo kako će se Most postaviti". No, sastanak nije uspio. Podrška koju je Plenković očekivao ipak je izostala. Slučaj plagiranja nije stavljen ad acta. U kuloarima se posljednjih dana moglo čuti kako unutar Mosta postoje različiti stavovi - četiri zastupnika bila su za ostanak Barišića, četiri protiv, a četvorica neodlučna. Most nije htio, tumačili su neslužbeno, ispasti saboter koji ruši Vladu već drugi put, a s druge strane podržavanje ministra s hipotekom plagijatora njih bi kao zagovornika mogla koštati na predstojećim izborima. Očekivalo se da će Maro Kristić i Miro Bulj glasati protiv Barišića. A onda se Most u petak pet do dvanaest odlučio za taktički manevar: bit će suzdržani. No, uz jasnu prijetnju da, dođe li slučaj Barišić opet na dnevni red, drugi put neće biti tako. - Ne, nisam se predomislio. Prije glasovanja stranka je poslala priopćenje i zatražila da svi budemo suzdržani, a ja sam to poštivao - komentirao je Kristić. - Ako se sada potvrdi da je plagirao taj rad, definitivno ćemo inzistirati na njegovu odlasku iako vjerujemo da će premijer i ministar napraviti ono što trebaju napraviti - rekao je, pak, novinarima televizije N1. Politički tajnik Mosta Nikola Grmoja objasnio je da su ostali suzdržani jer nisu željeli podržati "politikantsku inicijativu SDP-a i HNS-a koji su glasovali za dokazanu plagijatoricu u Ustavnom sudu". No, potvrdio je da priča o Barišiću nije završena jer su ga znanstvenici Ivan Đikić i Jure Zovko prijavili u Augsburgu. - Kada bi se pokazalo točnim ovo oko doktorske disertacije, jednostavno nema nikakve šanse da gospodin Barišić ostane ministar jer u tom slučaju to nije pitanje 'fusnote' o kojoj je govorio premijer Plenković - rekao je Grmoja. Suzdržanost mostovaca začudila je potpredsjednika Sabora Željka Reinera. - Uistinu je neobično da je pet ministara u Vladi iz Mosta jednoglasno podržalo Barišića, a zastupnici ne. Postojali su različiti stavovi unutar Mosta i očito je ovaj prevladao iako je u izravnoj suprotnosti s glasanjem ministara - rekao je Reiner, a inzistiranje na Barišićevu odlasku, ako se potvrdi autoplagijat, odbacio je kao hipotetske priče. - Svi ćemo reagirati pokaže li se bilo šta, ali to ne može biti razlogom njihova neutralnog stava - dodao je Reiner. Njegov kolega Branko Bačić malu podršku ministru Barišiću pripisao je pogrešnom glasanju. - Nije naša obveza bila da skupimo 76 zastupnika, već da se ne skupi 76 ruku protiv ministra Barišića. Nismo se trudili oko skupljanja većine. Pojedini zastupnici su greškom - trebali su glasati protiv - pritisnuli zelenu tipku "i". I on je nezadovoljan ponašanjem Mosta jer nije dobro, objasnio je, kad u koaliciji dođe do različitog glasovanja i ne bi bilo dobro da se to ponavlja. Šef SDP-a Davor Bernardić procijenio je kako je glasovanje razotkrilo da je Vlada nestabilna jer 72 glasa nisu saborska većina. - Jučer se Andrej Plenković javno zavezao za ministra Barišića, branio neobranjivo i danas su se legitimno delegitimirali, njih obojica. A autoplagijatorstvo je plagiranje plagiranja samog sebe - to je nezgodno i sramotno za hrvatski sustav i znanost - rekao je Bernardić. - To je ona zagrebačka. ne bi se štel mešat, perem rukice. Pozvao sam ih da budu most, a ne ponton preko baruštine koja u hrvatskoj znanosti i obrazovanju ostavlja tragove, a ti tragovi su takvi da reforma obrazovanja ne ide - dodao je Bernardić. HNS-ov Goran Beus Richembergh smatra kako je Most pokazao koliko visoko drži etičke standarde, kao i u čuvenim aferama "kum", jamstva, ovjera potpisa kod javnog bilježnika. - Ako su htjeli poslati poruku javnosti da ne stoje iza svih HDZ- ovih ministara, postigli su svoj cilj jer je činjenica da je od danas ministru Barišiću ozbiljno načet legitimitet. Vladati se može samo ako iza sebe imate najmanje 76 zastupnika - rekao je HNS-ovac i zaključio kako je "premijer Titanik Vlade ponizio Sabor, čiji je Odbor za etiku u znanosti i visokom obrazovanju jasno rekao da je riječ o plagijatoru, poslao poruku djeci u školama da mogu bez problema prepisivati jer im to radi i njihov ministar".