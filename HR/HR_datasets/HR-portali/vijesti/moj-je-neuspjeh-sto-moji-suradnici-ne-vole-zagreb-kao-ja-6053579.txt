Zagrebački gradonačelnik i predsjednik stranke Rada i solidarnosti Milan Bandić uvjeren je u tri stvari. Prvo, neće biti izvanrednih parlamentarnih izbora jer će u Saboru doći do preslagivanja. Siguran je da će se oni koji sada napadaju premijera Plenkovića nakon lokalnih izbora boriti tko će mu prije sjesti u krilo i dogovoriti većinu. Drugo, da poslovica učenik je nadmašio učitelja ne vrijedi za trenutnu situaciju u SDP-u, njegovoj bivšoj stranci. I treće, sljedeće četiri godine i dalje će upravljati metropolom. - Samo da zdravlja bude. Ništa više - kaže mi. Kad smo kod zdravlja, kako ste? U javnosti se špekulira o tome da ste operaciju dogovorili baš u vrijeme lokalnih izbora, ali i saslušanja zbog afere štandovi? - Pitanje je očito jesam li uopće operiran, zar ne? Za sve dušobrižnike kažem da sam dobro, izašao sam van nakon tri dana, profesor Rašić se ljutio, no jučer mi je rekao da sam dobro i da sve ide svojim tijekom. Ne bojim se da će mi biti nešto loše. Bog uzima najbolje, a ja sam samo dobar. Čuo sam te špekulacije, a špekulantima prepuštam da misle svoje. Ne dao Bog da dožive ono što sam ja doživio. Monstruozne su priče da sam to pripremio zbog izbora i optužnice. Toga se ni Goebbels ne bi posramio. Na tu optužnicu za koju me terete, da sam omogućio udruzi štandove za prikupljanje potpisa za neposredan izbor saborskih zastupnika, sam ponosan. A priče da sam sve tempirao u skladu su s onom otprije četiri godine da sam i snijeg tempirao. Sve je to smiješno, no i pomalo otužno. Našli smo se na Bundeku, a nedavno ste rekli kako će park na Savici biti mali Bundek. Jeste li odustali od tog projekta? - Kad nešto kažem, to i napravim. Pitanje je samo vremena. Naravno, ako građani to budu željeli. Njih 700 je reklo da žele, njih 100 da ne žele. Sad će svaki stanar Savice u poštanski sandučić dobiti anketni listić na kojem će moći sam odlučiti što želi. Ako budu željeli, to ćemo nakon izbora realizirati. Ako ne žele, 39 mjesnih odbora i gradskih četvrti već stoje u redu. Zašto anketu niste radili prije odluke o preuređenju, zašto niste razgovarali sa stanarima prije i proveli anketu? Natječaj je raspisan na brzinu, tvrtka koja je pobijedila ujedno je i predložila izgled parka. Sumnjivo. - Što se tiče natječaja, sve je bilo po zakonskoj proceduri, tako da Vam odmah taj argument izbijam iz ruku. Moji suradnici su pogriješili. A kad oni pogriješe, pogriješio sam i ja. To vjerojatno nije trebalo raditi u ovo vrijeme, trebalo je pričekati izbore i onda to napraviti. Moj suradnici su u to krenuli, ja to nisam znao, stao sam iza toga. Najbitnije je da su se građani izjasnili, a prema tom izjašnjavanju jasno je da žele park. Kada završe izbori, kada se protukandidati koji su se tamo naslikavali maknu sa Savice, stanari će sami u miru odlučiti. Vi, dakle, smatrate da iza prosvjeda stoji politika, a ne stanari? - To su profesionalni prosvjednici, koji su bili protiv svakog gradskog projekta. No, ti tmurni oblaci koji su sada došli nad Savicu razići će se nakon izbora. Sami ste priznali pogrešku, a time se ostavlja dojam da se Gradom ne upravlja planski. Imamo slučaj škole na Vrbanima. Grad je sagradio školu, gradio je i vrtić, investicija je bila vrijedna oko 50 milijuna kuna. Škola je premala pa će se sada privatniku sljedećih 10 godina za najam dodatnih prostora isplatiti oko 28 milijuna kuna. - Volio bih da svugdje tako pogriješimo ako razlog bude baby boom. Volio bih da na desetak mjesta pogriješimo. Naselje na Vrbanima nije započeto u moje vrijeme. Tamo nije planirana ni škola ni vrtić. Mi smo otkupili zemljište za školu i vrtić. Što se tiče javno-privatnog partnerstva, u Gradu je više od 90 posto projekata javno-javno, između Grada i Zagrebačkog holdinga. Koji ćete rok dati HNS-u da započnu radove na Sveticama? Hoćete li raskinuti ugovor? - Neću prekinuti ugovor! Ovoga ljeta tamo će početi radovi. Nije lako skupiti 10, 15 milijuna eura. Ako smo mogli pričekati 6, 7 mjeseci, strpimo se još malo. Nismo sjedili skrštenih ruku. Iselili smo pečenjaru, uredili smo bazen. Za godinu dana tamo ćemo imati kamp. No, HNS je govorio kako je novac spreman od Uefe. - U vrijeme kada se o tome odlučivalo bio sam tamo gdje su me smjestili moji bivši prijatelji. Tada je sve bilo stalo. Kada sam izašao, otvorio sam razgovore s Kaptolom, dogovorio i odblokirao projekt. Očito sam požurio. HNS je zapeo, no vjerujem da će vrlo brzo krenuti u projekt jer hrvatska reprezentacija mora imati kamp u metropoli. I treba imati stadion. Koliko ćete još uložiti u Maksimir? Dosad je uloženo 800 milijuna kuna. - To je započeto prije mene, moja prethodnica je to započela, gradilo se od krova prema temelju, i to je što sad imamo. Razmišljam o tome da u unutrašnjosti sjeverne tribine uredimo centar za mlade. Riječ je o prostoru od 14, 15 tisuća četvornih metara gdje ćemo napraviti programe za mlade. Vjerujete li anketama koje su dosad izašle? Prema njima ulazite u drugi krug, ali gubite. - Ankete netko naruči, netko plati, a netko ih čita. Ne plaćam ih, ne naručujem niti ih čitam. Pročitat ću Vam ih ja. Sandra Švaljek pobjeđuje i Vas i Anku Mrak Taritaš u drugom krugu, a ako u drugi krug uđete vi i kandidatkinja HNS-a i SDP-a, Zagreb će dobiti gradonačelnicu. - Ima ona narodna. Što se baki htilo, to se baki snilo. Evo to vam je još decidiraniji odgovor. Mrak Taritaš Vam je poručila da vam je bolje da odete u mirovinu i da se bavite humanitarnim radom? - O gospođi Mrak Taritaš vam mogu reći sve najbolje, posebno iz vremena kada je bila pročelnica u mojem timu. Radila je svoj posao u skladu sa svojim znanjem i mogućnostima. Sandra Švaljek Vam je poručila kako “toleranciju pravosuđa prema Vama može objasniti samo Vašim privatnim vezama”? - Pa ja ne bih prejudicirao ništa i molim da ni protukandidati to ne rade. Osim ako gospođa Švaljek zna nešto što ja ne znam. Inače, i za nju mogu reći da dok je bila moja zamjenica i dok je bila u mojem timu, da je radila svoj posao u skladu sa svojim mogućnostima. Dakle, sve dobro o doktorici Švaljek. A što se tiče pravosuđa, vjerujem u trodiobu vlasti i u svoju nevinost koju ću dokazati na sudu. Što mislite o lex Vlahušiću? - Ja sam za to da ljudi koji su pravomoćno osuđeni ne mogu biti kandidirani. S Mostom se ja oko nekih stvari mogu složiti ili ne, ali ako je netko pravomoćno osuđen na više od šest mjeseci, ne može se kandidirati. To vrijedi za Vlahušića, Bandića, Petrova, Plenkovića i sve druge koji se bave politikom. Protukandidati vas optužuju kako u 17 godina niste dobro vodili grad, kako je grad zapušten, kako nepotizam vlada u Zagrebačkom holdingu i Gradskoj upravi, kako niste riješili gospodarenje otpadom, kako loše upravljate imovinom, kako neracionalno trošite novac, kako je Zagreb na začelju europskih metropola... - A što im drugo preostaje nego prigovarati. Što se tiče nepotizma, mene zanima samo ima li koji Bandić u Holdingu i Gradskoj upravi? Nema. Toliko o tome. Protukandidati nemaju nijedan projekt i sad pokušavaju uvjeriti Zagrepčane da su zasićeni gradonačelnikom. A stvar je obrnuta. Mojih pet mandata ih demantira, a bit će i šesti samo ako me zdravlje posluži. Nisu građani zasićeni, nego su protukandidati zasićeni. Jedini njihov projekt jest da maknu Bandića. Svima im želim puno zdravlja i sreće u životu. Koji su vaši glavni projekti za 6. mandat? - Imam 11 projekata, a da bi se oni realizirali, potrebno je pet preduvjeta. Demografska obnova je prva. Bez ljudi nema projekta, a mi smo jedini grad u Hrvatskoj koji bilježi pozitivnu stopu prirodnog prirasta zahvaljujući gradskim mjerama koje smo pokrenuli. To je sustavna politika posljednjih devet godina. Tu su naknade, besplatan prijevoz, subvencije u vrtićima, besplatni udžbenici i institut roditelja odgajatelja. Svi najveći demografski stručnjaci, profesori Stjepan Šterc i Anđelko Akrap, na tome nam odaju priznanje. Drugi preduvjet je znanje i obrazovanje, treće je zapošljavanje, četvrto socijalna pravednost i peto otvorenost i sigurnost grada. Jedan od projekata je obnova pročelja. No, radi se o estetskoj, a ne energetskoj obnovi. Bacanje novca, kažu protukandidati. - Gledajte, obnova pet tisuća fasada je projekt od 3 do 4 milijarde kuna, u sedam godina će zaposliti oko 12 tisuća radnika iz građanske operative. Sada imamo prijavljeno nešto manje od četiri tisuće zgrada, s oko 60 tisuća stanova u kojima živi 170 tisuća naših sugrađana. To je zagrebački new deal i naravno da nekima smeta. Drugi projekt je žičara, treći je pruga od Kvatrića do zračne luke, četvrti je 60 niskopodnih tramvaja u suradnji s Končarem i Gredeljom. Peti projekt je decentralizacija mjesne samouprave u pravom smislu te riječi jer dobivaju 750 milijuna kuna. Šesti je projekt jačanje startup zajednice na Velesajmu, na 15 tisuća kvadrata. Tu je i 1800 stanova na Podbrežju za mlade znanstvenike, liječnike i znanstvenike s Instituta Ruđer Bošković. Od strateških prometnih projekt Radnička cesta je pri kraju, rotor Remetinac spreman je za radove, dok radovi na pruzi prema novoj zračnoj luci počinju sljedeći tjedan. Mnogo toga ste obećali i na prijašnjim izborima. - To nisu obećanja, to su projekti koji su već započeli. Više od 95 posto projekata koje sam naveo su u realizaciji. Da sam se rodio deset godina prije, Žičara bi već bila gotova. To je odgovor na Vaše pitanje. Žičara će biti gotova 2019. godine, a građani će se od Dolja žičarom voziti do skijaške staze. Sama oprema stoji oko 115 milijuna kuna, projekt je vrijedan 35 milijuna eura. Toliko. Koja su nova obećanja? - Prije svega to su dječja bolnica i najljepši hospicij na prostoru bivše Sveučilišne bolnice. To su dva velika projekta koja želim realizirati, bez obzira na to hoće li nas država podržati. Želja mi je u sljedećem mandatu pokrenuti projekt Zagreb na Savi s Vladom, vrijedan oko milijardu i pol eura. To nije projekt za mandat, već za buduće generacije koji će izmijeniti vizuru grada. To su projekti za 21. stoljeće. Hoćete li graditi spalionicu? - Sanirat ćemo Jakuševac, a nakon što smo napravili pročistač voda, bili smo na tragu da odredimo lokaciju Centra za gospodarenje otpadom koja je trebala biti na prostoru Resničkog rukavca. HDZ nedavno to nije želio podržati u Skupštini. Planiram da cijeli projekt ostvarimo u suradnji s ostalim županijama. Ne želim prejudicirati koju ćemo tehnologiju koristiti. To mora biti konsenzus struke, građana, javnosti, Grada Zagreba i resornog ministarstva. Kad će referendum vezan uz Trg maršala Tita? - Do sada je ime trga mijenjano šest puta i uvijek ga je manjina mijenjala u ime naroda ili partije. Želim da građani odluče i nakon toga nema povratka. Bilo bi idealno da smo to napravili s izborima, no to nije problem napraviti odmah nakon izbora. Nikad nitko nije Zagrepčane pitao i vrijeme je da oni sami odluče. Ipak, mislim da imamo važnijih projekata. Koliko mandata očekujete u Skupštini? Na listi su cijenjena imena poput Branka Lustiga, Ljerke Mintas Hodak, Ševka Omerbašića, no mladih baš i nema. Sandra Perković i Sanda Paović drže 50. i 51. mjesto. - Idealna lista spoj je iskustva i mladosti. Idealna lista je ona kada na nju stavite one koji znaju više nego vi i kada imate barem dvije trećine njih koji nisu članovi Stranke rada i solidarnosti. Kada to političari shvate, dobit će i drugi mandat. Nitko ga na razini države nije dobio. To je abeceda politike. Čak 80 posto građana nije ni u jednoj stranci, a lideri političkih stranaka crpe svoje kadrove iz stranaka. Na mojoj listi je tek 25 posto stranačkih ljudi. To je zato što preskačem ideološke rovove, stavljam ljude od karijera, stručne i kompetentne, ljude koji su realizirani. Ova lista je jača od liste HDZ-a i SDP-a za Sabor. Pa ne možete vi za Ljerku Mintas Hodak, potpredsjednicu ratne vlade, reći da ona nije i danas u naponu karijere. Što reći o značaju dvostrukog oskarovca Branka Lustiga? Prvi put je Ševko Omerbašić, vjerski vođa i bivši predsjednik Mešihata Islamske zajednice, na nekoj listi. Tu je 15 doktora znanosti, devet sveučilišnih profesora. Ova lista je 70 posto jača od one 2013., a rekli su mi da je ta lista bila najbolja. Ako je ta bila dobitna, onda će sada rezultati biti 20 posto bolji. Ni to Vam neće biti dovoljno za većinu u Skupštini. Čini se da ćete ostati sami jer Vaši protukandidati govore da s vama neće u koaliciju. - Od 2009. do 2013. nisam imao nikoga u Skupštini. No, 2013. dobio sam izbore i osvojio mandata koliko SDP i HDZ zajedno. Vjerujte mi da s većinom neću imati problema. Svi će htjeti s relativnim pobjednikom izbora. Sa mnom će oni najmudriji. Otvoren sam za sve. Kod mene nikad nema ne, toliko sam naučio. Za čim najviše žalite u dosadašnjim mandatima? Da nešto možete promijeniti, što biste promijenili? - Nisam savršen, pogriješim. No, za razliku od ostalih, priznam pogrešku i ispravim je u hodu. Ja sam kriv i kad moji suradnici pogriješe kao na Savici. Promijenio bih sebe, a to ne mogu. Volio bih usaditi u svoje suradnike da makar sa 30, 40 posto više žive za Zagreb, kao ja. Volio bih da sam na njih mogao prenijeti odgovornost, da mi se u poslu priključe 16 sati dnevno, 365 dana u godini, posljednjih 17 godina. To mi je najveći neuspjeh. Da sam to uspio, imao bih više vremena. Zašto ste opsjednuti fontanama? U posljednjih nekoliko godina na njih ste izdvojili 50 milijuna kuna. - Zagreb ima četiri i pol fontane. Medijska kakofonija oko fontana je bespredmetna. Mi imamo fontanu na Aveniji Većeslava Holjevca koju je podržalo 80 posto građana. Pola fontane imamo na Zrinjevcu koju je napravio Milan Amruš. Četvrtina fontane je na Trgu burze, dok osminu fontane čine one na trgu Žrtava fašizma, Radničkoj i na Iličkom trgu. Toliko. Hoćete li podržati saborsku većinu i pomoći premijeru Plenkoviću u preslagivanju? - Nadam se stabilnoj vlasti i dogovoru, a ako toga ne bude, idemo na izbore. Iako mislim da se time ne bi ništa riješilo. Bitno je da imamo stabilnu vlast zbog projekata koje želimo realizirati u gradu. Čini mi se da izbora neće biti. Zašto? - Nitko nije pobjegao od vlasti. Pa ni ovi koji su sada u Saboru. Sad su svi nategli uže jer nitko neće u koaliciju s premijerom, a poslije izbora će se tući tko će biti prvi koalicijski partner. Ova oštra retorika protiv premijera prije izbora bit će obrnuto proporcionalna nakon zbora. Oni koji ga sada oštro kritiziraju borit će se prsa o prsa tko će mu prije sjesti u krilo kako bi činili novu koaliciju. To je sigurno.