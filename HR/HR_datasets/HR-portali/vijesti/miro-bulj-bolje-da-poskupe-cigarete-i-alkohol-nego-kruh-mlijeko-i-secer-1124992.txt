Sudeći po raspoloženju u Mostu, porezna reforma teško će stupiti na snagu 1. siječnja 2017., kako planiraju u HDZ-u, premda je premijer Andrej Plenković u Mostaru izjavio da su je načelno usuglasili s partnerima. Iako mostovci ne dvoje o nužnosti njezina provođenja, drže da prijedlog koji je iznio ministar Zdravko Marić treba doraditi kako bi postigao najbolje učinke. Primjedbe koje će uputiti ne žele iznositi u javnost prije no što ih predstave HDZ-u, ali ne kriju da su zamjerke brojne. – Naši stručnjaci analiziraju predložene mjere, nakon čega ćemo primjedbe službeno iznijeti HDZ-u. Kao saborski zastupnik, mogu reći da me zanimaju učinci koje će reforma imati na najnerazvijenije lokalne samouprave u RH, hoće li se poticati poduzetništvo i poljoprivreda u zaostalim krajevima Like, Gorskog kotara, Slavonije i Dalmacije i sprječavati iseljavanje, što smo obećavali. Smatram da se porez na dobit u tim krajevima mora smanjiti kako bismo poticali poduzetnike da pokreću tvrtke u tim područjima – kaže Miro Bulj. Dodaje i da ga zanima učinak koji će reforma imati na najsiromašnije građane. – Nije mi prihvatljivo ono što čitam, a to je da se najniže plaće i mirovine uopće neće povećati, a one najveće najviše će rasti. Nije mi drago da sirotinja ne dobije ništa. Neprihvatljivo mi je da se povećaju plaće saborskim zastupnicima i dužnosnicima u vremenu dok hrvatski umirovljenici kopaju po kontejnerima. Mi moramo iz tog povećanja biti izuzeti – kaže Bulj. Smeta mu i što se najavljuje da će porasti cijene školskim udžbenicima, čime će razlika između nerazvijenih krajeva i Zagreba, gdje udžbenike kupuje Grad, biti još veća. Ipak, ističe kako se ne može reći da je predložena reforma loša i kao pozitivan primjer navodi rasterećenje poljoprivrednika na repromaterijal, ali kaže da treba pronaći model da ne dođe do poskupljenja osnovnih namirnica poput kruha, šećera i mlijeka. Skloniji je većem oporezivanju cigareta, alkohola i luksuza. – Sve treba detaljno analizirati i vidjeti tko će najviše profitirati, a tko će platiti cijenu reforme. To nikako ne smiju biti najsiromašnije obitelji. Sirotinju treba rasteretiti, povećati najniža primanja i tako pokrenuti potrošnju. Imamo Ministarstvo demografije i sve reforme moraju biti usmjerene povećanju nataliteta i opstanku na ovim područjima, a porezna reforma jedna je od ključnih poluga za pokretanje gospodarstva i stvaranje uvjeta za dobar život – zaključio je Bulj. I drugi mostovci, iako ne istupaju, drže da je puno prijepornih točaka koje moraju raspraviti te pronaći kompromis. U javnosti je već objavljeno njihovo neslaganje s povećanjem PDV-a u ugostiteljstvu, kao i s poskupljenjem lijekova, kruha i mlijeka. Imaju primjedbe i na oporezivanje plaća. >> Poduzetnici će se voziti jeftinije, a porast će i prodaja automobila 