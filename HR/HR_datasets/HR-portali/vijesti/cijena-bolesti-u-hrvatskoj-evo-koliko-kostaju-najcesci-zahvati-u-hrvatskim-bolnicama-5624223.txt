Iako se često smatra da je, ako pacijent ima dopunsko zdravstveno osiguranje, liječenje za njega besplatno, to baš i nije tako. Naime, sve plaća država, točnije, HZZO. Za jednu rutinsku operaciju poput one skidanja očne mrene cijena je 2775 kuna, piše Dnevnik.hr. "Pacijent dođe ujutro, obradi se, pripremi se i operira i već za vrijeme ručka može ići kući. Radi se o operaciji kojih mi izvodimo oko 400 mjesečno", kaže Miro Kalauz, oftalmolog iz KBC-a Zagreb. "Bilo ih je 17500 tijekom 2016. godine, a HZZO je za to izdvojio gotovo 56 milijuna kuna", kaže Nenad Korkut, glasnogovornik Hrvatskog zavoda za zdravstveno osiguranje. Primjerice, operacija zamjene kuka bez komplikacija stoji 21.150 kuna, a s najtežim komplikacijama iznosi 36.450 kuna. CT cijelog tijela je 1.210 kuna, a magnetska rezonancija za jedno područje stoji 707 kuna. Za dan ležanja u bolnici izdvaja se u prosjeku 750 kuna, ovisno o vrsti liječenja. Velik dio novca odlazi i na bolovanja. U prosjeku, svakodnevno je na bolovanju oko 36.000 ljudi. HZZO je u prošloj godini za to izdvojio 1,3 milijarde kuna.  "To možemo gledati kroz dvije prizme. Kad se uspoređujemo koliko dajemo novca i kakvu kvalitetu imamo, uistinu možemo biti zadovoljni. A s druge strane, ako gledamo da li može biti bolje, trebalo bi biti bolje", kaže Milan Kujundžić, ministar zdravstva za Dnevnik.hr.