Klub zastupnika SDP-a u saborsku je proceduru danas ponovno uputio prijedlog Zakona o Hrvatskoj gospodarskoj komori kojim traže da plaćanje članarina u tom cehu ne bude obavezno. Uskoro će, najavio je Gordan Maras, u proceduru uputiti isti prijedlog i za Hrvatsku obrtničku komoru. - Naši poduzetnici plaćaju 547 neporeznih nameta, vrijednih 9 milijardi kuna godišnje, a jedan od njih je članarina HGK koju moraju plaćati čak i tvrtke u mirovanju, mjesečno 42 kune, od čega HGK godišnje ubere 160 milijuna kuna. Čak 90 posto anketiranih poduzetnika ne želi plaćati obvezno članstvo, a u većini europskih zemalja prevladava model dobrovoljnog članstva i to je ono što hoćemo da i naši poduzetnici imaju kao mogućnost izbora – kazao je Maras. Dodaje kako traže i malo veću transparentnost i podnošenje izvješća o radu HGK. - HGK je i dalje pod paskom politike, taj ceh vodi istaknuti HDZ-ovac iz Vinkovaca Luka Burilović. Ako HDZ želi od Komore napraviti svoju političku ekspozituru, onda neka to plaćaju samo oni koji to žele, a ne svi poduzetnici u Hrvatskoj. Burilović više stoji na stajalištima Vlade, a manje na poduzetništva. Pa i sad on pregovara u ime malih i srednjih dobavljača s Agrokorom, pa tko ga je ovlastio i čije stavove on tamo zastupa – komentira Maras koji očekuje da će prijedlog podržati svi u Saboru. Njegov stranački kolega Siniša Hajdaš Dončić dodaje kako je arhaična organizacija kao HGK u 21. stoljeću potpuno besmislena. - SDP ne vidi razloga da članstva u komorama budu obavezna. Pozivamo slobodnomisleće zastupnike da podrže SDP-ov zakon o redefiniranju sustava – kazao je Hajdaš Dončić na konferenciji za novinare u Saboru. Zakon nije u skladu sa zakonodavstvom EU SDP-ovci su komentirali i najnovije informacije vezane uz probleme s Agrokorom. - SDP neće podržati zakon za pomoć Agrokoru jer prije svega to nije u skladu sa zakonodavstvom EU – kaže Hajdaš Dončić te dodaje kako o sadržaju zakona zna samo onoliko koliko je objavljeno u medijima. Smeta mu što sav rizik problema restrukturiranja snosi država, pa se pita zašto bi to građani plaćali. - Država treba podijeliti dobavljače u nekoliko klastera, npr. u pet razreda prema izloženosti, tako da i oni u zadnjem klasteru, koji su mali dobavljači, mogu odlučivati jednako kao veliki dobavljači. Država mora štititi najslabije – dodaje Hajdaš Dončić. Država treba intervenirati, ali na način da bude partner vjerovnicima, a ne da ima presudnu ulogu u cijelom procesu, kaže on. - Loša je poruka da pišete zakon samo za jedan koncern. Nemoguće je da Ministarstvo gospodarstva imenuje osobu koja će nadzirati poslove Agrokora, jer vjerovnici imaju veću odgovornost da se Agrokor restrukturira nego država. Nitko od nas ne zna kakva je prava situacija s Agrokorom i to je ključno – kazao je Hajdaš Dončić. Ako je točna informacija da su se financijska izvješća lažirala, iako su Rusi sad tu izjavu ublažili, Hajdaš Dončić drži kako je tu velika i odgovornost ministra financija Zdravka Marića kao bivšeg izvršnog direktora Agrokora. - Ali to je prije svega posao državnog odvjetništva, porezne uprave i HANFA-e – kaže Hajdaš Dončić. Gordan Maras kaže kako je najveći problem da država preuzme obveze na sebe u slučaju problema s restrukturiranjem. - Zašto bi građani preuzeli na sebe da loše odluke plaćaju kroz proračun. Država bi trebala dati okvir, ali ne imati presudnu ulogu u rješavanju problema nastalih posljednjih godina. Mislim da je gospodin Plenković dosta paraliziran u komuniciranju s javnosti oko Agrokora zbog opterećenja koje ima njegova vlada zbog povezanosti ministra Marića s Agrokorom – naglašava Maras. Svaki poduzetnik u državi, dodaje, može se pitati zašto država ne piše zakon za njega, pa tako možemo imati 170 tisuća zakona. Hajdaš Dončić dodaje kako ne želi da ovo postane priča o spašavanju vojnika Ryana, a Maras dodaje kako im Plenković ne sliči na Toma Hanksa (glavnog glumca u tom filmu op.a.).      >>'Neka DORH istraži ima li makinacija oko Agrokorove bilance. Postavlja se i pitanje odgovornosti Zdravka Marića' >>Moody's snizio kreditni rejting Agrokora. Iz tvrtke poslali kratku izjavu medijima 