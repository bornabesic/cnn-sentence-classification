Premijer Andrej Plenković pozvao je u srijedu da se "malo smiri lopta" oko Agrokora te poručio da Vlada očekuje da Uprava tog koncerna donosi mudre i korisne odluke za kompaniju i njene partnere. "Predstavnici hrvatske Vlade, ministri i ja osobno često se sastajemo s brojnim čelnim ljudima iz hrvatskog gospodarstva  iz međunarodnih kompanija. Nije uvijek nužno niti sve na internetu, niti na web stranici niti treba biti. Apeliram na sve da malo smire loptu. Dakle to što mi danas raspravljamo o sastancima koji su se odvili prije nekoliko tjedana nije nikakav razlog za bilo kakvu dramu niti bilo kakvu uznemirenost", kazao je premijer novinarima u Hrvatskom saboru. Iz Vlade su u utorak navečer potvrdili da je početkom ožujka održan sastanak predstavnika Vlade, Sabora i Agrokora na kojemu je analizirano stanje u tom koncernu. Premijer je ponovio kako je Agrokor velika hrvatska kompanija te su za njeno vođenje odgovorni prije svega vlasnik i Uprava. "Mi očekujemo da upravljanje poslovima Agrokora bude na razini koju očekuju i njegovi zaposlenici i njegovi partneri i njegovi dobavljači. Ono što je interes mene kao predsjednika Vlade i interes hrvatske države je da sve što je vezano uz Agrokor, na bilo koji način, nema negativnih reperkusija na stabilnost hrvatskog gospodarstva i hrvatskog financijskog sustava", rekao je Plenković. Na pitanje novinara što će Vlada učiniti ako situacija s Agrokorom počne ugrožavati gospodarstvo, ponovio je da se u ovom trenutku temeljito prati situacija te da je Agrokor privatna kompanija. "Mi ćemo učiniti sve da hrvatsko gospodarstvo i naš financijski sustav bude stabilan. Vodimo dijalog u mjeri koliko je to potrebno. U ovom trenutku očekujem da prije svega Uprava Agrokora donosi mudre i korisne odluke i za kompaniju i za sve njene partnere", zaključio je Plenković. Ministar financija Zdravko Marić također je u srijedu dao izjavu novinarima u Saboru, poručivši da i on zauzima isti stav kao i premijer. Na upit o poreznom dugu Agrokora istaknuo je da za taj koncern, kao i za svakog drugog poreznog obveznika, postoji institut porezne tajne, koji niti njega kao ministra financija niti bilo kojeg drugog dužnosnika ne isključuje iz tog instituta, ali "da ništa neuobičajeno po pitanju poreza za sada nije uočeno". "Kako s Agrokorom i s pojedinim kompanijama iz sustava koncerna, tako i sa svim ostalim poreznim obveznicima, Porezna uprava ima intenzivnu suradnju i prati razvoj događaja kroz svoje službe. I mi u Vladi pratimo događanja u Agrokoru. Po pitanju poreznih odnosa zasad, ponavljam zasad, nisu uočeni nikakvi pojavni oblici koji bi ukazivali na nekakvo izvanredno stanje, situacije koje su neuobičajene, odnosno da sežu u sferu toga da treba alarmantno djelovati", izjavio je ministar financija, istaknuvši da su sve procedure, odnosno propisi, kako za Agrokor, tako i za sve porezne obveznike jednaki. Marić je rekao da ima slobodu reći da "spekulacije koje su se pojavile po pitanju iznosa visine poreznog duga svakako treba demantirati i reći da one kao takve ne stoje". Mediji, naime, spekuliraju da Agrokorov porezni dug iznosi oko 6 milijardi kuna. Na novinarski upit hoće li se, kao bivši zaposlenik Agrokora, on izuzeti od odlučivanja o Agrokoru, Marić je rekao da će se izuzeti "u određenim elementima i segmentima". "Kao ministar u Vladi ne želim biti nikome na teret. Moja odgovornost i područje koje pokrivam naravno da imaju veze i sa samim Agrokorom. Sigurno da ću se u određenim elementima i segmentima, kao što sam to činio i do sada, izuzimati, ali u ovom slučaju govorimo o pitanju koje se tiče cjelokupnog gospodarstva Republike Hrvatske i Vlada će zauzeti adekvatan stav". poručio je Marić. Kazao je i kako smatra da se kada se govori o Agrokoru u treba govoriti oprezno i odgovorno, jer su neke od kompanija koncerna javno izlistane na burzi. "Bez punih saznanja, bez punog uvida, a i općenito u okolnostima, s javnim iznošenjem stavova trebamo biti oprezni odgovorni  i tako ću i ja postupati, kao ministar financija", rekao je Marić te ponovio da je "prvi i osnovni interes zaštita nacionalnih interesa, a sigurno je da gospodarstvo, radna mjesta i svi koji su vezani uz taj sustav spadaju u sferu zaštite nacionalnog interesa". "Razvoj situacije pratimo i sve što je vezano uz samu kompaniju uzimamo u obzir. U ovom je trenutku jako važno, koliko je moguće, da se trezvene glave o toj problematici raspravlja i u konačnici donose odluke, jer u prvom koraku treba biti fokus na zaposlenike i druge koji su vezani uz Agrokor, poglavito i dobavljače", zaključio je ministar financija. U srijedu poslijepodne kratku izjavu za javnost dali su i iz samog koncerna Agrokor. "S obzirom na brojne upite, želimo kazati da Agrokor zajedno sa svojim partnerima analizira sve moguće opcije stabilizacije poslovanja društva, posebno vodeći računa o zaposlenicima, dobavljačima, investitorima, potrošačima i ostalim partnerima. Imamo izrazitu podršku naših investitora koji aktivno sudjeluju u procesu i javnost ćemo pravodobno izvijestiti o postignutim rezultatima", navodi se u izjavi iz koncerna.