Predsjednik SDP-a Davor Bernardić najavio je da će za smjenu ministrice Martine Dalić i ministra Zdravka Marića okupiti 78 do 80 zastupnika. - Znat ćemo u srijedu, to je nekih 78 do 80 zastupnika, vidjet ćemo kako će neki glasati - rekao je Bernardić na Novoj TV, dodajući da treba vidjeti kako će glasovati Ivan Lovrinović. Nije dao izričit odgovor na pitanje koje informacije imate o tome da je Martina Dalić odavala neke informacije ruskoj banci. - Nebitno čija je banka, bitno je da banke ne mogu pisati zakone ove zemlje. To nije normalno. Ova Vlada je obilježena sukobom interesa, praktički nema nijednog člana koji nije u sukobu interesa - rekao je Bernardić. Građani neće glasovati za političku nestabilnost koja uvjetuje i ekonomsku nestabilnost. - Ova Vlada i brak HDZ-a i Mosta Hrvatsku košta već godinu i pol dana stagnacije. Hrvatske je izgubila svakim danom ove Vlade - rekao je Bernardić. Rekao je također da SDP sigurno neće "držati lojtre" HDZ-u u smjeni Bože Petrova te da je Most suodgovoran za ovu situaciju. - Spremni smo za izbore kad god bili - poručio je Bernardić, a na pitanje hoće li otići ako izgubi izbore poručio je da će pobijediti. 