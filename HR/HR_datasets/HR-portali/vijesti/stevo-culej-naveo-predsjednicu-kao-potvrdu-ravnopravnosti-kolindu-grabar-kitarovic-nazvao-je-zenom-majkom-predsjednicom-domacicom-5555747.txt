Raspravljajući u četvrtak o izmjenama Zakona o ravnopravnosti spolova, zastupnik Stevo Culej (HDZ) je kao potvrdu te ravnopravnosti u hrvatskom društvu, naveo predsjednicu Republike Kolindu Grabar-Kitarović, a svojim osebujnim istupom izazvao je brojne reakcije kolega. Imamo našu predsjednicu, kao sinonim vrijednosti žene – žena, majka, predsjednica, domaćica, sve u jednom, rekao je Culej navodeći da se predsjednica ne libi ni sjesti na poljoprivredni stroj, obući vojničku uniformu. "To je žena kakvu je samo Hrvatska mogla iznjedriti", ustvrdio je Culej, prozivajući "žene koje se kod nas bore za ravnopravnost" da je ne žele zaštiti kad ju se omalovažava, kad se vrijeđa njezin suprug za njezinog izbivanja. Sabina Glasovac (SDP) uzvraća mu kako je predsjednicu zapravo "zatvorio u kut u koji su žene stoljećima bile zatvarane". Uz to što ste naveli, ona je i profesorica, bivša veleposlanica, studentica..., rekla je zastupnica. Goradan Maras (SDP) kaže da činjenica da Hrvatska ima predsjednicu, nije potvrda dobre situacije s ravnopravnošću spolova. Neka vas ne zavarava što Hrvatska ima predsjednicu, nemojte se zavaravati da će ostati predsjednica i u drugom mandatu, ustvrdio je zastupnik. Nada Turina Đurić (HNS) Culeju je poručila da je zapravo uvrijedio predsjednicu, da mu je argumentacija potpuno promašena. Od predsjednice očekujemo da radi svoj posao sukladno ovlastima, to je najbolji način da kao žena brani interese podzastupljenog spola, tj. žena, a ona to neko vrijeme ne čini, ustvrdila je zastupnica, ocijenivši da predsjedničina uloga u promicanju prava žena nije "Bog zna što značila". Sabor je prijepodnevni rad započeo i završio zahtjevima za stankom, zadnju je zatražio HDZ koji želi govoriti o pomoćnicima u nastavi, a priključio se SDP.