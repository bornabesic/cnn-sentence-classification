Porezna uprava će u lipnju otvoriti jedinstveni portal porezne uprave preko kojeg će građani, a ne samo tvrtke, moći svakodnevno komunicirati s poreznicima te im dostavljati obrasce potrebne za reguliranje porezne obaveze. Samo u prošloj godini 360 tisuća zaposlenih morali su doći u poreznu ispostavu kako bi ispravili neki od navoda iz njihove porezne kartice, a još 90 tisuća njih kako bi dobili taj dokument. Ubuduće će se sve takve promjene rješavati elektronički, preko sustava e-Građani, odnosno jedinstvenog poreznog portala koji će biti središnje mjesto s kojega obveznici mogu pristupiti svim elektroničkim uslugama koje nudi porezna uprava. – Cilj nam je i želja da budemo partneri našim poreznim obveznicima. Ovo je prvi međukorak prema onome što namjeravamo u budućnosti ostvariti, a to je da završimo cijeli proces uspostave ureda bez papira. Mi smo stvorili pretpostavke; u smislu da ne morate imati troškove prijevoza, poštarine i svega drugoga, nego iz topline svoga doma uputite određeni zahtjev našem informacijskom sustavu putem svog kompjutora, a Porezna uprava će taj zahtjev obraditi i povratno vam se javiti – izjavio je ravnatelj Porezne uprave Zdravko Zrinušić. >> U uređenom prostoru plaćat će se renta, a u praznome renta i doprinos >> Lovro Kuščević o porezu na nekretnine: Iznosi se niz dezinformacija 