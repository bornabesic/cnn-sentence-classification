Nepunih mjesec dana nakon što su provalnici “protutnjali” stanom pjevačice Maje Šuput na zagrebačkom Prevoju i ukrali joj stvari vrijedne nešto više od 60.000 kuna, policija je uhitila dvojicu braće, Antu (41) i Marija Z. (42). Provalnički dvojac istražitelji su tijekom obrade na kraju povezali s još tri provale u zagrebačke domove te se sumnja da su pričinili štetu od 525 tisuća kuna. U njezin stan provalnici su ušli između 9. i 11. siječnja 2017. preko požarnih ljestava i krovnog prozora. Nakon premetačine doma, Šuputici su ukrali 5000 eura i 40.000 kuna, ženski zlatni Rolex, model Lady perpetual 31, tri ručna sata Michael Kors, iPhone 5 i iPhone 6, fotoaparat Canon, Apple mini iPad, razni zlatni nakit te rezervni ključ Mercedesa. Puno prije nje, na meti dvojice lopova između 28. srpnja i 25. kolovoza lani našao se stan M.M. u Vodnikovoj, gdje su se prvo popeli na krov te spustili na terasu. Razbili su staklo i ušli u stan iz kojeg su ukrali 15 tisuća kuna vrijedne Samsung Galaxyje, desetak zlatnih ogrlica, pet pari zlatnih naušnica, prsten, 2000 kuna, dva iPada, laptop, bankovnu karticu s PIN-om. Dvojac je provalio i u stan doktorice A.M.D. iz Zavoda za javno zdravstvo, u čiji su potkrovni stan u Lipanjskoj ulici ušli 20. prosinca prošle godine, isto preko krova, okoristivši se za više od 200 tisuća kuna. Obijeni prozor su zatvorili kitom i obojali, a uzeli su zlatne satove Rolex, Christ i Doxa, bisernu ogrlicu, lančiće od bijelog zlata s dijamantima, pečatnjake i prstene, puno zlatnih privjesaka, narukvice s dijamantima, igle za kravatu, laptop, putovnice te boce skupocjenog šampanjca, čokoladice Kraš i devet umjetničkih slika nepoznatih autora. Ukrali su još bocu viskija, kozmetičke proizvode za kupanje, aparatić za piling, eksterni disk, zlatne igle za kravatu i manžete za košulju. Provalili su i stan brokera T.K. u Pakoštanskoj ulici, iz čijeg su tajnog prostora kade smještene u spavaćoj sobi uzeli kasu sa 43.000 kuna, 1200 dolara, satove Audemars Piquet i Longines, računalo, projektor, iPhone 5, dijamantne naušnice Tiffany, parfeme... Brokera su oštetili za više od 250.000 kuna. Odvjetnik Milenko Umičević, čiji ured brani okrivljenike, rekao nam je kako njihovi klijenti poriču djelo i da su u tužiteljstvu iznosili svoje obrane.