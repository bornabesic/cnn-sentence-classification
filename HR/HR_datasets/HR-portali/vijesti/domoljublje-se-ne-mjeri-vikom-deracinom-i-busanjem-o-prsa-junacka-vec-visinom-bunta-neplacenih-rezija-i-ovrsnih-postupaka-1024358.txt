Gospodo, domoljublje se danas uostalom ne mjeri vikom, deračinom i busanjem o prsa junačka. Ono se mjeri visinom bunta neplaćenih režija, ovršnih postupaka te manjkom prisutnosti i bilo kakve važnosti u društvu Kada bi vjerovali političarima, komentatorima i provokatorima (što je nerijetko isto), onda bi lako mogli zaključiti kako se populacija Hrvatske sastoji isključivo od udbaša, ustaša, partizana, jugoslavena, četnika te naravno soroševaca. Iako nedvojbeno postoji značajan broj pojedinaca i grupa koje bi se mogle svrstati u navedene političke, društvene, pa i ljudske kategorije, većina ljudi u ovoj zemlji nisu ništa. Doduše, na konkretno pitanje oni se deklariraju po nacionalnosti i vjeri i na tome grade neki svoj identitet, ali u praktičnom smislu ono što predstavljaju je ništa. Zbog toga je nužno kako bi se s manje muke nad njima vladalo dati im pojedinačnu političku osobnu kartu ili legitimaciju, osjećaj pripadnosti nekom spektru ideja i stavova, uz veoma selektivno poznavanje povijesti, geopolitike, da sociologiju i filozofiju i ne spominjemo. U biti, treba im dati što manje jer bi s previše podataka mogli dobiti na širini vidika, a to je opasno. Uglavnom, sustavnim radom i upornim ponavljanjem onaj koji je ništa umisli si da je ipak nešto te da baš on ima patronat nad cjelovitom istinom. Čim mu se usadi taj nevidljivi čip u tikvu, on za ovaj sustav postaje bezopasan. Jer dovoljan je jedan grafit s velikim U, petokrakom zvijezdom ili četiri c i već mu ide pjena na usta. Banda! Uzvikne tada gospodin nitko i ništa dok mu gomila neplaćenih režija stoji na stolu. I baš u tom trenutku poštar zvoni na vrata da mu preda rješenje o ovrsi. Pravio bi se da nije doma, ali ovaj ga je čuo kako viče. Zato otvara tada vrata gospodin nitko i ništa i potpiše taj komad papira. Mjesec ili dva dana kasnije nađe se na ulici. I što je on tada? Jugonostalgičar, ustaša ili partizan? Ne, on je beskućnik. A uz to je i gladan. Gladan je pravde, jednakih šansi i normalnog života. Gladan je i hrane pa kopa po kontejneru i jede samo jednom dnevno. Jedino čega je sit su priče o ustašama, partizanima i udbašima. Znate u čemu je problem s tim pričama? One nigdje ne vode, osim u tešku paranoju jer oni koji po Hrvatskoj vedre i oblače su po potrebi sve od ranije nabrojanog, dok smo mi obično samo jedno – budale. Među nas vazda unose razdor te se sve rasprave vrte oko uzroka dok nas posljedice snažno stežu za vrat, i guše takvim hladnim, čeličnim stiskom,  da gotovo možemo osjetiti kako nam duše napuštaju tijela, iako smo i dalje živi, ali samo na papiru. Jer živ čovjek se bori za život rukama i nogama, dok smo mi u dobroj mjeri klonuli i predali se, kao da nam je kucnuo posljednji čas. Uz dužno poštovanje svima čija se profesionalna aktivnost, posao i uloga u društvu svodi na obranu vrijednosti i ideala, forme a ne stvarnog sadržaja, trebali bi se podsjetiti kako je poanta svega da smo prevareni, i kako ovo što „imamo“ nema veze s državom za kakvu su ljudi ginuli. Neki sam dan  napisao pismo generalu Glasnoviću i dobio popriličan broj uvredljivih, pa i prijetećih poruka jer sam se usudio gnjaviti, a po nekima i podmetati generalu svoju osobnu priču. Pojedini navodni domoljubi vrijeđali su mene osobno (što mi je tako svejedno), ali i djecu s posebnim potrebama – što je nedopustivo. Nikome nije palo na pamet kako je pismo generalu Glasnoviću zapravo najveći kompliment koji političar može dobiti. Jer od sviju političara, obratio sam se njemu za pomoć. I dao mu za pravo što je napravio, ali i poručio – sjeti se i drugih. Te finese ipak su preteške da bi ih detektirali oni ispranog mozga. Naravno, niti jedan drugi medij nije prenio pismo jer sam za njih ustaša. Pa što sam onda, ustaša, jugoslaven, udbaš? Ne mogu biti sve od navedenog odjednom. Pa nisam Tomislav Karamarko! Ali na stranu s tim očito promašenim pismom. Jučer sam na društvenim mrežama pisao o ženi koja je umrla u tridesetim godinama života – roditelj djeteta s poremećajem autističnog spektra. Zaspala je i više se nikada nije probudila. Toliko je bila umorna. Ima među nama i branitelja. Takvi nemaju vremena za sastanke, domjenke, veselice, pa ni psovke. Oni žive u nezamislivom paklu, ali ih više razumiju deklarirani ljevičari u istoj situaciji, nego suborci s kojima su skupa krvarili. To je realnosti sviju koja se može vidjeti i kod  ostalih građana koji nemaju ovakve probleme, ali opet jedva preživljavaju. Domoljublje koje se bavi samo jednom društvenom skupinom nije domoljublje nego klijentelizam. Gospodo, domoljublje se danas uostalom ne mjeri vikom, deračinom i busanjem o prsa junačka. Ono se mjeri visinom bunta neplaćenih režija, ovršnih postupaka te manjkom prisutnosti i  bilo kakve važnosti u društvu. U tom smislu, svi obespravljeni žive i dalje u 1991. godini, sanjajući i čekajući tu konačnu slobodu. I više ne gledaju tko što misli i kakav mu je stav o čemu, već koliko mu nalikuje. Je li i njegova himna kruljenje u želucu? Kad je situacija ovakva kao danas, onda ti brat u borbi prije može biti i najcrnji Cigan, nego Željko Kerum, velika „Hrvatina“. Zar si junak ako opsuješ Milorada Pupovca? Osobno sam ga u jasnom kontekstu opsovao, i to u naslovu veoma čitanog teksta, pa što? Velika stvar… Takav će nestati logičnim slijedom s pozornice, a na kraju će ga i njegovi vlastiti Srbi potjerati kao običnog manipulatora i lopova, što i jest. Ali lopov kojeg „naši“ koriste desetljećima. Uostalom, oni su ga izmislili da imamo koga proklinjati umjesto njih. Ne možemo opstati s toliko kontradikcija u našim glavama. Moramo naučiti živjeti s njima, ali ne dopustiti im da nam određuju život. Ili ovo što nam je od života ostalo… 