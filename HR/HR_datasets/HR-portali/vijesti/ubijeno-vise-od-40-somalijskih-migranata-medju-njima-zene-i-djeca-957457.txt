Foto: Hina VIŠE od 40 somalijskih migranata, među kojima žene i djeca, ubijeni su u napadu na moru blizu Jemena, zemlje zahvaćene ratom gdje je u pobunjeničkom napadu poginulo 26 vojnika.  Razoran sukob u Jemenu izbio je pošto su pobunjenici zauzeli velik dio teritorija, pa tako i prijestolnicu Sanu, i nakon vojne intervencije arapske koalicije pod saudijskim zapovjedništvom u ožujku 2015. kako bi pomogli vlasti da ih zaustavi.  Najgora humanitarna kriza u svijetu  Unatoč tom ratu u kojemu je poginulo gotovo 7.700 ljudi i koji je potaknuo "najgoru humanitarnu krizu u svijetu", po ocjeni UN-a, ta siromašna zemlja na arapskom poluotoku i dalje privlači migrante s Afričkog roga koji bježe od siromaštva.  Čamac s oko 140 somalijskih migranata pogođen je prije zore iz lakog oružja blizu Hodeide, na zapadu Jemena, objavilo je UN-ovo visoko povjereništvo za izbjeglice (UNHCR).  No uspio je pristati u luci u tome gradu koji kontroliraju šijitski pobunjenici Houthi.  Nitko ne preuzima odgovornost za napad  Zasad nitko nije preuzeo odgovornost za napad. Pobunjenici su optužili arapsku koaliciju koja je odmah zanijekala optužbe.  "Koalicija nije ispalila nijedan metak na tom području", rekao je za AFP saudijski general Ahmed Assiri, glasnogovornik koalicije, odbijajući tvrdnju Houthija da je napad izveden iz zraka.  U čamcu su pronađena 42 trupla, objavila je Međunarodna organizacija za migracije (IOM) prisutna u Jemenu.  Po riječima čelnika lučke uprave, desetci preživjelih i trojica jemenskih krijumčara su uhićeni.  I Međunarodni odbor Crvenoga križa (ICRC) je "oštro osudio" napad rekavši da su "ti ljudi bježali od rata i tražili sigurnost i bolji život". Operativni direktor ICRC-a Dominik Stillhart pozvao je da se što prije pokrene istraga.