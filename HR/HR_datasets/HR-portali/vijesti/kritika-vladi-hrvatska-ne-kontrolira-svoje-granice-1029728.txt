– Svejedno je tko je na mađarskim granicama, mađarski policajci ili njihovi saveznici. Poanta nije u zatvaranju mađarske zelene granice, odnosno ilegalnih graničnih prijelaza, poanta je u tome da Hrvatska ne kontrolira svoje granice. To je ono što tražim od samog početka. Nema nikakve potrebe da se nekontrolirano ulazi u Hrvatsku, treba prelaziti preko ovlaštenih prijelaza, i mi bismo trebali kontrolirati svoju zelenu granicu. Zato nemojmo ovo gledati kao neprijateljski akt prema Hrvatskoj ili prema bilo kome, već kao zaštitu schengenskih granica i primjenu schengenskih principa koje Hrvatska, koja želi ući u Schengen, ne primjenjuje, i prilično loše smo se pokazali u ovoj cijeloj ovoj krizi kad je riječ o kontroli prelazaka ljudi preko zelene granice – izjavila je predsjednica Kolinda Grabar-Kitarović nakon sastanka šefova države Višegradske skupine (V4) u Mađarskoj. Razgovarala je, dodala je, sa stručnjacima, ljudima iz hrvatskih Oružanih snaga, koji tvrde da imaju i tehničke i druge mogućnosti za puno čvršći nadzor granice i da se dolazak ljudi usmjeri prema legalnim prijelazima. – Srbija nije u ratu, nema potrebe da se u Hrvatsku ulazi nekontrolirano. Čak i u vrijeme Domovinskog rata i rata u BiH, uvijek se kontroliralo tko ulazi u državu. Kad smo bili prva zemlja prihvata, kontrola je bila puno veća nego sad – istaknula je. >> Česi šalju svoje policajce kao podršku Mađarima na zaštiti granice 