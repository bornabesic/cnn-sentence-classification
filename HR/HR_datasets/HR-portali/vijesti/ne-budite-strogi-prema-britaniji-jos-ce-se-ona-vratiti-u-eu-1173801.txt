Dan nakon što je Europska komisija objavila novi dokument o ekonomskoj i monetarnoj uniji koji ide za time da i sve države članice trebaju moći postati dio takve unije, u Bruxellesu se o budućnosti EU raspravlja i na godišnjoj ekonomskoj konferenciji na kojoj je jedan od glavnih govornika bio američki investitor George Soros. Premda je svoje izlaganje počeo tvrdnjom da je EU u egzistencijalnoj krizi, ima kretanja koja pokazuju da se procesi mogu promijeniti nabolje. Soros savjetuje EU da odoli iskušenju da kazni Veliku Britaniju te da pregovara s Britancima u konstruktivnom ozračju. Europa je, kaže, okružena neprijateljskim snagama, spomenuvši pritom Putinovu Rusiju, Erdoganovu Tursku, Egipat, ali i Ameriku kakvu Trump pokušava stvoriti, ali u tome ne uspjeva. Razvod s Velikom Britanijom će biti dug proces, i trajat će najmanje pet godina. Pet godina u politici je puno, pogotovo u revolucionarnim vremenima kao što su sadašnja. Za to vrijeme EU mora i sebe transformirati kako bi države poput Britanije poželjele pridružiti joj se, kazao je Soros. Ako se EU prilagodi, lako se može dogoditi da se dvije strane ponovo ujedine prije nego što dođe do razlaza. Bio bi to odličan ishod vrijedan svake borbe, kazao je Soros. Sad to možda zvuči neuvjerljivo, ali moguće je. Velika Britanija je parlamentarna demokracija, i za pet godina može se dogoditi da novi parlament glasa za ujedinjenje s Europom. Soros smatra da je momentum dobar, posebno nakon francuskih izbora, a puno je i spontanih građanskih inicijativa, posebno među mladima. Najkritičniji je Soros bio prema rodnoj Mađarskoj i njegovu premijeru Orbanu čiji je način vođenja državom nazvao mafijaškim. Soros je mišljenja da je EU trebala imati jasniji i čvrsći odnos prema zbivanjima u Mađarskoj i Poljskoj. Pravila kojima se vodi Europska unija, kazao je Soros, zastarjela su i treba ih mijenjati. a nakon krize 2008. eurozona se pretvorila u dužničko vjerovnički odnos u kojemu kreditori dužnicima nameću obaveze koje ovi ne mogu ispuniti. Na dovršetak ekonomske i monetarne unije pozvao je i guverner francuske narodne banke Francois Villeroy de Galhau koji je kazao da Europa zaostaje i zbog fiskalne neefikasnosti i izostanka strukturnih politika. Ministar financija mora biti najjači politicar u EU s izbornim legitimetom iza sebe.