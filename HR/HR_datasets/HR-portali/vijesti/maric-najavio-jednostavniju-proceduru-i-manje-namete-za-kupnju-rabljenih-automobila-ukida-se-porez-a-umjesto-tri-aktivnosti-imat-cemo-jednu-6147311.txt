ZAGREB - Ministar financija Zdravko Marić rekao je u ponedjeljak da će nova procedura vezana uz kupoprodaju rabljenih automobila biti jednostavnija od sadašnje, a najavio je i da će naknada koja bi se za to plaćala biti nešto povoljnija od sadašnjeg poreza.   "Danas fizičke osobe kod kupoprodaje, odnosno fizička osoba koja kupuje rabljeni automobil mora otići na tri lokacije -  kod javnog bilježnika ovjeriti ugovor, u Poreznu upravu gdje čeka rješenje o razrezu poreza te u policijsku upravu kod prijenosa vlasništva. Sada se te tri aktivnosti objedinjuju u jednu. Ukida se porez, a uvodi upravna pristojba koja se plaća prilikom jednog jedinog posjeta policijskoj upravi. Znači, tri aktivnosti koje smo do sada imali pojednostavljujemo s jednom", rekao je Marić odgovarajući na pitanja novinara na marginama konferencije "Hrvatska kakvu trebamo - Brendiranje Hrvatske“.   Marić je pritom podsjetio da se u okviru saborske rasprave o poreznoj reformi spominjalo pojednostavljenje procedura, administriranja i smanjivanje ukupnog tereta te da je na tom tragu uz ostalo i tematika vezana za rabljene automobile.   Ministarstvo financija provelo je javnu raspravu o prijedlogu izmjena Zakona o posebnom porezu na motorna vozila, kojim predviđa da se za kupnju rabljenih automobila umjesto sadašnjeg poreza, za koji je osnova vrijednost motornog vozila, ubuduće plaća upravna pristojba, i to prema starosti vozila i snazi motora (izraženoj u kilovatima).   "Taj porez se u potpunosti ukida, a upravna pristojba, prema kalkulacijama koje smo mi napravili, s obzirom da će neke druge pristojbe također biti ukinute, zapravo bi za građane trebalo značiti čak i pojeftinjenje, a nikako poskupljenje, kao što se do sada spominjalo kao i to da se uvodi nekakav novi namet", naglasio je ministar financija.   Dodao je kako je do sada obračunati porez bio pet posto vrijednosti automobila, dok će se za potrebe nove upravna pristojbe koristiti razredi izrađeni na temelju starosti i snage automobila.   "Prosječni porez koji je bio plaćan na sve automobile bio je negdje oko tisuću kuna. Danas mislimo da bi to trebalo biti nešto jeftinije", istaknuo je Marić.    Prema podatcima Ministarstva financija iz obrazloženja zakonskih izmjena o kojima je provedena javna rasprava, u razdoblju od 1. siječnja do 31. prosinca 2016. godine evidentirano je ukupno 209.905 slučajeva oporezivanja odnosno izdanih rješenja s osnove posebnog poreza na promet rabljenih motornih vozila, od čega je ukupno 16.457 bilo oslobođeno plaćanja poreza, a prihod s osnove navedenog poreza iznosio je 193,78 milijuna kuna.   Ministar financija danas nije želio komentirati najnovija događanja u vezi Agrokora.   "Ja vam to ne bih u ovom trenutku ništa komentirao", kratko je odgovorio na upit je li točno da Agrokor u ovom trenutku može računati samo na novac američkih fondova.   Na upit hoće li ruski Sberbank ustrajati na tome da je dug Agrokora dug hrvatske države, Marić je ponovio kako to ne bi komentirao te kako premijer Andrej Plenković i kompletna Vlada "od prvog dana isključivo govore da je to privatna kompanija".   "Sigurno je da je država napravila zakonodavni okvir da se lakše može ući u proces restrukturiranja, ali ni o kakvom prepoznavanju i preuzimanju dugova nema govora", poručio je ministar financija.