Ustavnopravna stručnjakinja Sanja Barić kazala je u četvrtak da predsjednik Hrvatskog sabora Božo Petrov ne mora supotpisati odluku o smjeni Mostovih ministara, dok je bivši SDP-ov ministar Arsen Bauk suprotnog mišljenja navodeći da je riječ o identičnoj situaciji kao kod smjene Slavka Linića. "Sve državne institucije imaju samo one ovlasti koje im daje Ustav, a u Ustavu piše da predsjednik Hrvatskog sabora supotpisuje imenovanje, dok ništa ne govori o razrješenju. Međutim i kod supotpisivanja imenovanja karakter supotpisa je isključivo verifikacione naravi, dakle on mora dati potpis ako je postignuta potrebna veličina u Saboru. On samo verificira da je toliko ljudi u Saboru za to glasovalo, to nije diskreciona odluka", kazala je Barić Hini. Dodala je i da je u trenutku kada neki ministar izgubi premijerovo povjerenje logično da nema više što tražiti u Vladi. "No, 'de jure' je za smjenu premijera potrebno izjašnjavanje Hrvatskog sabora, jer vlada je vlada dok god ima povjerenje Hrvatskog sabora. Prema tome Plenković sada mora doći u Hrvatski sabor i tražiti glasovanje o imenovanju novih ministara. Vjerojatno će to na taj način izvesti i u tom trenutku s tim glasovanjem ćemo dobiti ili nećemo nove ministre što će predsjednik Sabora svojim potpisom morati potvrditi", tvrdi Barić. Ističe da predsjednik Sabora, ako ne želi potpisati tu odluku, može jedino dati ostavku, jer nema nikakvu konstitutivnu odluku vezanu za imenovanje ili razrješenje vlade. "On formalno samo supotpisuje imenovanje, ali konstitutivna je odluka na Saboru kao cjelini. Predsjednik Sabora jedino može odlučiti kada će to staviti na dnevni red, no i za to je propisan rok u saborskom Poslovniku", zaključila je Barić. SDP-ov saborski zastupnik i bivši ministar uprave Arsen Bauk, suprotno tome, smatra da je ova situacija identična razrješenju njihova ministra financija Slavka Linića u kojoj stoji da je donesena uz supotpis predsjednika Hrvatskoga sabora. Na svom je Facebook profilu objavio i odluku tadašnjeg premijera Zorana Milanovića o Linićevu razrješenju u kojoj stoji da je donesena temeljem Ustava i uz supotpis predsjednika Hrvatskoga sabora. Tvrdnju da Mostovi ministri u četvrtak nisu smijenjeni iznio je predsjednik Sabora Božo Petrov ističući da je za smjenu potreban njegov supotpis, s čime se nije složio premijer Andrej Plenković ističući da "ministri koji nisu u stanju dati potporu kolegi, ne mogu biti članovi njegove vlade". Prema neslužbenim informacijama Plenković je Petrovu već poslao zahtjev za potpis o razrješenju ministara Slavena Dobrovića, Vlahe Orepića i Ante Šprlje, no Petrov ga navodno neće potpisati nego će zatražiti mišljenje Ustavnog suda. 