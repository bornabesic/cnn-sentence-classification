Najpoznatiji ljubavni par životinjskog svijeta u Hrvatskoj, Klepetan i Malena, dobili su prvo troje potomaka ove godine. Prvi ptić svijet je ugledao u četvrtak ujutro, drugi navečer, a treći u petak. Na putu je već i četvrti, koji je progledao, ali još nije do kraja izašao iz ljuske. Idila nakon drame Klepetan se ove godine u gnijezdo na krovu područne škole u Brodskom Varošu vratio dva tjedna kasnije nego obično, a mjesec dana nakon povratka i drame koja je nastala kada je ondje zatekao drugog rodana, život dviju roda vratio se u normalu. Sada je u njihovu gnijezdu i troje malih ptića. Malenih će roda biti još jer je njihova majka slomljenog krila izlegla ukupno sedam jaja. - Ove su godine ptići malo uranili, očekivao sam ih nekoliko dana kasnije. Nikada se dosad nisu izlegli tako brzo. Obično su na svijet dolazili svaka dva dana po jedan, tako da ih je Malena stizala prehraniti. No, što je – tu je. Tu sam ja da im pomognem – kaže umirovljeni domar Stjepan Vokić, koji se četvrt stoljeća skrbi o rodama. U Maleninu gnijezdu i ove je godine pobijedila ljubav. Njezina ljubavnika nema od velikog sukoba između njega i Klepetana, koji ga je “dobro namlatio”. Malena je dosad othranila 59 mladih roda, od čega samo s Klepetanom njih 54. Klepetan sada stalno odlazi na livadu tražiti skakavce jer ptiće treba nahraniti. Da je sam, teško da bi u tome uspio jer ptići su se ove godine izlegli vrlo naglo. Srećom, tu je Stipa. – Moram im natucati malo mesa, usitniti ga i oprati ga vrućom vodom da ne bude nekih bakterija. Hranim ih žličicom za šećer, ispočetka rjeđe, a onda, kada se priviknu, svaka dva sata. Bit ću im dežurna babica, što mogu. Ne smijem dopustiti da ostanu gladni – kaže Stipa. Vokić ističe kako među jajima nema ni jednog “mućka”, ali ipak nije siguran hoće li svih sedam ptića imati snage probiti ljusku. Na ruku im nije išla ni hladnoća u prvim danima svibnja, no na kraju je ipak priroda ta koja će reći posljednju riječ. Stjepan vjeruje da su ptići Klepetanovi, a ne od drugog rodana koji se družio s Malenom prije njegova povratka s toplog afričkog juga. No, čak i da nije tako, jedino je važno da su male rode zdrave i da sretno odrastu. Brine ga jedino kako osigurati dovoljno hrane jer je na izmaku financijskih mogućnosti. – Najvažnije je da se ova prva tri uspiju prehraniti, za ostale će biti lako. Vjerojatno će doći do guranja u gnijezdu jer jači ptići obično izbace najslabijeg. Morat ću paziti, ako se to dogodi, da i njemu pomognem – rekao je Stjepan. Inače, na Stjepanovu je adresu ovih dana stigao odgovor libanonskog veleposlanstva na njegovu zamolbu upućenu predsjedniku Michelu Aounu da spriječi ubijanje ptica selica iznad te bliskoistočne zemlje.   Sigurnije će letjeti Preneseno mu je kako je Aoun iznimno dirnut videoporukom i Klepetanovim perom koje mu je poslao, a vidljivi su i prvi koraci u rješavanju problema. Naime, Libanon će u budućnosti strogo kažnjavati lovce koji pucaju po pticama selicama. Čini se da će ove jeseni Klepetan ipak sigurnije preletjeti preko te zemlje. – Javili su mi da predsjednik Libanona želi s kćerima doći u Slavonski Brod i obići Malenu i Klepetana. Trebali bi ih posjetiti do kolovoza ove godine, prije nego što Klepetan pođe na jug – rekao je Vokić.