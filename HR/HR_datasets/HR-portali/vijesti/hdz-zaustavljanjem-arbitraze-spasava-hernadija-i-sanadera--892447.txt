Foto: Vlada.hr "GOTOVO da i ne postoji šansa da izgubimo arbitražu u slučaju INA i MOL", mišljenje je vrha Vlade, prije svih premijera Tihomira Oreškovića, ali i potpredsjednika Bože Petrova. No, s tim se ne slaže Tomislav Karamarko, šef HDZ-a. Index doznaje i moguće razloge.  Mađari nude dogovor   Naime, navodno je mađarska strana nedavno Hrvatskoj ponudila dogovor za Inu, a zauzvrat bi trebali odustati od arbitraže. Kako doznajemo, ponuđeni uvjeti i nisu toliko loši za našu zemlju, no Mađari traže i da se odbaci kazneni proces za slučaj INA. Prije svega to se odnosi optužbe na račun šefa MOL-a Zsoltana Hernadija.  HDZ je za takav dogovor i to iz dva razloga. Prvi je činjenica da bi prihvaćanje takvih uvjeta pomoglo njihovom bivšem šefu Ivi Sanaderu. Drugi razlog je procjena vrha HDZ-a da bi propadanje procesa u slučaju Ine pomoglo njihovoj stranci koja tako ne bi bila "zločinačka organizacija".  U ultimatumu je i arbitraža Neslužbeno doznajemo da grupa oko premijera Oreškovića nije tome sklona jer smatra da arbitražu svejedno dobivamo. "Arbitraža ide svojim tokom i za sada nećemo odustati od arbitražne procedure", rekao je Orešković početkom prošlog tjedna. Nakon te izjave Karamarko je postavio MOST-u ultimatum o nastavku suradnji u tri točke. Jedna od njih je odustajanje od arbitraže u slučaju INA - MOL.   No, krenimo redom. MOL pokrenuo arbitražu zbog plinskog ugovora Mađarski MOL pokrenuo je 2013. godine arbitražu na međunarodnom sudu smatrajući da hrvatska Vlada nije ispunila obveze iz Glavnog ugovora o plinskom poslovanju i njegovih dodataka na koje se obvezala početkom 2009. godine. Radilo se o spornom plinskom ugovoru. Hrvatska Vlada je podnijela arbitražnu tužbu protiv MOL-a kojom traži da se proglase ništetnim izmjene ugovora iz 2009. godine o upravljačkim pravima u Ini i glavni ugovor o plinskom poslovanju.  Glavni argument kojim se pri tome Vlada služi je pravomoćna presuda bivšem hrvatskom premijeru Ivi Sanaderu za uzimanje mita od predsjednika uprave MOL-a Zsolta Hernadija, nakon čega su upravljačka prava prepuštena MOL-u. Sanader za prvo inozemno putovanje odabrao odlazak na arbitražu  Prije mjesec dana Sanaderu i ostalim odgođena je presuda u slučaju Planinska, što je bivšem šefu HDZ-a otvorilo mogućnost da putuje u inozemstvo. Odmah nakon odgode presude Sanader je za prvo inozemno putovanje odabrao London gdje je bio svjedok na arbitražnom sudu u slučaju INA - MOL. Zajedno sa Sanaderom svjedočio je i Josip Petrović.  Upravo u to vrijeme, Petrov je sazvao konferenciju za novinare na kojoj je govorio o izdaji nacionalnih interesa te kako on to neće dopustiti.  Petrov: Petrović je konzultant MOL-a  "Mislio sam na određene ljude koji se javno hvale kako su u dobrim odnosima s određenim ljudima koji su danas u Vladi. Mogu otvoreno reći, to je gospodin Petrović. On je javno na suđenju Sanaderu rekao da je on konzultant MOL-a. Dakle, radi za drugu državnu stranu tvrtku, ne radi za interese hrvatske tvrtke. I onda se on javno hvali kako je dobar s Karamarkom. Jako su mi to čudne stvari. Ovim putem bih pozvao gospodina Karamarka da se ogradi od toga" rekao je Petrov, no o detaljima odnosno poveznicama vrha HDZ-a u slučaju INA - MOL nije govorio.  Karamarko je tada tvrdio da s Petrovićem dijeli samo prijateljstvo, no nakon otkrića ugovora vrijednog 60 tisuća eura s tvrtkom Drimia otvorila su se pitanja je li samo riječ o "prijateljstvu" ili o poslovnom odnosu potpredsjednika Vlade s MOL-om.