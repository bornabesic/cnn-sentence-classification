Hina, koja je veliki medijski javni servis, danas bi trebala dobiti novog ravnatelja. Zbog načina izbora upravnog vijeća, koje će birati ravnatelja, zaposlenici, ali i Hrvatsko novinarsko društvo, boje se da bi u dva koraka Hina od javne ustanove bila pretvorena u državni servis, a novinari u državne službenike. Time bi Hina izgubila velik dio svoje neovisnosti u obradi tema i vijesti. - Bojimo se da HDZ prvo ne postavi ravnatelja, a zatim pripoji Hinu državnom proračunu. Prijašnji pokušaji spajanja s HRT-om su, nasreću, propali, ali sad se ponovno pokušava provesti sličan naum. Spajanje novinske agencije u državni proračun već je napravljeno u Mađarskoj kako bi se kontrolirao javni servis - kaže nam sugovornik upućen u zbivanja u Hini. Novinska agencija više ne posluje s gubicima. Na natječaju Ministarstva kulture imenovana su tri nova predstavnika u upravno vijeće, a predstavnik radnika i HND-a su otprije već bili u upravnom vijeću. Najviše negodovanja je izazvalo imenovanje Brune Dobronića iz reda ekonomskih stručnjaka. Dobronić je najpoznatiji široj javnosti jer je preuzeo tvrtku Krula. Ta tvrtka veže se uz aferu Hrvatskih šuma. Krula je dobila više od 500 kreveta na 20 lokacija na Jadranu koja su bila odmarališta Hrvatskih šuma. Mjesečno plaćaju za sve tek nešto više od 18.000 eura. Imaju u 2015. godini i pola milijuna kuna gubitaka. Ministarstvo kulture nije nam odgovorilo zašto je baš Dobronić izabran i je li mu afera s Hrvatskim šumama teret. Samo su rekli da je bio natječaj na koji se javio, pa je izabran kao ekonomski stručnjak, ne ulazeći u detalje kriterija tog izbora. HND je priopćio da nije jasno zašto je prvi natječaj poništen jer je na njemu također bilo relevantnih stručnjaka. Sve to baca sumnju da Vlada želi potpuno kontrolirati rad i izvještavanje Hine. Nakon natječaja, Ministarstvo kulture je postavilo troje ljudi u upravno vijeće. Uz već spomenutog Dobronića, tu su Maja Pleskalt, zaposlenica Hrvatskog državnog arhiva i Romana Bogut Njih troje mogu preglasati predstavnicu zaposlenika i HND-a. Na natječaj za novog ravnatelja se prijavilo sedam kandidata koji će danas javno predstaviti svoj program, a zatim će Upravno vijeće izabrati novog šefa.