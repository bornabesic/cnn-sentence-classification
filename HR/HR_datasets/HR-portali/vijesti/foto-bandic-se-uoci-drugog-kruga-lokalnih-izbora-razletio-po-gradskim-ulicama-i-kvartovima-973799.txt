Foto: PIXSELL/Sanjin Strukić, Patrik Maček ZAGREBAČKI gradonačelnik Milan Bandić obišao je danas svaki kutak Zagreba. Osim što je obilježio Dan grada Zagreba, dao se sav u razgovore sa sugrađanima, rukovanja, upoznavanja, druženja, obilaske, kontrole radova na gradskim ulicama i svega ostalog ne bi li bio što više viđen pred drugi krug lokalnih izbora. Tako je već od ranog jutra Bandić ispratio prvu vožnju turističkog autobusa koji je krenuo u besplatne obilaske grada. Autobus je krenuo ispred katedrale, s Kaptola. Bandić je zatim krenuo na vožnju starim tramvajem uz Puhački orkestar ZET-a gdje mu nije smetala ni visoka temperatura u tramvaju. A uz sve to, potrudio se biti viđen na svim lokacijama gdje su u tijeku radovi. Zavirio je pod svaki kamenčić i komentirao svaki i najmanji zamah pijukom ili lopatom. U borbi za svaki glas za idući mandat u Gradu, ne smeta mu ni vrućina ni prašina. Gradonačelnik Bandić je od jutra okružen novinarima i snimateljima. Kako je i sam rekao, u kampanji prije prvog kruga lokalnih izbora "poderao je dvanaest pari cipela". U nedjelju nas očekuje drugi krug i nema sumnja da će broj Bandićevih poderanih cipela biti i veći.