Njemački političari svih ideologija osudili su predsjednicu protuimigrantske stranke Alternativa za Njemačku (AfD) zbog toga što je usporedila društva u koja su uključeni migranti s kompostom.  Frauke Petry, predsjednica stranke koja je ove godine stekla veliku popularnost i za koju se očekuje da će na idućim saveznim parlamentarnim izborima osvojiti mjesta u parlamentu, to je izjavila navodno u ponedjeljak, tijekom govora u Stuttgartu, prenio je online portal Frankfurter Allgemeine Zeitunga.  Ismijavajući ideju da migranti društvu donose raznolikost, Petry je upitala: – Što ćemo s kampanjom "Njemačka je šarolika"? Gomila komposta je također šarolika. Ured Frauke Petry još uvijek nije komentirao te navode, niti potvrdio da ih je izrekla. Ujedinili se u osudi Konzervativci, socijalni demokrati i zeleni, članovi stranaka koje je pogodio rast AfD-a, ujedinio se u osudi tih navodno izgovorenih riječi. – Poslovni model tih ljudi je prestrašiti narod – rekao je za portal FAZ.net konzervativac Thomas Strobl, ministar unutarnjih poslova savezne države Baden-Wuerttemberg, dodavši da su ti komentari "odvratni".  – Verbalne manipulacije gospođe Petry došle su na novu razinu. Ljude se sistematski ponižava i pokušava posvaditi – rekao je socijaldemokrat Leni Breymaier.  AfD je osnovan 2013. kao protueuropska stranka, no Petry je ubrzo svrgnula osnivača Bernda Luckea te okrenula stranku prema desnici, igrajući na kartu straha od migracije. Od prošlogodišnjeg dolaska oko 900 tisuća migranata u Njemačku AfD je stekao veliku popularnost te je zastupljen u 10 od 16 njemačkih saveznih država. Većina konzervativaca Angele Merkel odbacuju mogućnost formiranja savezništva s AfD-om, no neki od njih nedavno su podržali tu ideju. Njemački zastupnik u Europskom parlamentu i član CDU-a Hermann Winkler rekao je za magazin Super Illu da bi konzervativci trebali razmisliti o takvoj koaliciji kako bi izbjegli "put prema ljevičarskoj Republici".  Anketa INSA-e objavljena ovog tjedna pokazala je kako je podrška AfD-u od prošlog tjedna pala za pola postotnog boda, no da je još uvijek za 9 postotnih bodova veća nego prije godinu dana.  