Otac i ja s Anitom Dražić i njezinom sestrom Draganom neko smo vrijeme razgovarali u autu ispred lokala Casper, a zatim smo se razišli. Nismo im prijetili ni upotrijebili bilo kakvu silu. Uvjeren sam da je Anita Dražić u prijavi lagala da na tome pokuša nešto zaraditi – tvrdi među ostalim Dario Torbić (27), kojemu je u srijedu na zagrebačkom Općinskom kaznenom sudu počelo suđenje zbog sumnje da je s ocem Damirom (48) lani u ožujku sestre Dražić na silu ugurao u njihov BMW X6 te ih odveo na Sljeme gdje su im prijetili da će ih politi solnom kiselinom. I otac i sin na početku suđenja izjasnili su se da se ne osjećaju krivima za ono što im se optužnicom stavlja na teret. Prema riječima sestara Dražić, razlog otmice bio je da ih otac i sin Torbić spriječe u tome da se sastanu s nogometnim menadžerom Marijem Mamićem i ispričaju mu o ljubavnoj aferi koju je Dario Torbić imao sa suprugom jednog od nogometaša koje Mamić zastupa. Anita Dražić tvrdila je da Dario Torbić zbog veze u kojoj je bio sa suprugom tog nogometaša želi od njih izvući novac, dok je Torbić na tužiteljstvu tvrdio da to nije istina te da joj je sve predmete koje je ostavila u njegovu stanu nakon njihova prekida vratio.