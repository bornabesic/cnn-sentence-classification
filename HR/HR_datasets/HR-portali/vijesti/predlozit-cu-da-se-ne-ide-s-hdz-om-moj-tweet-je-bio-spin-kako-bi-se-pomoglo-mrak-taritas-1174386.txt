Predsjednik HNS-a Ivan Vrdoljak izjavio je u nedjelju da će njegov prijedlog Predsjedništvu stranke biti da HNS ne ide u koaliciju s HDZ-om te je pojasnio da je njegov 'tweet' nakon kojeg se počelo spekulirati o tome bio politički spin kojim su htjeli odmaknuti kandidatkinju za zagrebačku gradonačelnicu Anku Mrak Taritaš od stranke i svih tereta stranke kako bi dobili što više nezavisnih birača. "U zadnjih nekoliko dana morali smo odmaknuti Anku od stranke i svih tereta stranke kako bi dobili što više nezavisnih birača. Onaj zaostatak od osam posto sveden je na dva posto. To je bila ideja - da se stranka što više odmakne od kandidata tako da zluradi jezici i protukandidati ne bi koristili ono što nije sadržaj ove kampanje", kazao je Vrdoljak novinarima u izbornom stožeru Anke Mrak Taritaš u noćnom klubu "Klub". Potvrdno je odgovorio na pitanje radi li se o spinu. "Pa jasno, od početka smo radili da nema prevelikog žiga na Ankinoj kampanji baš zato da nas ne bi odvukli u krivi smjer kampanje jer ona to ne zaslužuje", naglasio je. Predsjednik HNS-a smatra da njegovi 'tweetovi' neće biti odgovorni ako Mrak Taritaš na kraju izgubi. "Mislim da smo s tim stigli onaj zaostatak koji je bio prije. Anka će pobijediti. Čak i ako izgubi za ovih pet glasova ona je pobijedila jer dosad nitko u Zagrebu to nije napravio. Mi imamo bazu u Zagrebu za buduće politike HNS-a", kazao je Vrdoljak. Moj prijedlog će biti da HNS ne ide u koaliciju s HDZ-om Upitan ide li HNS u preslagivanju Vlade u koaliciju s HDZ-om, Vrdoljak je rekao da imaju sjednicu Predsjedništva u utorak, a u srijedu Središnji odbor te da će njegov prijedlog biti da ne. Na upit zašto nije održao konferenciju za novinare na kojoj bi demantirao takve informacije, ponovio je da im je cilj bio da Anku odmaknu i da ona bude fokus kampanje, a ne on. "Ja nisam bio kandidat i na nju ste se trebali svi mediji uhvatiti, pa čak i nezavisni kandidati koji su možda ljuti na neke političke strukture u HNS-u i SDP-u", dodao je. "Anka je žena koja je puna energije i odradila je krvavu kampanju. Zar bi trebali doći u situaciju da joj bilo tko smeta? Svi bi se morali odmaknuti čak i to naglasiti. To smo i učinili. Nadam se da će biti dovoljno", naglasio je Vrdoljak.