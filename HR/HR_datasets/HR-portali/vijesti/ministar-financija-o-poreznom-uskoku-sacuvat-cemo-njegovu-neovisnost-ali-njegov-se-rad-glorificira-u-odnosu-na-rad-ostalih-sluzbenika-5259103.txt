Ministar financija Zdravko Marić u nedjelju je novinarima dao izjavu na temu poreznog Uskoka. - Nikad nije bila namjera ukidanje 'poreznog USKOK-a' - on zapravo ovim prijedlogom raste kako po značaju i važnosti tako i u odnosu na položaj u hijerarhiji, kako u odnosu na postojeće stanje, tako i u odnosu s pandanom u MUP-u, PNUSKOK-om. Tamo također nije pri ministru, nego je integralni dio Ravnateljstva policije i čak je jednu stepenicu ispod: PNUSKOK je unutar MUP-ove Uprave za kriminalitet, a mi predlažemo da 'porezni USKOK' bude u Poreznoj upravi, da bude integralna, neposredna ustrojstvena jedinica, čija će čelna osoba biti pomoćnik ravnatelja Porezne uprave, kazao je Marić, čije riječi prenosi N1 televizija. Na pitanje što će biti bolje u odnosu na varijantu koja sad postoji, kaže: - Upravo ovo što vam govorim - on i radi temeljem podataka ostalih službi Ministarstva, poglavito Porezne. Sigurno će sada ojačati i bit će na višoj razini. Što mu sad nedostaje, pitali su ga novinari. - Te manjkavosti... Ja jesam zadovoljan, ali ovo su sustavna i funkcionalna rješenja, jednostavna i transparentna. Uskoro ćete čuti više informacija o tome, rekao je. Upitan je ne dovodi li se u opasnost da procure informacije iz njega, s obzirom da više nije odvojen i samostalan te da su ondje napravljene sigurnosne provjere zaposlenih. - Neovisnost, integritet i dignitet će biti sačuvani, kaže Marić, dodajući da rade analitički na podacima Porezne uprave i da je bolje da budu pri toj upravi. Na pitanje kome će porezni Uskok biti odgovoran, odgovara: - Izravno će odgovarati ravnatelju Porezne uprave, a oni su svi odgovorni meni... Kome je odgovoran policijski USKOK? Ima iznad sebe posebnu upravu. Ja vam govorim da će ovo biti kvalitetnije rješenje.Upitan o kritikama ravnatelja poreznog USKOK-a, koji navodi da je ovaj ustroj bolji, kaže: - Razumijem njegovu argumentaciju, ali dozvolite da imam svoju. Moja odgovornost su uspjeh i rezultati cijelog Ministarstva, ako ja i moj tim smatramo da je to najbolje rješenje, dozvolite da ga provedemo, kazao je Marić. Na pitanje je li točno da je Boži Petrovu obećao da 'porezni USKOK' ostaje samostalan, on odgovara: - Rekao sam da će ostati neovisan. Naveo je i da će ulagati u edukaciju i kadrovski će ga ojačati. - Zadovoljni smo njihovim radom, ali se glorificira njihov rad u odnosu na rad ostalih službenika u Ministarstvu. Nitko ne govori ništa o Poreznoj upravi, koja je mukotrpno, kvalitetno radila na poreznoj reformi, kazao je. - Porezni USKOK nije bio u mogućnosti izdavati bilo kakvo rješenje, odnosno pokrenuti upravni postupak, a sada će to moći, tvrdi Marić. Naveo je i da sluša različita protivljenja, kako po pitanju poreznog Uskoka, tako i vezano za poreznu reformu. Na pitanje kako će reagirati na amandmane, koje sprema Most, kaže: - Čujem da će biti dosta amandmana, željno ih očekujem, kao i raspravu. Na pitanje što će biti ako ih Most ne podrži u Saboru. - Vidjet ćemo. Neću spekulirati. Onda će netko morati objasniti javnosti zašto neće doći do poreznog rasterećenja poduzetnika, povećanja plaća i zašto neće doći do ukupnog efekta od ukupno dva milijarde kuna, kazao je. No, očekuje da će ih ipak podržati. - Razumijem argumentaciju, ali nadam se da je javnosti jasno zašto smo nastojali učiniti neprobojnom poreznu reformu. Sada raspravljamo o dijelovima, umjesto o cjelini, rekao je. Zatim se posebno obratio novinarima. - Prihvatite i moju argumentaciju ako već prenosite riječi mojih kritičara - mi dižemo organizaciju i osnažujemo porezni Uskok, kazao je. Upitan je i hoće li snositi odgovornost ako porezna reforma ne zaživi 2017. godine. - Što se tiče porezne reforme, vidite da je i dalje zagovaram i branim, jer to je plod ne samo Ministarstva, već i struke. Svi relevantni čimbenici je podržavaju. Kao ministar sam svjestan svoje uloge i odgovornosti i uvijek sam spreman podnijeti odgovornost, kazao je Marić. O zadržavanju plaća dužnosnika, što traže zastupnici oprbe i Mosta, usprkos porezu na dohodak prema kojemu bi trebale rasti, kaže: - Smatram da je to pogrešan potez i loša poruka - negativna selekcija kadrova nas je i dovela do ovoga, populizam i demagogija neće vratiti Hrvatsku na pravi put. Ne vidim u kojem dijelu Zakon o porezu na dohodak govori o plaćama dužnosnika, kazao je. Na pitanje kako Vlada može tako funkcionirati, kad su toliki prijepori s partnerima, kaže: - Nema puno prijepora, ima nekoliko stvari... Svi su digli ruku za reformu, uključujući Mostove ministre.