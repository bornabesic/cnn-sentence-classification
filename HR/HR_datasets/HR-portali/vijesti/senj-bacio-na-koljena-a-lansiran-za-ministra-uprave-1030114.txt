Darko Nekić sa svojih 38 godina postao je najmlađi gradonačelnik u povijesti Senja. Prije učlanjenja u HDZ u Gradskom muzeju radio je kao viši kustos. A onda se naglo penjao na ljestvici moći. Koliko je sada "težak" - imovinski - tek će se otkriti! Senj – najstariji grad Sjevernog Jadrana, utemeljen još prije 3000 godina – naša je današnja priča. U rimsko doba zvao se Senia. Smješten podno Velebita i Kapele, poznat je po snažnoj buri – i uskocima. Mnogobrojne Senjkinje, Senjane i hadezeovce apsolutno je zatekla vijest da je Darko Nekić, donedavni gradonačelnik Senja, 28. travnja imenovan za državnog tajnika u Ministarstvu uprave nakon što je premijer Andrej Plenković smijenio i Ivana Kovačića iz kvote Mosta, nakon paketa Orepić-Šprlje-Dobrović. Nekić se dugi niz godina predstavlja kao uspješan HDZ-ov gradonačelnik, kao onaj koji je u skoro dva svoja mandata iz pretpristupnih fondova EU i fondova EU-a donio najviše novca u ovaj gradić na sjevernom Jadranu. Čak i N1 TV – regionsko-lijevi – hvali državnog tajnika Nekića i njegovu statistiku! No, svi oni koji poznaju Senj i njegove strukture, sve one koji su bili pozicionirani u gradskim ustanovama, znaju da je od lokalnih izbora 2006. taj gradić de facto mrtav. Te je godine HDZ na jedvite jade uspio sastaviti većinu u Gradskom vijeću (uz pomoć Josipa Šojata iz HSP-a) i drugog “tamanitelja” tog grada – koji je promijenio više stranaka nego postolar cipela – Berislava Gržanića iz DC-a. Taj je na proteklim lokalnim izborima bio na nezavisnoj listi dr. Medveda na Gradsko vijeće Senja, i na listi za Ličko-senjsku županiju. Nekićev politički rad i uspon počeo je učlanjenjem u HDZ u travnju 2005., jer je tek tada Nekić shvatio da od napredovanja nema ništa bez članske iskaznice. S izborne liste HDZ-a 2005. u Gradsko vijeće je ušao kao četvrti kandidat. Vijećnik je bio oko godinu dana, a u svibnju 2006. imenovan je za člana Poglavarstva zaduženog za kulturu, obrazovanje i sport. A potom sa svojih 38 godina postaje i najmlađi gradonačelnik u povijesti Senja! A prije političkog minulog rada radio je u Gradskom muzeju Senj, kao viši kustos. Lokalni izbori su iza nas, pa je pravo vrijeme za istražiti i s kakvom imovinom gradonačelnici i načelnici okončavaju svoj mandat. Imovina mu “znatno narasla”, a “uhljebio” i glasnogovornicu Što se Nekića tiče, imamo samo službene podatke koje je 2013. prijavio Povjerenstvu za sukob interesa i one iz prijave 2011. godine. Zanimljivo je da je uz  manja  primanja  2013. u imovinskoj kartici prijavio 200 tisuća kuna ušteđevine! A kao lovac 2011. je prijavio oružje marke Shul, a 2013. cijelu kolekciju pušak i pitolja koja, prema Nekićevoj prijavi, vrijedi oko 10 tisuća eura. No koju je imovinu stekao u posljednje tri godine tek se treba otkriti, jer u Senju kruže priče da je ona “znatno porasla”. Senjani se pitaju i gdje je netragom nestala bivša glasnogovornica Grada Senja i šefica Nekićeva ureda – Anita Pišković. Mlada glasnogovornica odlično je radila posao, ali je nedugo nakon lokalnih izbora 2013. netragom nestala iz Senja. Zašto je Senj ostao bez glasnogovornice, a nitko službeno nije dao nikakvu izjavu, niti objašnjenje kako je to radno mjesto jednom zatrebalo, pa onda nestalo? Neki kažu da je to stoga što je Gradu uzmanjkalo novca – Senj trese gospodarska kriza, a neki otvoreno kažu kako je to bila osobna gradonačelnikova odluka. Mi smo tragom tih informacija došli do službene informacije da je nekadašnja glasnogovornica Senja naglo napustila Senj jer je dobila posao u Pučkom učilištu u Velikoj Gorici – kao voditeljica Odjela za promidžbu i marketinga Nema sumnje, u Senju je pobrala dragocjena iskustva. Samohrana je majka pa je Nekićev prijatelj, gradonačelnik Velike Gorice Dražen Barišić uskočio kako bi se “uhljebila” stručnjakinja iz HDZ-ove mladeži. Nekić se na vrijeme “sklonio”, Milinovićev igrač sad vodi igru Sanjin Rukavina, ličko-senjski dožupan, novi  je predsjednik  HDZ-a  Senja. On je bio jedini  kandidat  na  zadnjim unutarstranačkim  izborima. Dosadašnji  dugogodišnji  predsjednik, gradonačelnik Nekić, nije se uopće kandidirao. Za  mnoge je Rukavinin izbor veliko iznenađenje, a za mnoge je pak iznenađenje to što se Nekić uopće nije  ni kandidirao. Upućeniji kažu da se Nekić  nije  kandidirao jer  ne  bi  ni prošao. On već  duže vrijeme nema nikakav politički odnos s predsjednikom HDZ-a Ličko-senjske županije Darkom Milinovićem (glavnim ličkim šerifom), pa je ustvari u Senju unaprijed bio pripremljen teren kako bi se HDZ Nekića riješio, a on s riješio njih! Rukavina je i kandidat za gradonačelnika  Senja. Nedavno je u Gospiću u prepunoj sportskoj dvorani predstavljena lista za Županiju gdje je šerif Milinović mislio da je narod došao njemu, ali Ličani su se došli zabaviti na koncert proslavljenog Miroslave Škore. Negodovanje je bilo zbog nastupa Ane Rucner, koja je na listi Milana Bandića, te su se samo potvrdile glasine kako će HDZ s Milanom uvijek biti na Dobar dan, nikako na Doviđenja! Senj je grad koji izumire, iseljava se, propada – grad koji je zaslugom HDZ-a postao gradom umirovljenika, ali u duhu Pirove pobjede HDZ stalno pobjeđuje u malim mjestima u kojima je mali čovjek osuđen na politiku i ovisi o njoj: vađno je samo da se ne pokreće ništa i ne proizvodi ništa. Važno je biti “uhljeb” i mirno čekati mirovinu.