Hrvatska policija priopćila je danas, vezano uz medijske napise o nasilju prema migrantima, da joj dosad nisu prijavljeni nikakvi slučajevi neprofesionalnog ili nezakonitog postupanja policije prema migrantima, naglašavajući da je policija dužna poštovati temeljna prava i dostojanstvo tih ljudi. "U do sada policiji prijavljenim slučajevima nije utvrđeno neprofesionalno ili nezakonito postupanje policijskih službenika prema migrantima. Ako nam budu prijavljena moguća nezakonita postupanja prema migrantima, kao i do sada, policija će poduzeti sve mjere i radnje radi utvrđivanja svih okolnosti događaja i provjere navoda", kaže se u priopćenju dostavljenom medijima. "Napominjemo da svakodnevno kontaktiramo s kolegama iz Srbije o svim važnijim događajima, ali nikakvu obavijest o takvim događajima nismo dobili", dodaje se. Dvije humanitarne organizacije, Liječnici bez granica (MSF) i Liječnici svijeta (MDM) optužile su danas hrvatsku policiju za nasilje prema migrantima koji pokušavaju ući iz Srbije u Hrvatsku.  "Od 10. svibnja ove godine zabilježili smo povećano nasilje hrvatske policije prema migrantima koji pokušavaju preko granice", rekao je dužnosnik MDM-a Owen Breuil.  "To nasilje uvijek ima isti oblik: udaranje palicama, uništavanje mobitela, otimanje novca", dodao je Stephane Moissaing, šef misije Liječnika bez granice u Srbiji. Rekao je da se njegova organizacija od 19. svibnja pobrinula za 30 ozlijeđenih migranata na granici s Hrvatskom.  Hrvatska policija također je naglasila da su policijski službenici koji postupaju prema strancima "dužni poštivati njihova temeljna prava i dostojanstvo, za što su i posebno educirani, i svaka uporaba sredstava prisile ili fizičke snage se detaljno analizira za svaki pojedini slučaj, a ministarstvo unutarnjih poslova u svakom slučaju skrbi da postupanje policije bude u skladu sa zakonitom primjenom policijskih ovlasti". Policija je, kako stoji u priopćenju, državnom odvjetništvu dostavila svu prikupljenu dokumentaciju vezanu uz kaznenu prijavu koju su nevladine i humanitarne organizacije podnijele državnom odvjetništvu. Ovo nije prvi put da se hrvatska policija optužuje za nasilje prema migrantima. Prije nekoliko mjeseci njihova su svjedočanstva o tome prenijeli aktivisti nevladinih udruga Are You Syrious? i inicijative Dobrodošli.  Tadašnji ministar unutarnjih poslova Vlaho Orepić pokrenuo je istragu o tim navodima i krajem siječnja uputio javni poziv nevladinim udrugama da policiji donesu dokaze o navodnom maltretiranju migranata, kako bi zajednički riješili taj problem ako postoji. Potom je odbacio teške optužbe migranata na račun hrvatske policije, u kojima su se spominjala teška ozljeđivanja, krađe i primanje mita.