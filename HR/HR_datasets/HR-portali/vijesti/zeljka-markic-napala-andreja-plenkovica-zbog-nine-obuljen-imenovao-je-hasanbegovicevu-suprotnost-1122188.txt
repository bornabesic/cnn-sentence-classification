O imenovanju Nine Obuljen ministricom kulture umjesto Zlatka Hasanbegovića oglasila se i Željka Markić iz udruge U ime obitelji, koja je stala u obranu Hasanbegovića i uputila kritiku mandataru Andreju Plenkoviću. "Zlatko Hasanbegović prvi je HDZ-ov ministar kulture u posljednjih 15 godina koji je prestao novcem poreznih obveznika financirati lijevo-liberalne udruge, medije i "kulturne" projekte koji su uništavali hrvatsku kulturu, a kako bi osigurao da ga ne napadaju. Zbog toga su se na njega udruženim naporima obrušili SDP, HNS, satelit Beljak te o njima ovisne udruge i većina medija. Svi oni večeras slave. Novi je mandatar imenovao Hasanbegovićevu suprotnost. I razveselio sve one koji sigurno nisu glasali za njega", piše Markić na Facebooku. Željka Markić u nastavku je nabrojila "moguće razloge zbog kojih bi mandatar odabrao ministricu kulture s kojom je oduševljena oporba, a nezadovoljan velik dio onih koji su mu omogućili da postane mandatar: 1. Mandatar se ne slaže s antikorupcijskim i antitotalitarnim potezima bivšeg ministra.  2. Mandatarova taština nije mogla podnijeti da mu zbog Zlatka Hasanbegovića mediji lijepe etiketu "desničara".  3. Mandatar je udovoljio Pupovčevu zahtjevu da Hasanbegović ne bude ministar kulture. 4. Mandatar dijeli stavove Nine Obuljen o Domovinskom ratu i šire. 5. Mandatar je ministra kulture birao na temelju želja francuskog veleposlanstva... "Da ne nabrajam dalje, mogući razlozi su jedan gori od drugoga. Jedno je sigurno – micanjem iz Vlade ministra s najviše preferencijalnih glasova koji je jedini, na institucionalni način krenuo rješavati korupciju u svom resoru – mandatar je dao potpuno novo značenje riječi – vjerodostojnost. Čijeg je to povjerenja bio dostojan Andrej Plenković?" zaključila je Markić, koja je navela pogrešan podatak jer Hasanbegović ipak nije bio ministar s najviše preferencijalnih glasova – više su imali Zdravko Marić i Miro Kovač. >> Željka Markić o pokretanju referenduma o pobačaju: 'Meni je to prvi glas' 