Srbijanski premijer Aleksandar Vučić poručio je u ponedjeljak da će, u slučaju da visoki predstavnik u BiH Valentin Inzko zatraži zabranu održavanja referenduma o Danu Republike Srpske (RS), hitno pozvati u Beograd srpske političke vođe iz RS na konzultacije kako bi zajednički usuglasili kako napraviti "najmanju štetu" srpskom narodu. "Reagirat ćemo odgovorno, ozbiljno, a nema sumnje da ćemo željeti čuti stajalište svih srpskih predstavnika. Odmah ću ih pozvati u Beograd i zamoliti ih da se s nama konzultiraju ako do takve odluke dođe i da vidimo kako najmanju štetu napraviti našem narodu", rekao je Vučić na tiskovnoj konferenciji poslije sastanka s predstavnicima diplomatskog zbora. Vučić je ocijenio kako nije problem da se s predsjednikom RS Miloradom Dodikom, srpskim članom Predsjedništva BiH Mladenom Ivanićem i svim srpskim predstavnicima sastane "bilo gdje". "Moramo razgovarati i konzultirati se i izvući najmanju štetu, a najveću korist za naše građane i naš narod. Ali, u svakom slučaju, to bi značilo naš hitan sastanak.. i u svakom slučaju – dugi sastanak. Ne bih se miješao prije takvih odluka u bilo što drugo", naglasio je Vučić. Vijeće za provođenje mira u BiH (PIC) na razini veleposlanika država članica održat će u utorak sjednicu na kojoj će raspravljati o najavljenom referendumu u Republici Srpskoj o 9. siječnju. Taj dan se u tom entitetu BiH slavi u znak sjećanja na 9. siječnja 1992. godine kad je u Sarajevu tadašnja "Skupština srpskog naroda u BiH" proglasila "Republiku Srpsku Bosnu i Hercegovinu" dijelom "jugoslavenske federalne države". >> Vučić: Boli me što sam kao premijer morao prešutjeti najteže uvrede na račun Srbije 