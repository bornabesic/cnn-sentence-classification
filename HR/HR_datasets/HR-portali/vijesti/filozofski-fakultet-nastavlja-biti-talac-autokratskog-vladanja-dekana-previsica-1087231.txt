Nakon prethodnih dviju sjednica Vijeća Filozofskog Fakulteta, i treća sjednica nije dovršena. Mogli bismo reći, nije ni započela. Kako je travanjska sjednica Vijeća prekinuta zbog srušenog kvoruma, nastavak je održan nekoliko dana kasnije. Tada sjednica (7. u akad. godini) nije dovršena jer nije zaključena točka o prijedlozima razrješenja/imenovanja prodekana/ica. Nakon što Vijeće nije prihvatilo razrješenje prof. Galić, prodekanice za znanost i međunarodnu suradnju, uz prihvaćanje razrješenja prof. Erdeljac, prodekanice za nastavu i studente, dekan je prekinuo sjednicu, ne predloživši imenovanje novog/e prodekana/ice za nastavu i studente. Drugim riječima, 8. sjednica Vijeća nije mogla ni započeti, jer točka sa 7. sjednice nije završena. Unatoč tome, dekan Previšić je inzistirao na otvaranju 8. sjednice, čime je izazvao burnu reakciju brojnih članova Vijeća. Također, dekan nije uvrstio u dnevni red neke točke koje su na vrijeme urudžbirane (među kojima je i prijedlog profesorice Galić, koju je s posebnom odlučnošću odbijao uvrstiti). Uslijed toga, cijela sjednica svela se na raspravu o dnevnom redu i dekanovu pokušaju da nametne dnevni red 8. sjednice bez završavanja prethodne. Rasprava o dnevnom redu trajala je skoro tri sata, budući da je dekan opet opstruirao funkcioniranje sjednice Fakultetskog vijeća. Rasprava je tekla u nimalo civiliziranom tonu – dekan je u više navrata ignorirao javljanja pojedinih članova/ica Vijeća, ponajprije studentskih predstavnika/ica, a nije se suzdržao ni od ponovnih seksističkih izjava, podsjećajući jednu od članica Vijeća na njezin nedavni povratak s porodiljnog dopusta (čime ju je želio diskreditirati u raspravi). Podsjećamo, uz nazivanje članice Vijeća “ženskom glavom” ranije ove akademske godine, ovo nikako nije dekanov prvi ispad ove vrste. Time je dekan dokazao da nije u stanju voditi sjednicu Fakultetskog vijeća, što je posljedica vidnog nepovjerenja koje mu mnogi članovi Vijeća iskazuju. Jedini zaključak ove sjednice je da Filozofski Fakultet nastavlja biti talac autokratskog vladanja dekana Previšića i njegova okrnjenog dekanskog kolegija. >> Plenum: 70 posto studenata Filozofskog protiv ugovora s KBF-om