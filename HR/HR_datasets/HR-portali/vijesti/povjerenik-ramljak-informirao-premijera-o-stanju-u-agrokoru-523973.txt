Vlada je odobrila dodatnih pet milijuna kuna iz proračunske pričuve Državnom odvjetništvu za provođenje istraga i izvida u Agrokoru! Trošit će se za vještake, smještaj, dnevnice. Ovo je vjerojatno prvi puta da Vlada na ovaj način pomaže DORH-u za samo jedan slučaj. - Cilj je raščišćavanje situacije u Agrokoru - rekao je premijer Plenković. Ovaj dodatni novac Vlada je vjerojatno odborila i pod pritiskom javnosti jer njihov bivši koalicijski partner Most uporno tvrdi da je Plenković i HDZ smjenom njihovih ministara odlučio štititi kriminal u Agrokoru. Sada će pet milijuna kuna otići za "utvrđivanje činjeničnog stanja u predmetu vezano za moguće nezakonitosti u Agrokoru".  - Očekujem da DORH i policija uz punu neovisnost nastave svoju aktivnost i dovedu do raščišćavanja i rasvjetljavanja svega u Agrokoru. Ovih pet milijuna kuna je za učinkoviti rad - rekao je Plenković. Plenković je reako i da se sastao s izvanrednim povjerenikom Antom Ramljakom i da stižu ohrabrujuće novosti. Plaćaju se dobavljači, radi se na otpalti starih dugova, priprema turistička sezona. - Međunarodna kuća Price Waterhouse Coopers je angažirana za reviziju svih financijskih izvješča, oni nisu imali nikakve veze dosasd s Agrkogorom. Njihov rad će biti koristan i DORH-u – rekao je Plenković, čime je i on indirektno potvrdio friziranje financijskih izvješća u koncernu Ivice Todorića.  Premijer Andrej Plenković u četvrtak je, otvarajući sjednicu Vlade, poručio da će nove ministre, nakon što je razriješio četvoro Mostovih, Hrvatskome saboru predstaviti na sjednici nakon lokalnih izbora. "Sabor je odlučio imati pauzu do lokalnih izbora. Nakon lokalnih izbora krenut će nova sjednica i u tom trenutku predstavit ćemo i nove ministre u Vladi", rekao je. Važnim pritom ističe da se Vlada, u ovom ozračju lokalnih izbora, koncentrira na svoje zadaće i nastavi funkcioniranje sukladno svome programu "onim ključnim, temeljnim pitanjima koja su od životnog interesa svih naših ljudi".  U tom kontekstu izrazio je zadovoljstvo jer je u srijedu održana prva sjednica Vijeća za demografsku revitalizaciju na kojoj je predstavljen niz mjera važnih za rješavanje, kako je rekao, strateški gledano ključnog pitanja za budućnost zemlje.  Od svih relevantnih ministarstva premijer očekuje da u sljedećim tjednima, zajedno s Ministarstvom za demografiju obitelj, mlade i socijalnu politiku, provedu temeljite detaljne konzultacije te da, uz mjere koje će biti usvojene već idući tjedan, a tiču se konkretnih financijskih i u proračunu predviđenih sredstava, pripreme i druge mjere kojima će s rješavati ovo važno pitanje. Vlada će, naime, kako je najavljeno na sjednici Vijeća, idući tjedan u saborsku proceduru uputiti  prijedlog izmjena Zakona o rodiljnim i roditeljskim potporama kojima bi se one povećale. Vlada je usvojila nacrt prijedloga zakona o zabrani nepoštenih trgovačkih praksi u lancu opskrbe hranom. "Riječ je o izrazito važnom zakonu, to je problem o kojem smo govorili proteklih mjeseci. Nije Hrvatska jedina zemlja u kojoj se problem pojavio", kazao je premijer Plenković.  Ministar poljoprivrede Tomislav Tolušić rekao je da se u Hrvatskoj o zakonu priča pet godina, a 22 zemlje EU ga primjenjuju. "Bilo je puno lobiranja da se ovaj zakon ne donese. Hvala svima koji su ga podržali. Osnovno pitanje je sprečavanje nepoštene trgovačke prakse u lancu opskrbe hranom.", počeo je s objašnjenjem Tolušić. Zakon se odnosi na trgovce čiji godišnji prihod prelazi 100 milijuna kuna, otkupljivače čiji prihod premašuje 50 milijuna kuna na godinu i prerađivače čiji prihod premašuje 50 milijuna kuna na godinu. Zakonom će se obuhvatiti 95 posto pravnih subjekata.  "Zakon ispravlja postojeće poremećaje koji su poprimili formu uobičajenog poslovnog ponašanja. I štiti naše proizvođače.", kazao je Tolušić. "Rekli smo da će kriza u najvećoj hrvatskoj kompaniji bit će transformativni trenutak u hrvatskom gospodarstvu", rekao je Plenković.  Programom građenja i održavanja javnih cesta za razdoblje od 2107. do 2020. godine, koji je Vlada usvojila na sjednici u četvrtak, predviđena su ukupna ulaganja od 17 milijardi kuna za poboljšanje razine kvalitete održavanja postojeće mreže cesta i gradnju novih prometnica.  "Ukupna ulaganja planirana su u iznosu od 17 milijardi kuna, od toga se 28,05 posto odnosi na autoceste, 55,18 posto na državne ceste, a 16,76 posto na ulaganja u mrežu županijskih i lokalnih cesta", naveo je ministar mora, prometa i infrastrukture Oleg Butković.  Ukupna ulaganja u mrežu autocesta predviđena su u iznosu 4,7 milijardi kuna, od čega milijarda kuna za redovno održavanje, 1,1 milijarda kuna za poboljšanje i obnovu, a za investicije u izgradnju autocesta 2,5 milijarde kuna.  U državne ceste uložit će se 9,4 milijardi kuna, a najviše za izgradnju novih - 5,7 milijardi kuna. U najvećem dijelu ta će se izgradnja sufinancirati iz sredstava EU fondova, dok će se sredstva iz trošarina za gorivo najvećim dijelom koristiti za financiranje projekata poboljšanja i obnove postojeće mreže državnih cesta, naveo je ministar.  Za županijske i lokalne ceste predviđeno je ulaganje od 2,8 milijardi kuna, a najvećim dijelom ovisit će o prihodima ostvarenima prilikom registracije vozila, iz naknade za ceste. Butković: RH ima kvalitetnu cestovnu mrežu, prema EU standardima   Hrvatska u ovom trenutku ima kvalitetnu cestovnu mrežu koja udovoljava većini prometnih potreba, a mreža državnih ceste je također sveobuhvatna i u dobrom stanju, prema EU standardima, kazao je Butković  "Stoga će se glavne investicije u mrežu državnih cesta u ovom programskom razdoblju usmjeriti na najveći projekt cestovne povezanosti s južnom Dalmacijom- Pelješki most sa spojnim cestama i novom pelješkom cestom s obilaznicom Stona, pri čemu će se iskoristiti značajna sredstva iz EU fondova predviđena za te aktivnosti", istaknuo je.  Vlada je Novalji dala suglasnost za 12-godišnji kredit od 6 milijuna kuna kod Hrvatske banke za obnovu i razvitak (HBOR) za financiranje kapitalnog projekta izgradnje Kulturnog centra Gozdenica, Županji je, pak, dana suglasnost za podizanje 6-godišnjeg kredita od 3,5 milijuna kuna kod Hrvatske poštanske banke, za financiranje radova na cestovnoj infrastrukturi. Ministar Ćorić predstavlja Vladu u radnom sporu sa sindikatima  Ministra rada i mirovinskog sustava Tomislava Ćorića Vlada je imenovala kao svog predstavnika u postupku mirenja u kolektivnom radnom sporu sa sa Sindikatom hrvatskih učitelja, Hrvatskim sindikatom djelatnika u kulturi, Hrvatskim liječničkim sindikatom. Sindikatom zaposlenika u djelatnosti socijalne skrbi Hrvatske, Samostalnim sindikatom zdravstva i socijalne skrbi Hrvatske, Nezavisnim sindikatom znanosti i visokog obrazovanja. Nezavisnim sindikatom zaposlenih u srednjim školama Hrvatske i Hrvatskim strukovnim sindikatom medicinskih sestara - medicinskih tehničara.  Zaključujući sjednicu, premijer Andrej Plenković izvijestio je da će ministar hrvatskih branitelja Tomo Medved biti njegov izaslanika u subotu na obilježavanju žrtava bleiburške tragedije. "Ja vam na tome zahvaljujem", dodao je Plenković. Predsjednik Vlade Republike Hrvatske Andrej Plenković održao je jutros u Banskim dvorima sastanak s izvanrednim povjerenikom u Agrokoru Antom Ramljakom. Povjerenik je izvijestio predsjednika Vlade o aktivnostima koje se provode u koncernu Agrokor proteklih mjesec dana od dana aktiviranja Zakona o postupku izvanredne uprave u trgovačkim društvima od sistemskog značaja za Republiku Hrvatsku. Povjerenik Ramljak kazao je kako je izvanredna uprava osigurala isplate plaća za mjesec svibanj za sve zaposlenike Agrokora. Ujedno, nastavlja se normalno poslovanje koncerna, kao i priprema za predstojeću turističku sezonu. Kontinuirano traju razgovori s financijskim institucijama o načinima podrške poslovanju Agrokora putem svježe likvidnosti. Istodobno, ugledna revizorska kuća PricewaterhouseCoopers d.o.o. provodi reviziju financijskih izvješća i poslovnih knjiga Agrokora. Renomirani savjetnici za financijsko restrukturiranje AlixPartners i međunarodni pravni savjetnici Kirkland & Ellis zajedno s izvanrednom upravom rade na planu dugoročnog restrukturiranja kompanije. Povjerenik Ramljak izvijestio je predsjednika Vlade kako sukladno Zakonu o postupku izvanredne uprave u trgovačkim društvima od sistemskog značaja za Republiku Hrvatsku, prvo mjesečno izvješće o provedbi postupka izvanredne uprave dostavlja Ministarstvu gospodarstva, poduzetništva i obrta i Trgovačkom sudu u Zagrebu. 