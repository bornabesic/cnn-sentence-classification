Nakon što je gotovo cijeli demokratski svijet kritizirao Erdoğana zbog čistki u svim institucijama u zemlji nakon neuspjela vojnog udara i sve glasnije oporbe i intelektualaca, Erdoğan je u Turskoj uveo izvanredno stanje koje će trajati tri mjeseca i koje mu daje sve ovlasti da „zakonski“ nastavi s čistkama neistomišljenika i protivnika. Iako je Erdoğan u svojem obraćanju naciji kazao kako je uvođenje izvanrednog stanja u zemlji bilo “nužno za brzo iskorjenjivanje svih elemenata terorističke organizacije upletene u pokušaj puča”, analitičari smatraju da uvođenje izvanrednog stanja omogućuje predsjedniku Erdoğanu da zaobiđe parlament u donošenju novih zakona. Isto tako, Erdoğan, koji je već suspendirao i Europsku konvenciju o ljudskim pravima. Naime, zakon o izvanrednom stanju uveden je još 1983. i nije jasno kako će biti primijenjen. Njime je predviđeno da se izvanredno stanje proglašava u slučaju prirodnih katastrofa, epidemija, gospodarskih kriza i u slučaju ozbiljnog remećenja javnog reda zbog ozbiljnih nagovještaja nasilnih akcija čiji je cilj rušenje slobodnog demokratskog uređenja uspostavljenog Ustavom ili temeljnih prava i sloboda. Po Zakonu o izvanrednom stanju, mogu se ograničiti ili zabraniti promet, okupljanja, kretanje na nekim mjestima ili u neko vrijeme, može se narediti pretres osoba, vozila i zapljena predmeta koji se smatraju dokaznim materijalom. Također se može zabraniti tiskanje i distribucija novina, časopisa i drugog materijala, uvesti kontrola svih oblika tiskanih i audiovizualnih medija, kao i kazališnih predstava i filmova koji se javno prikazuju. Jučer je uhićeno dvoje novinara - Sibel Hurtas i njen suprug Orhan Kemal Cengiz. Oboje su se bavili i zaštitom ljudskih prava. Oboje su bili Erdoganovi žestoki kritičari, uhićeni su u zračnoj luci pri pokušaju odlaska iz Turske. Zbog uvođenja izvanrednog stanja u Turskoj EU je jako zabrinuta jer je Erdoğan sam sebi dao ovlasti da nesmetano krši ljudska prava. Zbog toga je njemački ministar vanjskih poslova Frank-Walter Steinmeier pozvao Tursku da ograniči izvanredno stanje nametnuto nakon neuspjelog pokušaja puča na nužan rok te da što prije ukine tu mjeru, tražeći od turske vlade da očuva vladavinu prava i osjećaj za proporcionalnost u odgovoru na pokušaj puča. “Europa nema pravo kritizirati ovu odluku”, oštro je odgovorio Erdoğan na sve kritike dodavši kako njegova odluka “nije protivna demokraciji, zakonu i slobodama” nego mu je, naprotiv, “cilj da zaštiti te vrijednosti”. U međuvremenu nastavljaju se čistke i uhićenja diljem zemlje te je privedeno još 32 sudaca i vojnih časnika, a počela su i provođenja novinara. U isto vrijeme pristaše turskog predsjednika Erdoğana, nakon obračuna sa svima koji su na meti njihova lidera, počeli su spaljivati i knjige u knjižnici “Gülen” u gradu Malatija. Svijet je šokirala izjava gradonačelnika Istanbula Kadira Topbasa, koji je najavio otvaranje “groblja za izdajnike”, na kojemu će ljudi imati priliku “proklinjati one koji su odgovorni za pokušaj vojnog udara”. >> Turska oporba upozorava na autoritarizam nakon uvođenja izvanrednog stanja 