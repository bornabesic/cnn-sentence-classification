Šef američkih obavještajnih službi James Clapper izjavio je da u Velikoj Britaniji, Njemačkoj i Italiji postoje tajne ćelije spavača ekstremističke skupine Islamska država. - Skupine slične onima koje su izvele napad na Pariz i Bruxelles postoje u tim zemljama, a novi dokazi koji pokazuju da planiraju napade zabrinjavaju i nas i naše europske kolege - rekao je Clapper. James Clapper je najviše pozicionirani američki dužnosnik - na čelu je golemog američkog sigurnosnog aparata - koji je potvrdio koliko je duboko IS ukopan u Europi, navodeći koje su najvjerojatnije mete islamskih ekstremista. Također je ponovio koliko su zato nužni suradnja i dijeljenje informacija između europskih obavještajnih službi. Zbog toga je prije dva tjedna sa skupinom američkih obavještajaca bio na sastanku s europskim kolegama u Njemačkoj. Na susretu obavještajaca raspravljalo se o načinu borbe protiv IS-a u Europi. Osim toga, direktor CIA-e John Brennan prošli je tjedan nenajavljeno posjetio Bosnu i Hercegovinu. U Sarajevu se sastao s čelnim ljudima policijskih agencija u Bosni i Hercegovini te s Udarnom grupom za borbu protiv terorizma u BiH. Tri zemlje koje je spomenuo Clapper su one koje je sam IS naveo kao buduće mete, koje su spomenute u prisluškivanim razgovorima ili su dobivene tijekom ispitivanja uhićenika. Međutim, znati koja će biti iduća meta je nemoguće. Iako teroristička organizacija ističe da napada one zemlje koje vrše napade na njezine borce u Siriji ili Iraku, u izboru ključnu ulogu ipak ima broj spavača spremnih za akciju. Najviše registriranih džihadista ima u Francuskoj, slijede Britanija i Njemačka pa Belgija. Pojavu Italije na vrhu liste meta teže je objasniti s obzirom na to da je iz te zemlje razmjerno malo boraca na Bliskom istoku. Međutim, kako je navela Nathalie Goulet, zastupnica u francuskom Senatu, jedna od teza zbog čega je Italija visoko na popisu meta jest to što je dom Vatikanu, odnosno papi. Da aktivnosti u Italiji ima i da teroristi, za razliku od vlasti, surađuju na međunarodnoj razini, potvrdila je svježa vijest o uhićenju jednog Britanca u Italiji koji je osumnjičen da je pokušavao dostaviti novac terorističkoj ćeliji. Prema pisanju lokalnih medija, to je bivši profesionalni boksač, britanski državljanin pakistanskog podrijetla Hussain Shamshir (34). U novinarskim izvješćima navodi se da je uza se imao 5000 eura i lažnu putovnicu. Uhićen je u Rimu. Italija je najnovija u nizu zemalja u kojima jača zabrinutost zbog najave terorističkog napada. Nedavno je njemački Bild objavio da IS planira napad na talijanske plaže, a zbog uznemirenosti javnosti tu je vijest morala oštro demantirati tamošnja vlada. Komešanja je jučer bilo i u Njemačkoj. Dan nakon što je američki predsjednik Barack Obama napustio Hannover u kojem se sastao s čelnicima Britanije, Francuske, Italije i domaćina Njemačke, s kojima je razgovarao o terorističkoj prijetnji, u Bremenu na sjeveru zemlje izveden je niz racija. Policija je upala u devet objekata, stambenih i poslovnih, povezanih sa salafistima. Državno tužiteljstvo u tom gradu objavilo je da je zaplijenjen veći broj mobitela i kompjutora, a ispitano je i nekoliko osumnjičenih. Razlozi za raciju nisu otkriveni, no neki mediji pišu kako je do toga došlo zbog najavljenih sukoba nekoliko zaraćenih salafitskih skupina u tom gradu. Navodi se kako je došlo do svađe između skupina, a razlog su bila različita tumačenja odlomaka iz Kur’ana. Bremen u Njemačkoj slovi kao utvrda salafista, a prošle je godine zabranjen rad nekoliko salafitskih udruga zbog osnovane sumnje da su vrbovale borce za rat na Bliskom istoku. Švedske su vlasti jučer provjeravale informacije o mogućem udaru na glavni grad. Pozivajući se na izvore iz obavještajne službe Säpo, dnevnik Expressen objavio je da su iračke službe švedskima prenijele da se sedam ili osam terorista povezanih sa skupinom Islamska država već infiltriralo u Švedsku. Meta su im civilni objekti u Stockholmu.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!