Ima krov nad glavom (dovoljno da ne pada kiša po njemu), ima jesti koliko može pojesti, ali da ga je gazda pokrao - je. Stjepan Bingula,  hrvatski iseljenik koji više od tri desetljeća živi u Münchenu na portalu CroExpress, portalu za hrvatske iseljenike objavio je priču o radu na crno u Njemačkoj i oglasu na koji je naletio. Članak s portala CroExpress prenosimo u cijelosti: Osnovna ideja rada ‘na crno’ je da se prevari država s jedne i druge strane, i poslodavca i posloprimca. Ako se radi na crno onda se podrazumijeva, pošto se već vara, da je i zarada veća nego na legalan način. Ovih dana naletio sam na jedan oglas za rad u Njemačkoj gdje se traži ‘majstore’ da ‘malterišu’. Plaćanje je 10€ netto ‘na crno’, stan i hrana plaćeni. Kako je vlasnik napisao, stan je ‘krov nad glavom da po tebi ne pada kiša’, a hrana je svaki dan dva-tri obroka, koliko tko može pojesti. Znači, isti slučaj kao i pas na selu – ima svoju kućicu da ne pada kiša po njemu i dobije obroka kako je vlasnik pri volji. Ako netko nešto kaže protiv njega, onda ‘posjećuje’ dotične osobe kod kuće i ‘lomi kosti’. Kakva je računica na 10€ neto rada ‘na crno’?  Mnogi misle da, pošto rade ‘na crno’, nemaju nikakvog prava. To nije istina. I u tom slučaju poslodavac vam je dužan isplatiti plaću, tj. dogovorenu satnicu. Kad biste ga tužili zbog neisplate, dobili biste presudu, ali nakon toga slijede sankcije protiv vas i njega. Moja topla preporuka – radite legalno s manjom zaradom. Vidjet ćete, bit ćete sretniji. 