Jasno je da se na prijevremene parlamentarne većine ide ako HDZ u tjednu nakon drugog kruga lokalnih izbora ne dokaže da ima novu većinu u Saboru, no pitanje je kada bi u tom slučaju izbori bili raspisani. Naime, dvije su opcije, jedna predviđa dogovor svih stranaka i “samoraspuštanje” Sabora, a druga da predsjednik HDZ-a i Vlade Andrej Plenković sam podnese ostavku na svoju dužnost jer je shvatio da nema većinu. Prema posljednjim informacijama, HDZ je navodno sklon da se ti izbori održe što prije, već 15. srpnja, prije masovnijeg odlaska građana na godišnje odmore. Što skoriji rok izbora išao bi na ruku HDZ-u koji sada slavi relativnu pobjedu na lokalnim izborima, a i izbjegli bi prijetnju novih većih kriza u državi za koje bi se HDZ kao vladajuću stranku moglo kriviti, poput eventualne eskalacije problema u Agrokoru ili novih gužvi na granicama koje bi mogle utjecati na turističku sezonu. Iz svih dosadašnjih istupa, jasno je da za takav scenarij navija i Most. Ta je stranka u posljednjim danima rada Sabora već imala spreman prijedlog za raspuštanje Sabora, čime su, kažu oni, dokazali da su spremni za izbore odmah kako se agonija o neuspješnom slaganju famozne većine ne bi nepotrebno odugovlačila. S druge strane, SDP-u zasigurno ne bi odgovaralo odmah ići na nove izbore, posebice sada nakon što su krenule priče o želji dijela članstva da se prije tih izbora izabere novi predsjednik stranke. Za takvo nešto potrebno je određeno vrijeme pa bi u svakom slučaju, s promjenom šefa ili ne, SDP-u bolje legli što kasniji izbori. Druga je opcija da Vlada sama podnese ostavku, a tada bi počeo teći rok od 30 dana unutar kojeg bi se trebalo dokazati da nitko drugi ne može složiti novu većinu. Naravno, rok je moguće skratiti tako da svi odmah prvi dan kažu kako nemaju namjeru pokušavati okupiti novu većinu, tada bi predsjednica države Kolinda Grabar-Kitarović nakon konzultacija s njima mogla raspisati izbore. I ona je, čuje se, sklonija tome da izbori budu što prije, tako da bi građani u tom slučaju mogli vrlo brzo ponovno na birališta.