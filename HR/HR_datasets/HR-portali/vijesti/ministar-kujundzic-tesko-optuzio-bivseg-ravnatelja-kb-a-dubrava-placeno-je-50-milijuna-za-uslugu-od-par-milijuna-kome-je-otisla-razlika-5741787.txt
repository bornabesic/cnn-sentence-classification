Bivši ravnatelj KB-a Dubrava Toni Kolak izjavio je u srijedu da ga je "Upravno vijeće te bolnice ovih dana smijenilo po naputku ministra zdravstva Milana Kujundžića, s kojim je u sukobu nakon što je Kujundžića prokazao kao lažnog branitelja", javlja N1. Ministar zdravstva Milan Kujundžić povodom Kolakovih izjava održao je u četvrtak konferneciju za medije u Ministarstvu zdravstva. "Ovdje se ne radi o osobnoj osveti, nego o nezakonitoj radnji koje ja ni Vlada nećemo raditi i štititi makar to radili najveći samoprozvani domoljubi i najveći ravnatelji. Naš cilj je održati sustav. Pritisci, klevete i prijetnje zbog slučaja idu već nekoliko tjedana otkad se doznalo za nezakonite radnje. Riječ je o nezakonitoj radnji s mogućim velikim štetama po KB Dubrava. Krši se statut KB-a, Zakon o javnoj nabavi i Zakon o proračunu", kazao je Kujundžić. Naveo je da je stvarna cijena za servisiranje i uštedu hladne i tople vode par milijuna kuna, a plaćeno je gotovo 50 milijuna. "Kome ide razlika od 44 milijuna kuna, sudite sami. Zašto se skrivati iza velikih riječi radeći ilegalne radnje", kazao je ministar. Kujundžić tvrdi da Kolak lažno prikazuje da je natječaj bio po zakonima kao i u drugim bolnicama. Na račun optužbi da je dezerter rekao je da je se 91. javio kao dobrovoljac među prvima. "Zna se kako se rješava kleveta, javit će mu se moj odvjetnik s prijavom", rekao je Kujundžić. Podsjetimo, Kolak je formalno smijenjen zbog nepoštivanja procedure javne nabave u siječnju ove godine, prilikom sklapanja ugovora s tvrtkom koja se bavi uštedom vode, piše N1.