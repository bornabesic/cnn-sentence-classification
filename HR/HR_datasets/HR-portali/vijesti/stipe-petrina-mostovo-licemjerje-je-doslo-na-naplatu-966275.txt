Foto: Hina KRIZU u vladi komentirao je za Media servis bivši zastupnik i načelnik Primoštena, Stipe Petrina. On je u saborske klupe za vrijeme vlade Tihomira Oreškovića došao na poziv Mosta, ali je vrlo brzo pokazao neslaganje s njima. Činjenica je da je Most dio vladajuće većine, a ponaša se kao da je oporba. Bilo koji partner to ne bi mogao trpjeti, kaže Petrina i dodaje kako preslagivanje u vladi ne bi bilo fer prema biračima.  "Mostovo licemjerje je došlo na naplatu", oštar je Petrina. "Najbolje rješenje su novi izbori, samo - pitanje je dok su političke opcije koje se nude ovakve, kad će Hrvatska ući u razdoblje stabilne političke situacije", pita se Petrina.  "Predviđajući pad vlade 2016. godine i izbore u prvoj trećini godine, ja sam ustvrdio da će se, umjesto jednog cirkusa koji se tada zvao Most, na izborima desiti dva cirkusa, misleći pritom i na Živi zid i eto, to se nažalost ostvarilo. Novi izbori bi bili najpošteniji i najprihvatljiviji odnos prema građanima ove zemlje koji u konačnici plaćaju ceh svih njihovih političkih gluposti, nažalost već 27 godina", komentar je primoštenskog načelnika. Petrina je kritizirao i birače.  "Jadna je zemlja ako Most dobije 12-13 saborskih zastupnika, poslije onoga što je učinio u vladi Tihomira Oreškovića. Ako politička opcija koja izabere osobu za najvažniju dužnost u državi, a to je premijera Tihomira Oreškovića u roku od dva sata, koga nikada do tada nije vidjela, čemu više i novi izbori? U ovoj zemlji nažalost sve postaje upitno", zaključio je Stipe Petrina.