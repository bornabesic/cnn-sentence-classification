U rodnom mjestu premijera Andreja Plenkovića HDZ se i nije toliko proslavio. Prema izvješću Općinskog izbornog povjerenstva u utrci za načelnika općine Jelsa na Hvaru u mjestu Svirče glasovalo je 255 (2 nevažeća) od ukupno upisanih 386 birača, piše Slobodna Dalmacija.  Najviše glasova, njih 122 glasa dobila je HDZ-ova kandidatkinja za načelnicu Anita Drinković, a malo manje od nje dobio je Nikša Peronja (SDP) koji je osvojio 104 glasa. Sljedeći su Mario Skelin (HNS) s 14 i Ivo Duboković (Grupa birača) s 13 glasova. Peronja je na kraju pobijedio na izborima s osvojenih 57,04 posto glasova.  U utrci za članove OV-a Jelsa u Svirčima su bila 252 važeća i 3 nevažeća listića. Opet je u vodstvu bila Anita Drinković (HDZ) sa 102 glasa, a iza nje su se svrstali Nikša Peronja (SDP) sa 64, Jure Gurdulić (HSS) sa 30, Mario Skelin (HNS) i Lukin Belić (Zeleni HR) po 17, Ivo Duboković (Grupa birača) 13, a najlošiji je prošao Ivo Grgičević (Grupa birača) s ukupno 9 glasova.