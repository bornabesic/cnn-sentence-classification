Tin Šunjerga dovezen je jutros policijskim kombijem na ispitivanje u zgradu Županijskog državnog odvjetništva u Šibeniku. Kako neslužbeno doznaje Dnevnik.hr, tijekom dana na ispitivanje će biti privedena još dvojica mladića, 18-godišnjak i 20-godišnjak osumnjičeni da nisu prijavili ubojstva iako su za njih znali. U Šibeniku vlada veliko zanimanje za privođenjem Šunjerge, piše portal ŠibenikIN. U jednom trenutku ispred zgrade suda gdje je Šunjergu ispitao državni odvjetnik za mladež bilo je barem 20-ak osoba. Nikša Stipaničev / HANZA MEDIA Tako je osoblje šibenske bolnice čekalo u hladovini pod ogradnim zidom te ustanove i strpljivo čekalo kada će policija prevesti Šunjergu kroz zatvorsko dvorište do zgrade suda, a po ulici su stalno zastajkivali građani, posebno srednjoškolci. Nikša Stipaničev / HANZA MEDIA  - Tin je moj bliski rođak i htjela sam ga vidjeti posljednji put. Znam da vam to zvuči kao floskula nakon svega, ali on je zaista bio super momak i sve je u školi završavao s pet. A onda je u pubertetu nešto krenulo po zlu, vjerojatno loše društvo i droga. Prije par mjeseci izgledalo je da se opet sredio, javljao se pristojno, bio vedar…. A sada se dogodilo ovo. Ne mogu vjerovati. Nadala sam se da ću ga jutros vidjeti još jednom, vjerojatno posljednji put – rekla je za ŠibenikIN djevojka u društvu prijateljice. Nikša Stipaničev / HANZA MEDIA Tužiteljstvu će tijekom dana također biti privedena još dvojica mladića, 18-godišnjak i 20-godišnjak koji nisu prijavili ubojstvo bračnog para iako su za zločin počinjen na okrutan i podmukao način znali satima prije policije. Kaznena prijava redovnim putem podnesena je i protiv maloljetnika kojeg se tereti za isto kazneno djelo.Policiji je zbog njihove šutnje bilo znatno otežano otkrivanje ubojice i okolnosti počinjenja zločina. Tinu Šunjergi je određen branitelj po službenoj dužnosti Ivica Matas, no šibenski odvjetnik je odbio prihvatiti se zakonskog zastupanja dvostrukog ubojice zbog prezauzetosti.