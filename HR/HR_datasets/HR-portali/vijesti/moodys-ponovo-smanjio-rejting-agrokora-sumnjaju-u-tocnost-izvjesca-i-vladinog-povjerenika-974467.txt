Foto: FAH  AGENCIJA Moody's smanjila je u petak rejting Agrokora s prijašnjih Caa2 na Ca. Zadržani su negativni izgledi i podignuta je vjerojatnost stečaja sa Ca-PD na D-PD jer koncern nije 1. svibnja platio kupon na svoju 300 milijuna eura vrijednu obveznicu.  Aktiviranjem Lex Agrokora zamrznute su ionako sve obaveze plaćanja, no rejting agencije i dalje snižavaju ocjene Agrokora. To je već četvrto smanjenje rejtinga te kompanije od strane Moody'sa od početka ove godine.  "Ovaj potez odražava Agrokorovu odluku da ne plati kupon 1. svibnja 2017. na svoje obveznice vrijedne 300 milijuna eura koje dospijevaju u svibnju 2019.", navodi Moody’s.  Napominju kako znaju da to što Agrokor ne plaća kamate na dugove jest u skladu s odlukom tvrtke u travnju ove godine o podnošenju zahtjeva za restrukturiranje prema hrvatskom Zakonu o postupku izvanredne upravu u trgovačkim društvima od sistemskog značaja.  Sumnjaju u izvješća, vladinog povjerenika i roll up  Isto tako, jasno je da njihovu zabrinutost izazivaju odluke vladinog povjerenika i sumnja u točnost  financijskih izvješća. Moody's podsjeća da je nakon aktiviranja Lex Agrokora na čelo tvrtke imenovan izvanredni povjerenik i da je kompanija počela pregovarati sa svojim vjerovnicima.  "U ovoj fazi, krajnji ishod tih pregovora ostaje neizvjestan", navodi se. Podsjećaju da je Agrokor 27. travnja 2017. izvijestio da su preliminarne istrage pokazale da bi moglo biti pogrešaka u financijskim izvješćima kompanije.  "Moody's vidi rizik da bi neki vjerovnici, poput lokalnih dobavljača, mogli biti plaćeni prije međunarodnih vjerovnika. Nadalje, izdavanje dodatnog super višeg duga povrh 80 milijuna eura posuđenih 14. travnja 2017. povećalo bi podređenost postojećih dugova", navodi agencija.  U takvim okolnostima smatraju da bi vjerojatnost korporativnog povrata mogla pasti prema nižem kraju raspona od 35 do 65 posto, što odgovara korporativnom rejtingu od Ca, a da će izgledi za povrat viših neosiguranih izdanja vjerojatno biti manji od 35 posto, što znači da je ocjena C prikladna za ove instrumente.  Prednost banakama ili državno upravljanje  Moody's navodi i da je prethodna ocjena Caa2 odražavala ravnotežu potencijalnih ishoda: ili će biti kreditorima naklonjeniji ishod uz podršku banaka kao što je Sberbank, što bi moglo dodatno povećati likvidnost i ojačati tvrtku i značajan tržišni udio kako bi se postigao visok povrat za vjerovnike; ili će biti proces koji će se voditi više administrativno.  "Posljednja izvješća tvrtke ukazuju na sada značajnu ulogu izvanredne uprave, pri čemu su zajmodavci i dalje uključeni, ali ne vode proces restrukturiranja. Izvješća također ukazuju na tekuće operativne izazove, pregovore s dobavljačima i nesigurnost u vezi financijskog izvješćivanja", navodi Moody's.  Negativni izgledi za rejting odražavaju neizvjesnosti koje proizlaze iz restrukturiranja i navoda u vezi financijskog izvješćivanja, što stvara negativni rizik u vezi povrata vjerovnicima, iako će njegova veličina biti jasnija tek s vremenom.  Iako su ocjene već niske, daljnji pritisak na rejting moguć je ako Moody's procijeni da će gubitak vjerovnika biti veći nego što se trenutno pretpostavlja.  Mogućnost povećanja rejtinga, poručuje agencija, sada je malo vjerojatna, sve dok se restrukturiranje ne završi.  "Dugoročno, Moody's bi mogao povećati rejting Agrokora ako kompanija uspije vratiti odgovarajući profil likvidnosti i poboljšati svoju financijsku strukturu smanjenjem duga", zaključuje Moody's.