Do sastanka predstavnika hrvatskih branitelja i ratnih veterana iz Srbije u budućnosti će sigurno doći nakon što braniteljske udruge utvrde zajedničko stajalište o njegovim temama, pri čemu je najvažnije saznati istinu o nestalima, rekao je danas predsjednik Udruge specijalne policije iz Domovinskog rata Josip Klemm u povodu poziva iz Srbije za održavanje takvog sastanka. Zajedničko stajalište "U idućem razdoblju braniteljske udruge u Hrvatskoj donijet će zajedničko stajalište o tim temama te će do radnog sastanka s predstavnicima veterana iz Srbije sigurno doći. Ali, kako je veteranska scena i u Srbiji raznolika, u vremenu koje slijedi moramo naći adekvatne sugovornike", ističe Klemm u izjavi Hini komentirajući članak u "Večernjem listu" u kojem se navodi da je iz Srbije stigao javni poziv hrvatskim braniteljima za "prijateljski posjet i radni sastanak". U tekstu se citira izjava tajnika Saveza ratnih veterana Srbije Željka Vukelića da "najveći kredibilitet u rješavanju spornih pitanja imaju upravo ratni veterani, prije nego političari". Potrebna je politika dijaloga Klemm podsjeća da se zalaže za politiku dijaloga te smatra kako je takav sastanak u idućem razdoblju potreban ponajprije da bi se riješilo pitanje nestalih osoba, ali i zbog novih generacija, a podršku očekuje i od državnih institucija. "Ne trebamo se mi voljeti, ali mi smo generacija koja zna loše strane rata i sigurno ne želimo da nove generacije prožive ono što smo mi proživjeli i doživjeli. Nismo za retoriku prijetnji i zveckanja oružjem već politiku dijaloga i rješavanje problema koji su proizašli iz rata te osiguranje mira i dobre budućnosti za naše mlade", poručuje Klemm. > > Veterani iz Srbije zovu hrvatske branitelje na razgovor 