Munjevita akcija specijalaca te srijede 29. listopada 2008. godine završila je uhićenjima nekoliko ljudi za koje je policija sumnjala da su povezani s ubojstvom Ive Pukanića i Nike Franića. Oko 18 sati u stanu u Draškovićevoj uhićen je Amir Mafalani (32), poslije pravomoćno osuđen na 15 godina zatvora zbog sudjelovanja u ubojstvu, a potom su privedeni i Robert i Luka Matanić. "Nezamislivi problemi" S obzirom na to da je riječ o opasnim i naoružanim osobama, specijalci nisu štedjeli osumnjičenike pa su preventivno primjenjivali silu. Da nisu prezali ni od čega, postalo je jasno kada su se idućeg dana Matanić i Mafalani pojavili pred fotoreporterima – natečena lica bila su im prekrivena masnicama i flasterima, hodali su šepajući... Zbog tih batina koje je nesumnjivo dobio Hrvatska će Mafalaniju morati isplatiti ukupno 19.000 eura odštete te ponovno otvoriti i provesti djelotvornu i učinkovitu istragu protiv ljudi koji su protiv njega postupali. Odluka je to koju je prošlog tjedna donijelo sedmeročlano vijeće Europskog suda za ljudska prava (ESLJP). Taj sud u zaključku svoje presude navodi kako je u postupanju protiv Mafalanija prekršen članak 3. Konvencije za zaštitu ljudskih prava i sloboda koji kaže kako nitko ne smije biti podvrgnut mučenju niti ponižavajućem postupanju. A Mafalanija su specijalci mučili i udarali u više navrata. Najprije u stanu u Draškovićevoj tijekom uhićenja kada su ga udarcem u glavu srušili na pod i potom čizmama gazili po njemu. Nakon toga su ga, kako je tvrdio, odvezli na nasip, skinuli ga dogola i udarali te tjerali da prizna kako je ubio Ivanu Hodak. – U jednom su me trenutku srušili na tlo ruku vezanih na leđima i počeli mi gnječiti testise – svjedočio je Mafalani početkom ove godine. Na kraju su ga odveli u Heinzelovu, gdje su ga nastavili batinati. Pri dolasku u Heinzelovu Mafalanija je pregledao liječnik te mu dijagnosticirao više kontuzija i hematoma, međutim policajci su mu rekli kako će se naći u "nezamislivim problemima" ako ikome kaže kako je te ozljede zadobio. – Zbog nehumanog i nepravednog postupanja uz tužbu na ESLJP-u podnijeli smo i kaznenu prijavu ŽDO-u u Zagrebu, koja je nakon dvije godine odbačena – potvrdila nam je Lidija Horvat, odvjetnica Amira Mafalanija. ESLJP se u svojoj odluci osvrnuo i na rad navedenog odvjetništva koje je, prema njihovoj ocjeni, u ovom slučaju bilo pristrano i nedovoljno transparentno. U tom pogledu primjećuju kako je u odvjetništvu kaznena prijava odbačena, među ostalim, i na temelju izvješća koje su podnijeli policijski inspektori M. A. i M. M., a koji su također bili upleteni u navodno zlostavljanje Amira Mafalanija. – U DORH-u nisu poduzeli nužne korake kao što su identificiranje i ispitivanje specijalaca, ispitivanje liječnika ili naručivanje temeljitog liječničkog pregleda Amira Mafalanija. Ograničeni na dokumente Umjesto toga, ograničili su se na čitanje postojeće medicinske dokumentacije i drugih dokumenata iz kaznenog postupka koji se vodio protiv njega. Iz svega se može zaključiti da domaće institucije nisu bile spremne nepristrano i samostalno istražiti okolnosti policijskog zlostavljanja – zaključuje ESLJP u svojoj presudi. >>Mafalani: Vrištao sam dok su mi gnječili testise >>Mafalani: Dokazali ste da nemam ništa s ubojstvom Pukanića