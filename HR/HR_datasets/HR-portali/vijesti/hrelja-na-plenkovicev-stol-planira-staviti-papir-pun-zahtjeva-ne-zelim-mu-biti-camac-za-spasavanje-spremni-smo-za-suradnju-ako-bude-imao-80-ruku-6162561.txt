Hoće li Silvano Hrelja podržati Vladu Andreja Plenkovića i spasiti HDZ od prijevremenih izbora? I nakon gostovanja šefa HSU-a u Pressingu N1 televizije to nije potpuno jasno. Hrelja nije odbacio suradnju s HDZ-om, ali u emisiji je spominjao da ima 16 zahtjeva koji 'nešto koštaju', a također je spomenuo još jedan uvjet. - Mi smo u priopćenju rekli slikovito da se izrazim: 'Mi nismo čamac za spašavanje Plenkovićeve vlade'. Tko kaže da će moj glas donijeti većinu? U tom slučaju kako smo i rekli mi nećemo biti čamac za spašavanje. Ako Vlada mirno uplovi u luku s 80 glasova potpore tada smo spremni za suradnju s vladom i realizaciju projekata - rekao je Hrelja koji bi na stol Plenkoviću stavio papir prepun zahtjeva. - Imamo tu 16 zahtjeva. Od kojih su neki vrlo jednostavni, ali smatramo da ih treba riješiti. Svi su u tri područja. Socijala, zdravstvo i mirovinski sustav. Imamo problem koji nije tako lagan - to su obiteljske mirovine. Taj posao treba dobro projektirati. Treba vidjeti što to znači ako je jedan supružnik umro u 70-oj ili 90-oj jer prava izviru iz duljine uplata u mirovinski sustav. Koliko to sve košta? Ako ne riješite kroz mirovinsko, rješavat ćete kroz socijalu. Ovo za drugi mirovinski stup ne mora biti ni jedna kuna. Naravno nešto košta. Hrelja je rekao da nije pričao s Plenkovićem, ali je priznao da se susreo s jednim HDZ-ovcem. Nije htio otkriti o kome je riječ, ali je rekao da ovo nije njihov posljednji susret. Što se tiče podrške HSU-a novim Plenkovićevim ministrima, Hrelja kaže da je o tome bespredmetno razgovarati iz jednostavno razloga - jer nema pojma tko će ti ministri biti. - Ja vas sad pitam koji su to ministri? Teško je o imaginarnim ministrima govoriti. Znate tko mora dokazivati da ima većinu? Sada Plenković mora dokazivati većinu - tvrdi Hrelja uz dodatak: - Ako nitko neće staviti na stol ništa od 10-ak problema onda mi nećemo glasati za ministre. Ostajemo dio opozicije i gotova priča. Ja tu nemam nikakvih dilema. Umirovljenici nemaju vremena čekati, a ima problema koji ne trpe odgodu. To sam rekao, a neki su iščitali i brojali ruke, ali ta matematika ne ide. Nisam nikad rekao da ću biti dio te većine - zaključio je šef 'umirovljenika' za Pressing N1.