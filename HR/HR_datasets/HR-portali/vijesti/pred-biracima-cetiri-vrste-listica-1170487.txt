U nedjelju hrvatski građani od 7 do 19 sati na svojim biračkim mjestima, samo u svom prebivalištu, mogu birati općinske načelnike, gradonačelnike i župane, kao i njihove zamjenike. Birat će i članove predstavničkih tijela jedinica lokalne i regionalne samouprave. Glas za kandidacijske liste Građani će na svom biračkom mjestu dobiti četiri vrste glasačkih listića za izbor: članova općinskog/gradskog vijeća, članova županijske skupštine, općinskog načelnika/gradonačelnika i župana. Za izbor članova predstavničkih tijela jedinica glasa se samo za kandidacijske liste navedene na glasačkom listiću. Na glasačkom listiću mora biti naznačena vrsta izbora na koje se odnosi, a svaki listić mora imati otisnut serijski broj. Ovisno o biračkom mjestu, birači će dobiti listiće na kojima će moći zaokružiti kandidate s lista za koje se na tom mjestu glasa. Birač na listiću zaokružuje redni broj ispred naziva kandidacijske liste za koju glasa. Kod izbora općinskog načelnika, gradonačelnika i župana glasati može samo za kandidate navedene na listiću. Listić se popunjava zaokruživanjem rednog broja ispred imena i prezimena kandidata za kojeg birač glasa. Glasanjem, tj. zaokruživanjem rednog broja ispred imena i prezimena kandidata ujedno se glasa i za njegova zamjenika. U jedinicama u kojima se održavaju i izbori za zamjenika općinskog načelnika/gradonačelnika, župana iz reda pripadnika nacionalnih manjina, odnosno izbori za zamjenika općinskog načelnika iz reda pripadnika hrvatskog naroda glasači će dobiti i listić za izbor zamjenika općinskog načelnika/gradonačelnika, župana iz reda pripadnika nacionalnih manjina i/ili glasački listići za izbor zamjenika općinskog načelnika iz reda pripadnika hrvatskog naroda. Na biračkim mjestima u Zagrebu glasači će dobiti dvije vrste listića – za izbor članova Gradske skupštine i za izbor gradonačelnika. Teško bolesni glasuju doma Birač koji zbog teže bolesti ili nemoći ne može do svog biračkog mjesta može o tome obavijestiti nadležno izborno povjerenstvo najranije tri dana prije dana održavanja izbora ili birački odbor na dan održavanja izbora. Predsjednik biračkog odbora određuje najmanje dva člana biračkog odbora koja idu do tog birača i omogućuju mu glasanje. 1.  Na listiću za izbor članova općinskog/gradskog vijeća treba zaokružiti listu 2.  Na listiću za izbor općinskog načelnika/gradonačelnika zaokružuje se ime 3.  Na listiću za izbor članova županijske skupštine zaokružuje se stranačka lista 4.  Na listiću za izbor župana treba zaokružiti broj ispred imena kandidata 