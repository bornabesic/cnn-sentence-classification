Izbjeglice koje su u posljednjih godinu dana stigle u Njemačku mnogo su bolje obrazovane nego što se pretpostavlja, a isto se odnosi i njihove svjetonazore, priopćio je danas njemački Ured za migracije i izbjeglice (BAMF).   "Između rujna 2015. i rujna 2016. oko 50.000 izbjeglica je pronašlo zaposlenje, od toga je čak 30.000 radnih mjesta na puno radno vrijeme, što ukazuje na to da je mnogo izbjeglica bolje kvalificirano i pripremljeno za njemačko tržište rada od očekivanog", rekao je direktor Ureda za migracije i izbjeglice Frank-Jürgen Weise pozivajući se na jednu studiju Instituta za istraživanje tržišta rada u Nürnbergu. "Većina izbjeglica pronašla je pomoćne poslove u sektoru logistike i u poljoprivredi, a neki su postali i samostalni poduzetnici", rekao je Weise. I obrazovna razina je viša nego što se pretpostavljalo. "Pedeset i osam posto izbjeglica je najmanje deset godina provelo u nekom obrazovnom procesu, bilo da se radi o osnovnoj, srednjoj ili visokoj školi", proizlazi iz studije. Kod domaćeg, njemačkog stanovništva, 88 posto je provelo najmanje 10 godina na obrazovanju. Osim školskog obrazovanja, za dobro uklapanje u tržišta rada je, osim znanja jezika, važno i radno iskustvo. Prema studiji Instituta za istraživanje tržišta rada u Nürnbergu, 73 posto izbjeglica je prije dolaska u Njemačku bilo zaposleno i to u prosjeku 6,4 godina. Iz iste studije proizlaze i podaci o svjetonazorima izbjeglica. "Devedeset i šest posto njih smatra demokratski sustav ispravnim, a 92 posto smatra da je ravnopravnost žena i muškaraca sastavni dio demokratskog poretka", stoji u priopćenju Ureda za migracije i izbjeglice. >> Nagrađena mađarska snimateljica koja je udarala izbjeglice