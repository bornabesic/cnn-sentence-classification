Njemačka vojna hijerarhija objavila je u nedjelju da je naredila pretraživanje svih vojarni nakon skandala izazvanog otkrićem nacističkih predmeta u dvije vojarne. - Glavni istražitelj Bundeswehra naredio je ta pretraživanja u svim vojarnama kako bi se doznalo čuvaju li se u njima predmeti Wehrmachta te ako ih ima da se uklone - rekao je glasnogovornik ministarstva obrane. Odluka je pala nakon skandala koji zahvaća Bundeswehr i ministarstvo obrane zadnja dva tjedna, posebice nakon uhićenja časnika iz francusko-njemačke baze Illkirch blizu Strasbourga. Osumnjičen je da je planirao, predstavljajući se kao sirijski izbjeglica, ubojstvo lijevo orijentiranih osoba i stranaca. Taj 28-godišnjak godinama je podržavao ultranacionalistička i ksenofobna stajališta. Tijekom inspekcije u vojarni Illkirch su pronađeni predmeti Wermachta, vojske nacističkog režima između 1935. i 1945. u zajedničkoj dvorani gdje su bili izloženi neke vrijeme. Ministarstvo, koja zabranjuje takve predmete, otkrilo je slične slučajeve u još jednoj bazi u Donaueschingenu u Njemačkoj. Tisak je otkrio da se prethodni skandal odnosio na bazu Illkirch 2012., kada su njemački vojnici na podu iscrtali kukasti križ kako bi isprovocirali francuske vojnike prije nogometne utakmice njemačkog kluba Bayern München s francuskim klubom u Lilleu. Ministrica obrane Ursula von der Leyen, bliska njemačkoj kancelarki Angeli Merkel, pozvala je svoje generale nakon uhićenja časnika u u Illkirchu i tražila od njih da budu nepopustljivi prema onima koji pokazuju sklonosti prema ekstremnoj desnici. - Proces koji je u tijeku zahtijeva hrabrost i postojanost. Moramo ga svi podržati, od generala, do novaka - rekla je u nedjelju za Bild. 