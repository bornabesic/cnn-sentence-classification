NOVO 12:58 - Završavamo izvještavanje sa sjednice Odbora za Ustav, prijenos uživo plenarne sjednice i izbora predsjednika Sabora možete pratiti OVDJE. --------------------------------- 12:48 - Silvano Hrelja (HSU) je rekao da će biti suzdržan pri glasanju za novog predsjednika Sabora, ali je i dodao da je otvoren za razgovore. --------------------------------- 12:46 - Tražimo da se do utorka predlože novi ministri, nedopustivo je da državni tajnici vladaju državom, rekao je Nikola Grmoja. Više pročitajte OVDJE. --------------------------------- 12:30 - Izaberu li zastupnici Jandrokovića za predsjednika Sabora, sjednica će DANAS biti zaključena, a nova će biti sazvana tek nakon lokalnih izbora, od 7. lipnja nadalje. To bi Plenkoviću dalo mjesec dana da izabere i predloži nova četiri ministra koji će zamijeniti one iz redova Mosta, piše N1. --------------------------------- 12:24 - Ivica Mišić iz kluba Promijenimo Hrvatsku je potvrdio da je dao potpis za Gordana Jandrokovića kao predsjednika Sabora.    --------------------------------- 12:19 - Branko Bačić, šef kluba zastupnika HDZ-a, je za N1 potvrdio da je HDZ predložio izbor predsjednika Sabora sa 76 potpisa zastupnika. Njihov kandidat je Gordan Jandroković.  - Svi naši dosadašnji koalicijski partneri iz kluba manjina su potpisali, tu su i kolege iz HSLS-a, HDS-a, Lacković, Škibola, Glasnović i nezavisni Saucha - rekao je Bačić. Sjednica Sabora nastavlja se u 13 sati kada će se glasati o novom predsjedniku Sabora, zaključio je Bačić. --------------------------------- 12:15 - HDZ je u Sabor uputio prijedlog o izboru novog predsjednika Sabora zbog čega SDP povlači svoj prijedlog o predsjedanju Saborom od strane nekog od potpredsjednika Sabora, rekao je Peđa Grbin. HDZ ima 76 potpisa za izbor novog predsjednika Sabora - rekao je Grbin te zaključio sjednicu Odbora za Ustav. --------------------------------- 12:00 - Ivan Pernar iz Živog zida pokušao je ući na sjednicu Odbora i prenositi je "live streamom" preko mobitela, ali mu članovi Odbora to nisu dozvolili, javlja novinarka N1 televizije. --------------------------------- 11:06 - Robert Podolnjak se složio s prijedlogom Milorada Pupovca i sjednica se nastavlja iza zatvorenih vrata. --------------------------------- 10:58 - Za riječ se opet javio Peđa Grbin:  - Kolega Bačiću, ovo nije upravni ili parnični postupak, već postavljanje pitanja da li politički i parlamentarni sustav može funkcionirati i to je političko, a ne pravno pitanje, iako ima pravne posljedice. Vi ga možete riješiti tako da predložite predsjednika Sabora i mi s tim nemamo problema. Naš cilj nije opstrukcija, nego da vas natjeramo da učinite ono što vi ne želite učiniti. To što nemamo predsjednika Sabora, ne znači da ne možemo raspravljati o kandidatima za ministre. Vrlo jednostavno sve možete razriješiti. Zakon vam kaže da kandidate za ministre možete predložiti najkasnije do sljedeće sjednice, ali to ne znači da to ne možete napraviti ranije - rekao je Grbin. Pupovac je dodao da postoje rješenja u prijedlogu SDP-a koja se mogu nastaviti i na kasnije razdoblje i opet ponovio da bi se sjednica trebala nastaviti iza zatvorenih vrata. --------------------------------- 10:42 - Riječ je preuzela Vesna Pusić (HNS):  - Slažem se da smo u neviđenoj situaciji i mislim da moramo pronaći rješenje tko će voditi Sabor, koji bez daljnjega postoji i dalje. Po logici legitimiteta ni kolega Petrov ga nije imao jučer i prekjučer, prije nego je dao ostavku, kad je kod sebe imao 79 potpisa za njegov opoziv.  Dragan Matic / HANZA MEDIA Dragan Matic / HANZA MEDIA   Dragan Matic / HANZA MEDIA   Čini mi se da prijedlog koji je iznio kolega Grbin ide u praktičnom i funkcionalnom pravcu, a da se ne prejudicira ili odgodi na vrlo dugi rok izbor predsjednika Sabora - rekla je Pusić.  - Možda bi se mogao naći kompromis za razdoblje u kojem bi taj potpredsjednik mogao voditi Sabor i to isključuje opasnost da bi mogao progurati stvari koje mu nisu primjere, ali bez parlamentarne većine to ionako ne bi mogao napraviti - smatra Pusić.  Nakon Vesne Pusić javio se Branko Bačić (HDZ): Dragan Matic / HANZA MEDIA Dragan Matić / Hanza Media    - Nije dobro kada predsjednik Odbora za Ustav i Poslovnik tvrdi da je Sabor dekonstituiran i da vlada bezvlašće u Saboru. Mi uporno inzistiramo da Sabor nema većinu, no jučer je bila obveza oporbe da dokaže da ima većinu i u tome nije uspjela, a ne obveza Vlade. Zna se kada se u Saboru odlučuje većina - rekao je Bačić i nabrojao sve instance kada se to radi. Mislim da na prvoj sljedećoj sjednici Sabora premijer mora predložiti nova četiri ministra i tada ćemo testirati većinu. Do tada nema ustavne krize i nije pitanje većine u Saboru dok se ne bude odlučivalo o pitanjima za koja je ta većina nužna - rekao je Bačić.  - Ništa se bitno neće dogoditi u roku 20 dana i da zbog toga potpredsjednik Sabora ima manje ili veće ovlasti da bi se trebalo mijenjati odredbe Poslovnika - rekao je Bačić. Vesna Pusić je napomenula da u jučerašnjoj situaciji gdje opozicija ima jedan glas manje od većine nije trenutak za trijumfalizam, nego je riječ o vrlo uznemirujućem stanju.  - 75/75 glas nije neupitni znak da Vlada nema većinu, ali budi veliku sumnju u to i zato većinu treba provjeriti čim je prije moguće - smatra Pusić, a Bačić je dodao da Vlada nije izgubila većinu sve i da je jučer izglasano nepovjerenje ministru, ako ćemo koristiti pravnički rječnik. Dragan Matic / HANZA MEDIA --------------------------------- 10:31 - Sljedeći se javio Orsat Miljenić (SDP):  - Ovo nije stabilan odnos, ja mislim da je naše mišljenje pronalazak rješenja koje bi riješilo problem u najkraćem roku, a da Sabor ne poduzima nikakve radnje osim onih koje su upućene utvrđivanju većine. Ja ću se složiti da ovu situaciju moramo trajno poslovnički riješiti, ali mi je moramo riješiti danas. Ovo rješenje nam daje mogućnost da Sabor dođe do većine ili se raspusti i to je jedino logično - rekao je Miljenić. Nakon toga je slijedila kratka rasprava Miljenića i Podolnjaka s ponavljanjem argumenata o dobrim i lošim stranama prijedloga SDP-a. Poslije Miljenića za riječ se javio Milorad Pupovac (SDSS):  - Bez obzira na tenzije i atmosferu zadnjih nekoliko dana članak Poslovnika 34, stavak 3 je jasan - predsjednik Sabora je podnio ostavku i zamjenjuje ga jedan od potpredsjednika. Činjenica da je Reiner preuzeo predsjedanje od Petrova nije sporna. Poslovnik to kaže i mi tome ne možemo proturječiti.  Završno, mislim da o prijedlogu kolege Grbina moramo raspravljati, i mimo ovoga što sam dosad rekao. Predložio bih da nakon govora profesorice Pusić raspravimo o tome iza zatvorenih vrata - rekao je Pupovac.  --------------------------------- 10:18 - Nakon Podolnjaka riječ je preuzeo Peđa Grbina (SDP):   - Nakon što je potpredsjednik Sabora Željko Reiner preuzeo predsjedanje, zatražio sam da danas na Odboru ustanovimo da li je za to imamo osnove. Slažem se s predsjednikom Odbora da članak 34 Poslovnika nije uredio ovu situaciju, ali se apsolutno ne slažem da je Sabor ostavkom predsjednika Sabora dekonstituiran. Ništa nije dekonstituirano, Sabor i dalje postoji - rekao je Grbin i potom iznio prijedlog SDP-a da potpredsjednici Hrvatskog sabora među sobom izaberu natpolovičnom većinom onog potpredsjednika koji bi preuzeo dužnost predsjednika Sabora.  - No, takvom bi "predsjedniku Sabora", zapravo potpredsjedniku, ograničili ovlasti na obavljanje tehničkih poslova - dakle, ne bi imao mogućnost mijenjanja dnevnog reda, a samo bi nekim točkama mogao dati prioritet u Saboru. Naš je cilj predložiti rješenja koja će osigurati da Sabor funkcionira koliko god je to moguće, a ako to nije moguće predlažemo da se Sabor raspusti - zaključio je Grbin. Nakon njega riječ je preuzeo Dražen Bošnjaković iz HDZ-a koji je iznio mišljenje da članak 34, stavak 3, Poslovnika rješava ovu situaciju - dakle, da potpredsjednik Sabora biran iz saborske većine preuzima predsjedanje Saborom. Bošnjaković je dodao da se ne slaže s Grbinovim prijedlogom i smatra da on nije u skladu s Poslovnikom i Ustavom. Robert Podolnjak je rekao da se trenutno radi o "bezvlašću" u Saboru koje mora trajati vrlo kratko.  - Skloniji sam mišljenju kolege Bošnjakovića i smatram da bi najbolje rješenje bila odredba Poslovnika koja regulira ostavku i razrješenje predsjednika kako to reguliraju mnogi poslovnici drugih parlamenata - rekao je Podolnjak i pitao Bošnjakovića da razmisli o situaciji tko bi preuzeo predsjedanje Saborom kad bi tri stranke imale potpredsjednika.   --------------------------------- 10:13 - Počela je sjednica Odbora, a govori predsjednik Odbora Robert Podolnjak.  - Riječ je o iznimnoj situaciji koja ne može biti trajna, iznosim samo svoj stav, a mislim da je Sabor dekonstituiran kad nema predsjednika. Riječ je o kratkoj situaciji da potpredsjednik zamjenjuje predsjednika prije nego se odabere novi. U poslovnicima mnogih parlamenata to je regulirano tako da se izbor novog predsjednika mora regulirati u čim skorije vrijeme. Nadalje, nije baš jasno primjenjuje li se odredba članka 34 Poslovnika Sabora na ovu situaciju, a koja određuje da potpredsjednici zamjenjuju predsjednika Sabora - no, to je predviđeno za situacije kad taj predsjednik Sabora postoji, a sada ga nemamo. Također, u svim poslovnicima drugih parlamenata koje sam konzultirao za izbor predsjednika je potrebna apsolutna većina, dok je naš Poslovnik predvidio relativnu većinu - rekao je Podolnjak.   --------------------------------- 9:55 - Očekuje se da svi članovi Odbora za Ustav, Poslovnik i politički sustav dođu na današnju sjednicu, javlja N1. --------------------------------- Hrvatski sabor završio je u četvrtak poslijepodne s radom, nakon što je svih deset prijavljenih zastupničkih klubova odustalo od rasprave može li potpredsjednik Sabora Željko Reiner (HDZ) nastaviti voditi sjednicu nakon što je Božo Petrov podnio ostavku na mjesto predsjednika Sabora. Sjednica će se nastaviti danas nakon što Odbor za Ustav, Poslovnik i politički sustav dade tumačenje je li Reiner ispravno postupio. Odbor će se sastati u 10 sati, a nastavak sjednice Sabora je najavljen za 11 sati. - Saborski poslovnik ne predviđa što će se dogoditi kada šef Sabora podnese ostavku, a nema parlamentarne većine. Mi u Hrvatskoj imamo pat poziciju, jer nitko nema većinu i toj situaciji parlament ne može donositi odluke - izjavio je SDP-ov saborski zastupnik i Peđa Grbin za N1 uoči početka sjednice. Grbin je otkrio kako će SDP na sjednicu doći s konkretnim prijedlozima koji idu u prilog rješavanju krize:  - Želimo postaviti temelje da znamo kako postupati u ovakvim situacijama, moramo definirati tko će predsjedati Saborom. Neka Željko Reiner bude šef Sabora ali mora za to postojati procedura. Predložit ćemo da potpredsjednici Sabora, njih pet, među sobom odrede onoga tko će mijenjati predsjednika Sabora, sve dok novi ne bude izabran. Njih pet treba glasati. Nadalje, kad ga i izaberu, neprihvatljivo je da takav v.d. ima sve ovlasti koje ima predsjednik Sabora. Moramo definirati koje bi ovlasti imao takav predsjednik Sabora, a po nama to bi morale biti samo tehničke ovlasti - rekao je Grbin. - Ako se u roku od dva do tri tjedna ne uspije stvoriti većina, onda moramo na nove izbore - dodao je Grbin. Oporba, ponajprije SDP, tvrdi da Reiner nema pravo sjediti u predsjedničkom stolcu jer više ne postoji parlamentarna većina, a to onda znači da ni on više nije potpredsjednik iz te većine. Reiner je ustrajao u tumačenju da Sabor nije glasovao o povjerenju Vladi ni premijeru, pa time nije propitivao ni parlamentarnu većinu. Saborski veteran Vladimir Šeks (HDZ) dao je za pravo Reineru. Saborskim je novinarima tumačio da u Poslovniku postoji odredba da predsjednika Sabora, ako je spriječen, mijenja potpredsjednik izabran iz parlamentarne većine.  - Tri su potpredsjednika birana iz redova parlamentarne većine koja je postojala u vrijeme kad su birani - rekao je Šeks i ustvrdio kako je sasvim legitimno da jedan od te trojice privremeno zasjedne u predsjedničku stolicu. Valja napomenuti da i Odboru za Ustav, Poslovnik i politički sustav većinu čine SDP i sada oporbeni Most.