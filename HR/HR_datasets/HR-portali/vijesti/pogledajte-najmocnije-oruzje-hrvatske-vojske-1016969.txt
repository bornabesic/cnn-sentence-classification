Dvije samohodne haubice PzH 2000, od 12 koliko ih je Hrvatska kupila od Njemačke, predstavljene su u Remontnom zavodu Oružanih snaga RH u zagrebačkom Jankomiru. Riječ je o dvjema haubicama koje su dovezene u Hrvatsku kako bi bile pokazane na svečanom mimohodu 4. kolovoza, povodom obilježavanja Dana pobjede i domovinske zahvalnosti i Dana hrvatskih branitelja. Svih 12 haubica trebalo bi biti u potpunoj operativnoj uporabi, rekao je načelnik Glavnog stožera OSRH general Drago Lovrić, najkasnije do početka 2017. godine. Posao nabave haubica ukupno je vrijedan 41 milijun eura, a kako je prilikom potpisivanja ugovora u prosincu prošle godine naglasio ministar obrane Ante Kotromanović, njima Hrvatska dobiva "najmoćnije topničko naoružanje koje će znatno podići razinu vojnih sposobnosti OS RH". Cijena samih haubica je 12 milijuna eura, a preostalih 29 milijuna cijena je troškova prilagodbe haubica za uporabu u OSRH. Ona uključuje obuku hrvatskih vojnika, servis, opremanje, modernizaciju softvera, odnosno sustava za upravljanje paljbom, bojenje i izmjenu natpisa i slično. Haubice PzH 2000 suvremeno su samohodno topničko oružje, kalibra 155 mm, a njihovom nabavom ispunit će se jedan od preuzetih ciljeva sposobnosti NATO-a. – Domet haubice ovisi o streljivu, s plinskim generatorom i raketnim pogonom iznosi do 40 kilometara, a u međuvremenu razvijeni su i projektili koji imaju karakteristike raketnog projektila i s njima se ostvaruju dometi do 80 kilometara – pojasnio je karakteristike novog oružja zapovjednik Topničko-raketne pukovnije brigadir Tomislav Pavičić. >>Kotromanović i Lovrić na vojnoj vježbi s bojevim gađanjem haubica PzH 2000 >>Ulicama Zagreba prodefilirat će 3000 hrvatskih vojnika 