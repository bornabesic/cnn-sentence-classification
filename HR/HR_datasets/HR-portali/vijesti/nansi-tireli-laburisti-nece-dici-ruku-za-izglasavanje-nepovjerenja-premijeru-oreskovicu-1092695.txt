Laburisti neće dići ruku za izglasavanje nepovjerenja premijeru Tihomiru Oreškoviću, istaknula je uime Kluba laburista u Saboru Nansi Tireli, ustvrdivši da su za situaciju u kojoj se našla Hrvatska odgovorni i HDZ i Most, a ne samo premijer. Trebalo bi se glasovati o povjerenju cijeloj Vladi, a ne samo o premijeru koji ne može sam biti odgovoran za situaciju u kojoj se našla Hrvatska. Od ovoga se ne mogu amnestirati ni HDZ ni Most,  poručila je Tireli. Laburisti će biti i za samoraspuštanje Sabora, kako bi se prijevremeni parlamentarni izbore održali što prije. Upozorila je da HDZ s prijedlogom novog mandatara sprema novi eksperiment. – Za cijelo vrijeme trajanja ovog cirkusa slušamo kako će nam s novim mandatarom biti bolje, a oni su nas doveli u ovu krizu. Ne želimo HDZ-u držati ljestve u daljnjim političkim trgovinama – poručila je Tireli. Ustvrdila je i kako se u pozadini "cijele ove farse" zbivalo urušavanje socijalne države "pod palicom HDZ-a i Mosta", poput poskupljenja zdravstvenih usluga, zaustavljanja kurikularne reforme i rasprodaje državne imovine. – Predlažem predsjedniku Sabora Željku Reineru da uvrsti u dnevni red prijedlog o samoraspuštanju Sabora kako bi se svi zastupnici koji su za izbore mogli za to i izjasniti te da se građanima pruži prilika da odluče tko će ubuduće voditi ovu zemlju – poručila je. 