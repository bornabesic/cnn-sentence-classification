Predavač na fakultetu koji studentima pogrdno govori o svojem gay pacijentu i apsolventi medicine koji na anketni listić o stavovima spram homoseksualne populacije crtaju kukaste križeve, pištolje i prijetnje, potom razni pritisci i pokušaji diskreditacije – činjenice su kojima je svjedočio dr. Igor Grabovac. Taj je mladi liječnik danas na postdiplomskom studiju na bečkoj medicini, a lani je proglašen jednim od pet najperspektivnijih mladih znanstvenika iz područja javnog zdravstva – promocije zdravlja. Takav uspjeh nije ga poštedio uvreda koje je doživio zbog provođenja projekta o iskustvima osoba lezbijske i homoseksualne orijentacije u hrvatskom zdravstvenom sustavu. Dio tog projekta jest i ispitivanje stavova pacijenata u Hrvatskoj prema spomenutoj skupini liječnika i rezultat kaže da ih ukupno više od sedam posto ne bi prihvatilo liječnika drukčije seksualne orijentacije. Urbani ispitanici Razlog takvom stavu uglavnom je političke ili vjerske naravi te – strah od seksualnog zlostavljanja ili zaraze HIV-om. Premda se postotak može činiti zanemarivim, činjenica je da su ispitanici u ovom istraživanju uglavnom visokoobrazovani i iz urbanih sredina, odnosno populacija za koju se pretpostavlja da nema ovakve negativne stavove i da je educirana. No, krenimo ispočetka, od uvredljiva predavanja kojem je dr. Grabovac svjedočio. – Kao student rano sam posvjedočio vrlo neprimjerenim ispadima jednog predavača koji ne samo da je vrlo ružno govorio o gay pacijentu nego se i hvalio kako je pacijenta sodomizirao, i to sve pred studentima. Kako tada nisam smogao snage reagirati, odlučio sam o tome nešto naučiti. Shvativši kako nema istraživanja na tu temu, odlučio sam sam krenuti. Nakon malo razmišljanja, obratio sam se za pomoć prof. dr. sc. Jadranki Mustajbegović te smo zajedno počeli istraživati ovo područje. Ispitivanje stavova o LGB liječnicima iz pozicije pacijenata nešto je potpuno novo te nije provedeno u Europi ranije, a odlučili smo se na ovaj obrnuti pristup jer smo smatrali kako bi prepreke u ispitivanjima LGB liječnika i liječnica bile prevelike. Rezultati su upozorili na očekivano; diskriminacija je prisutna, povezana je s negativnim stavovima prema LGB osobama općenito i temelji se na stereotipnim uvjerenjima – opisuje dr. Grabovac koji je inače i voditelj predmeta Medicina i psihologija rada na studiju radne terapije Sveučilišta primijenjenih znanosti u Beču te predavač i vanjski suradnik Medicinskog fakulteta u Zagrebu. Spomenuti urbani background ispitanika u ovom istraživanju, ali i cijenjena pozicija liječnika u hrvatskom društvu, faktori su zbog kojih dr. Grabovac i kolege nisu očekivali izrazito visoku razinu diskriminacije. U istom tom radu stoji i kako su liječnici lezbijske i homoseksualne orijentacije diskriminirani na radnom mjestu, a o svojim lošim iskustvima sigurno neće javno govoriti, što ne znači da ih ne doživljavaju. Mnoga istraživanja, kaže dr. Grabovac, upozoravaju na to da su liječnice lezbijke izložene većim stopama seksualnog nasilja na radnom mjestu, a gay liječnici fizičkom i psihičkom nasilju. Prijetnje seksualnim nasiljem – Ne mogu govoriti o bolnicama u Hrvatskoj kao o cjelini, ali kroz iskustva nekih zagrebačkih mogu reći kako su diskriminatorni stavovi svakako učestali, a vrlo često i dio norme ponašanja na nekim odjelima - govori ovaj znanstvenik. Takvo ponašanje ne čudi s obzirom na rezultat drugog rada njegova tima o stavovima spram lezbijske i homoseksualne populacije apsolvenata Medicine u nas, a kod kojih su utvrđeni negativni stavovi i stereotipi. Za rada na tom istraživanju dr. Grabovac i tim primili su prijetnje fizičkim i seksualnim nasiljem što smatraju uistinu razočaravajućim posebice zato šro se radi o mladim ljudima, studentima. On pak nastavlja rad, u kojem će surađivati i sa slabnim Instituto Karolinska. 