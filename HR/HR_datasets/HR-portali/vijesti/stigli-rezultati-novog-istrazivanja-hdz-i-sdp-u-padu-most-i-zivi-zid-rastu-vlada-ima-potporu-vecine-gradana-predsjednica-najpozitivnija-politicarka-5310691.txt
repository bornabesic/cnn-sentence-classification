Andrej Plenković i njegova Vlada šest tjedana su u Banskim dvorima, a raspoloženjem građana prema redovitom Crobarometru, koji objavljuje Dnevnik NOVE TV, premijer može biti zadovoljan. Nakon manje od 40 dana za kormilom Hrvatske, 45 posto građana podupire Vladinu politiku, njih 36 posto je protiv, dok ne zna 19 posto. Očekivano, čak 86 posto birača HDZ-a podupire politiku Banskih dvora, kao i 64 posto birača Mosta. No, da Hrvatska ide u pogrešnom smjeru misli 51 posto ispitanika, a da ide u dobrom smjeru smatra 35 posto, dok 14 posto ispitanika ne zna. Rad predsjednice Republike Kolinde Grabar Kitarović podupire 58 posto ispitanika i čini se da je ona stabilizirala svoju potporu nakon ljetnoga velikog pada popularnosti kada je u kolovozu broj onih koji je podupiru i ne podupiru bio poravnat. Njezin rad ne podupire 32 posto ispitanika, ne zna njih 10 posto. HDZ vodi kao prva stranka i prvi mjesec na vlasti završavaju s 33,9 posto potpore, ali i padom od gotovo dva postotna poena. SDP je druga stranka i mjesec završavaju s 24,2 potpore. S tim rejtingom Zoran Milanović ostavlja nasljedniku SDP. I oni su izgubili nešto manje od jednog postotnog poena. Treba reći i da je pad HDZ-a i SDP-a i dalje unutar statističke pogreške. Most zato mjesec završava s 10,8 posto potpore ili gotovo jednim postotnim poenom rasta. Živi zid ima potporu od 7,5 posto i također rast od gotovo 2 postotna poena. I tu treba reći da je i taj rast i dalje unutar statističke pogreške. PAMETNO studeni završava s potporom od 2,5 posto. HSU je na 2,4 posto, a IDS na 2,3 posto. Ostale su stranke ispod 2 posto i to Bandić Milan 365 s 1,4 posto, HNS i HSS mjesec završavaju također s istim rejtingom od 1,4 posto potpore.  A HDSSB koji doživljava i političku krizu mjesec završava na 1,3 posto. Ostale stranke su ispod 1 posto i ukupno imaju potporu od 4,7 posto. Neodlučnih birača je 6,4 posto. O predsjednici 66 posto birača ima pozitivan dojam, a njih 28 negativan. Premijer Plenković kod birača ima pozitivan dojam i to njih 62 posto, a negativan njih 26. Božo Petrov u ovom trenutku uživa pozitivan dojam kod 48 posto birača, a negativan kod njih 41 posto. Zoran Milanović oprašta se od nacionalne politike činjenicom da o njemu pozitivan dojam ima 24 posto birača, a negativan njih 68 posto. Nova TV   Terensko istraživanje provela je agencija IPSOS između 1. i 18. u mjesecu. Podaci se prikupljaju na uzorku od 964 punoljetna građanina Hrvatske. Maksimalna pogreška uzorka iznosi +/-3,3%, a za rejtinge stranaka +/- 3,6%.