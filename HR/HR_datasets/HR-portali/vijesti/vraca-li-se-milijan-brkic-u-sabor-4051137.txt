Nakon što treći tjedan vladajući nisu uspjeli skupiti kvorum za glasanje, pojavile su se spekulacije da se u HDZ-ove saborske klupe vraća Milijan Brkić. Aktualni glavni tajnik, koji bi krajem mjeseca trebao postati zamjenik predsjednika HDZ-a, navodno je jedini koji može disciplinirati zastupnike vladajuće koalicije i natjerati ih da, pogotovo petkom kad je glasovanje, budu u sabornici. Neki HDZ-ovi zastupnici s kojima smo razgovarali o mogućnosti Brkićeva povratka za sada ništa ne znaju. Čak i da su donijeli odluku u njegovu povratku u Sabor, to ionako nije moguće prije početka jesenskog zasjedanja.Brkić je početkom veljače svoj mandat stavio u mirovanje, a Zakon propisuje da ga u tom slučaju nema pravo ponovno aktivirati prije isteka roka od šest mjeseci. To znači da se Brkić, ako zaista planira, najranije može vratiti početkom kolovoza. A budući da Sabor ne zasjeda od 15. srpnja do 15. rujna, sve se odgađa za jesen. No, moguće je, kaže nam jedan HDZ-ovac, da Brkićev povratak u Sabor nema nikakve veze s discipliniranjem zastupnika, već s njegovom novom funkcijom u stranci. Brkić je, podsjetimo, saborski mandat stavio u mirovanje jer, kako je objasnio, ne može kvalitetno obavljati i dužnost zastupnika i glavnog tajnika. Nakon 28. svibnja Brkić više neće biti glavni tajnik, što je najoperativnija funkcija, već zamjenik Karamarku pa njegovo aktiviranje saborskog mandata ne bi bilo neočekivano. Zamjenik je politička, a ne operativna funkcija i ostavlja mu dovoljno vremena za rad u Saboru. Ako se Brkić vrati u Sabor, bez mjesta zastupnika ostat će njegov zamjenik Leon Žulj, HDZ-ov gradonačelnik Valpova.