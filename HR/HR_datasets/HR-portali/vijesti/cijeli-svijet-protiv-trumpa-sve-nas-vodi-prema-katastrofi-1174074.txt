Praktički jednoglasnom osudom, uglavnom praćenom porukama da će sve druge zemlje nastaviti poštovati Pariški sporazum, svijet je jučer reagirao na preksinoćnju objavu američkog predsjednika Donalda Trumpa da povlači SAD iz tog globalnog klimatskog sporazuma, koji se trudio opisati kao bjelosvjetsku zavjeru protiv Amerike. Najbliži američki partneri unutar grupe najrazvijenijih zemalja G7 predvodili su tu javnu osudu kontroverznog Trumpova poteza pa su tako Njemačka, Francuska i Italija u zajedničkoj izjavi poručile da ne može biti nikakvih novih pregovora kao što se Trump nada. Američki je predsjednik najavio da će nakon povlačenja SAD-a iz Pariškog sporazuma ili ponovo ispregovarati pristupanje tom sporazumu pod povoljnijim uvjetima, ili sklopiti potpuno novi klimatski sporazum koji bolje štiti američke interese. Zamah je nepovratan – Držimo da je zamah, koji je nastao u Parizu u prosincu 2015., nepovratan i čvrsto vjerujemo da se Pariški sporazum ne može ponovo ispregovarati jer to je vitalni instrument za naš planet, društva i gospodarstva – poručili su njemačka kancelarka Angela Merkel, francuski predsjednik Emmanuel Macron i talijanski premijer Paolo Gentiloni u zajedničkoj izjavi. Dio njemačkih i europskih reakcija odražava i naslovnica tabloida Berliner Kurier s naslovom “Zemlja Trumpu: Fuck you!”, a i svjetlosni natpis kojim je zelena organizacija Greenpeace obasjala pročelje američkog veleposlanstva u Berlinu: “#TotalLoser, so sad!” ili, u prijevodu, poruka Trumpu da je “totalni gubitnik, tako žalosno”. Iz Vatikana su priopćili kako američko povlačenje iz globalnog klimatskog sporazuma doživljavaju kao “katastrofu za sve nas” i “ogroman šamar u lice” papi Franji, koji je prije samo nekoliko dana ugostio Trumpa u Vatikanu i darovao mu primjerak svoje enciklike o klimatskim promjenama. Papa se nadao da time može utjecati na Trumpa, ali američki predsjednik držao se savjeta svog glavnog stratega, antiglobalista i radikalnog desničara Stevea Bannona, koji ga je uvjerio da bi bilo kakva odluka osim povlačenja iz Pariškog sporazuma predstavljala izdaju birača kojima je Trump obećavao da će mu u svim potezima Amerika biti na prvom mjestu (“America first”). I mnogi lideri američkog poslovnog svijeta kritizirali su Trumpa, a Elon Musk iz kompanije Tesla i Bob Iger iz kompanije Walt Disney podnijeli su, u znak protesta, ostavke na članstvo u savjetodavnim vijećima Bijele kuće. – Klimatske promjene su stvarne. Razočaran sam. Industrija sada mora biti predvodnik, ne oslanjajući se na vladu – komentirao je Jeff Immelt, glavni direktor kompanije General Electric. Japanski ministar za zaštitu okoliša Koichi Yamamoto tvrdi kako je Trump “odlučio okrenuti leđa teško izborenoj mudrosti čovječanstva”. Pariški sporazum prvi je klimatski sporazum kojemu su pristupile sve države svijeta. Doduše, Nikaragva i Sirija nisu bile potpisnice sporazuma. Trump je sada odveo Ameriku u to društvo, što je bivšeg državnog tajnika Johna Kerryja nagnalo da se zapita: “Jedna od te dvije zemlje smatrala je da sporazum ne ide dovoljno daleko, druga prolazi kroz krvavi građanski rata, a koji je naš izgovor”? Trumpov izgovor je, zaista, takav da zvuči kao bjelosvjetska zavjera protiv najmoćnije svjetske sile. Čitav svijet se, po njemu, urotio protiv Amerikanaca, a svog prethodnika Baracka Obamu i njegovu administraciju, koja je sporazum podržala, Trump opisuje praktički kao domaće izdajnike, unutarnje neprijatelje. – Taj je sporazum manje o klimi, a više o tome kako da druge zemlje steknu financijsku korist nauštrb SAD-a. Radi se o masovnoj redistribuciji američkog bogatstva drugim zemljama – rekao je Trump u obraćanju iz ružičnjaka Bijele kuće. Spomenuo je i “strane lobiste” koji žele njegovu “veličanstvenu zemlju” staviti u okove ovog sporazuma kako bi “stvorili ekonomsku korist za svoje zemlje, na račun SAD-a”. Ustvrdio je da ovim povlačenjem vraća Americi suverenitet koji je polako gubila ovim i sličnim, trgovinskim, sporazumima. Ne želi plaćati za druge Europska unija odmah se okrenula Kini u potrazi za globalnim partnerom s kojim će nastaviti provoditi Pariški sporazum i pomagati zemljama u razvoju da ga i one provode. Pomoć zemljama u razvoju, inače, važan je dio paketa obveza koje su preuzele razvijene zemlje i važan razlog na temelju kojeg je Trump zaključio da bi, prema Pariškom sporazumu, američki porezni obveznici subvencionirali energetske potrebe drugih zemalja. – Kini će biti dozvoljeno da otvori stotine dodatnih rudnika ugljena. Indija će moći udvostručiti proizvodnju ugljena do 2020. godine. A mi bismo se trebali riješiti naše proizvodnje ugljena. Pariški sporazum vrlo je nepošten prema SAD-u – rekao je Trump.