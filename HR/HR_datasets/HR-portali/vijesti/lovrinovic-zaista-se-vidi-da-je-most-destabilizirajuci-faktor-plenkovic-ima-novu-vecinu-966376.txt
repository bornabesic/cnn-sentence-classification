Foto: Hina U EMISIJI Hrvatska uživo gostovao je Ivan Lovrinović koji se osvrnuo na današnju situaciju. Tvrdi da zastupnici stranke Promijenimo Hrvatsku nisu dio nove većine.   "Nije bilo nikakvog razgovora o preslagivanju, mislim da je ta konstrukcija već dogovorena. HDZ je to sasvim sigurno već riješio, mislim da je ta priča ad acta, bila to veća ili manja većina. Prebrojao sam, on ima većinu, a začudio bi me potez da ide smjenjivati a da nema računicu", rekao je Lovrinović dodavši da oni nisu dio te većine.   "Ja sam očekivao da će ova vlada trajati do jeseni, pokazuje se da je zaista Most destabilizator u cijeloj to situaciji", rekao je Lovrinović.   "Mislim da smo mi izloženi jednoj političkoj nestabilnosti koja je dobra za građane, gospodarstvo i strane investitore. Nama će radi ovoga možda kamate porasti. Mi želimo stabilizirati, stranka Promijenimo Hrvatsku je mlada stranka, mi ćemo učiniti sve da stabiliziramo Hrvatsku.   Ja sam ranije sve vidio i rekao, javnost sve zna i javnost sad zna tko je bio u pravu. Mi nismo treći put, mi smo jedina opcija. SDP nije u stanju iznjedriti kandidata za gradonačelnika Zagreba. Most je već pokazao što može, mi smo jedina prava alternativa. Kad govorimo o lokalnim izborima u Zagrebu, ja sam kandidat, mi imamo snažan tim eksperata iz raznih područja, mi jedini možemo promijeniti Zagreb. Želim prvo ozdraviti gradske financije.   "Ne može biti stabilan Zagreb bez stabilne države. Kako budem mijenjao Zagreb, mijenjat ćemo i Hrvatsku. Ovo što vam govorim nisu tinejdžerski zahtjevi, ja sam ozbiljan čovjek. Godinama sam čekao priliku da dam doprinos ovom gradu koji mi je sve dao", zaključuje Lovrinović.