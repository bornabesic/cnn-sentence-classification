Grmoja je upozorio kako projekt zaobilaznice naselja Orebić stoji već godinama Kandidat za župana Dubrovačko-neretvanske županije Nikola Grmoja s kandidatima za zamjenike Dariom Pecotić i Matom Tomljanovićem u posjetu Trpnju i Orebiću upozorio je na probleme prometne nepovezanosti na poluotoku Pelješcu, te ponudio stručna rješenja iz Mostovog programa. Kandidati su se dotaknuli i tema zdravstva, obrazovanja, sigurnosti, brige za starije i zaštite okoliša te drugih važnih tema, posebno za otoke. Također, upozoreno je na propadanje Trpnja i odlazak mladih zbog neodgovarajućih odluka općine i županije. “Zaobilaznica naselja Orebić, jednako važna i za razvoj Orebića i prometnu povezanost Korčule, planirana je još 80-ih godina, provedena je studija utjecaja na okoliš i geoistražni radovi, trajektno pristanište u Perni ima lokacijsku dozvolu, no sve to skupa stoji i u županijskim strategijama nije ni blizu prioriteta. Osim toga, zalažemo se za izgradnju heliodroma, koji bi osim prometnoj povezanosti služio za hitne medicinske slučajeve, kako bi mještani mogli što brže dobiti potrebnu pomoć. U županiji su definitivno potrebne promjene, inače će sudbina Trpnja zadesiti još mnoga mjesta – ostali su bez benzinske pumpe, banke i policije, a općina i županija često stopiraju ulaganja. Također, investicija u kanalizaciju od 12 milijuna kuna već pet godina nije proradila jer nema uporabnu dozvolu i zaprimljena je neispravna”, izjavio je Mato Tomljanović. “Ulaganje u obrazovanje nije izgradnja objekata bez osiguravanja sredstava da se prostori opreme potrebnim uređajima i nastavnim pomagalima. Cilj nam je osigurati besplatne udžbenike za sve osnovnoškolce, a planiramo provedbu više mjera, poput poticanja otvaranja novih smjerova u strukovnim školama za deficitarna zanimanja i besplatnog prijevoza za sve učenike, kako prometna nepovezanost ne bi bila prepreka kvalitetnom obrazovanju. Osim mladih, i naši su stariji sugrađani osjetljiva skupina kojoj treba pomoći kroz nove projekte – želimo osnovati Centar za starije i nemoćne osobe te njime proširiti mrežu pomoći i njege u kući za starije i nemoćne osobe”,  izjavila je Daria Pecotić. “Na našim je otocima ugrožena prirodna baština, a i sigurnost žitelja, prije svega nedostatnom zaštitom od požara. Kad će se osnovati Javne vatrogasne postrojbe Pelješac i Korčula? Zašto još nije ustrojena JVP Lastovski otoci za koju je Vatrogasna zajednica županije već dala suglasnost? Ovo su pitanja gdje je potrebno reagirati energično i u što kraćem roku. Osim toga, osnivanjem JVP na Pelješcu i Korčuli te Lastovu otvorila bi se i nova radna mjesta”, izjavio je Nikola Grmoja.