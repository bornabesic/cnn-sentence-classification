Nadležna tijela BiH sljedećih će dana kontrolirati nalazi li se na tamošnjem tržištu odstranjivač šminke za oči marke Essence, za koji je utvrđeno da sadrži smrtonosnu bakteriju. Ovo je potvrdila Lenka Kozić, direktorica Agencije za nadzor nad tržištem BiH koja je nadležna za ovakve slučajeve. - Mi službeno nismo dobili nikakvu informaciju da se ovaj preparat, za koji je utvrđeno da je mikrobiološki neispravan, nalazi na našem tržištu. Obično je praksa bila da se u takvim slučajevima odmah obavijeste zemlje u kojima se prodaju ti proizvodi i mi odmah znamo o čemu se radi, kazala je Kozić. Ona je istaknula da će, u svakom slučaju, sljedećih dana biti provjereno ima li ovog preparata na bh. tržištu. “Cosnova Gmbh”, proizvođač navedenog proizvoda i kozmetičke linije Essence, čije je sjedište u Njemačkoj, obavijestila je javnost da se povlači iz prodaje Essence bezuljni odstranjivač šminke s očiju jer je analiza pokazala da se u proizvodu nalazi bakterija Burkholderia cepacia, koja u slučaju konzumacije uzrokuje infekciju pa čak i smrt, posebno kod osoba slabijeg imuniteta. Potrošači golim okom mogu utvrditi nalazi li se u proizvodu ova bakterija. Ako je tekućina mutna, onda vjerojatno u njoj postoji opasna bakterija. >>Pili alkohol kućne izrade: 51 osoba umrla, više od 330 otrovanih