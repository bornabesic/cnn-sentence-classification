Foto: Getty Images/Guliver Image NAKON dvije godine igranja pod britanskom zastavom, treći najboljerangirani tenisač "Otoka" spreman je još jednom promijeniti reprezentaciju.   Slovenski tenisač Aljaž Bedene je 2015. dobio britansko državljanstvo nakon što je u tri navrata predstavljao Sloveniju u Davis Cupu. Nedugo nakon tog transfera predstavljeno je novo pravilo prema kojem tenisač ne može nastupiti za drugu reprezentaciju ako je već zaigrao u Davis Cupu, pa je Bedeneu zabranjeno nastupati za Britaniju. Pokušao se pravnim putem izboriti za skidanje zabrane, ali 27-godišnjem Slovencu to nije pošlo za rukom. Dodatni problem je što bez nastupa u Davis Cupu, ne može s Britanijom ni na Olimpijske igre.   Zbog cijele situacije spreman je vratiti se pod slovensku zastavu.   "To je san svakog sportaša. Moram vidjeti što se može učiniti. Trenutno predstavljam Britaniju, ali naravno da želim ići na Olimpijske igre", rekao je Bedene i dodao da je sada, u sezoni zemljanih turnira, puno vremena proveo u Sloveniji.   "Moja zaručnica se želi vratiti, želi tamo ostvariti karijeru. Ja puno putujem, pa mi nije lako, ali želim s njom provesti što više vremena. Još imam kuću u Engleskoj, moj dom je tamo. Znaju me kao Slovenca, ali volim i Britaniju. Osjećam se Britancem i Slovencem", dodao je Bedene. Bedene optužio Harrisona: "Tankirao je!"  Nakon pobjede protiv Ryana Harrisona u prvom kolu Roland Garrosa Bedene se okomio na svog protivnika i optužio ga za tankiranje u drugom setu kako se pripremio za treći kojeg je dobio. Slovenac je na kraju pobijedio 6:4, 6:0, 3:6, 6:1.   "To je njegova taktika i upalila je. To je njegova odluka, ja to ne radim. Nikada nije lako početi treći set ako je netko tankirao", rekao je Bedene kojeg u sljedećem kolu čeka okršaj protiv Jirija Veselyja.