Čelnik poljske vladajuće stranke Jaroslaw Kaczynski ponovno je u subotu kritizirao plan Europske unije za premještanje migranata okrivivši njemačku kancelarku Angelu Merkel za izazivanje migracijskih problema Unije.  "Mi nismo otvorili Europu za izbjeglice, gđa. Merkel jest. I gđa. Merkel i Njemačka trebaju snositi posljedice, ne Poljska", rekao je Kaczynski u intervjuu za javnu televiziju TVP Info. Prema planu koji je dogovoren 2015. Europska komisija želi da zemlje članice EU-a preuzmu određenu kvotu od 160.000 tražitelja azila iz Italije i Grčke. Većina njih bježi pred sukobima i siromaštvom na Bliskom istoku i u Africi.  Poljska je u četvrtak odbila popustiti pritisku EU-a i primiti ijednog azilanta prema planu premještanja unatoč prijetnjama EU-a da će poduzeti pravne mjere. Europska komisija će sljedeći mjesec odlučiti hoće li poduzeti pravne mjere protiv zemalja koje ne žele primiti azilante kako je Unija dogovorila, te tako se približiti mogućem kažnjavanju Poljske i Mađarske.