Smatra da će izbori biti prijevremeni. 'Mislim i da se tu još računa i na Hasanbegovićeva. Koliko god on napada Vladu odgovor je uvijek vrlo blag i pomirljiv',smatra Kosor Nekadašnja premijerka i predsjednica HDZ-a Jadranka Kosor gostovala je u Hrvatskoj uživo.. Predstavila je svoju novu knjigu Dan nakon jučer i komentirala aktualne političke događaje. “To je naslov i mog bloga kojeg sam počela pisati krajem 2015. Naslov jasno kazuje da ako se možeš šaliti na svoj račun, možeš i na tuđi. Ako možeš ukazivati na svoje greške, možeš i na tuđe”, istaknula je. “Mislim da netko tko se jednom bavio politikom i imao tu priliku i tu čast koja se ukazuje rijetkima – biti na čelu jedne Vlade, u sustavu demokracije gdje je prava moć u vladi i kad osjetite da se stvari mogu pokretati i mjenjati – onda to nikoga ne pušta. Mene svakako ne, naglasila je. I ja sam koristila taj prostor na Twitteru. Kako mi se sužavao politički prostor, tako sam tražila svoj drugi prostor. U nekom trenutku Twitter mi je postao preuska soba – pa je nastala knjiga”, objasnila je. “U knjizi sam koristila citate aktualnih političara koje su izgovorili u javnom prostoru, pobrojana su i najveća obećanja, potpisi kod javnih bilježnika, izjave ove i one. Kad gledate sad sa odmakom, već se u ožujku prošle godine vidjelo da ona prošla Oreškovićeva vlada ne može dugo. Tekstovi s bloga završavaju s pismima Ivanu Đikiću koja nikad nisu poslana”, kazala je. Zamoljena da komentira trenutno stanje, rekla je da nerado komentira stanje u svojoj bivšoj stranci. “Teško je pisati komentare na bilo kakva zbivanja kad ste obilježeni pripadnošću nekoj stranci. Svaka izjava koja se može staviti u neki kritički kontekst se doživljava kao napad. A ja to naravno nikako ne bi htjela”, istaknula je. Rekla je da najvažnije što se događa činjenica da Vlada nema četiri ministra. “To je teško održivo”, naglasila je. “Ako jedni odlaze, drugi trebaju doći. Obavi se primopredaja. Tajnici nemaju mnoge ovlasti koje imaju ministri”, rekla je. “Ovo pokazuje da se još traži većina. Teško da će ju dobiti. Ja ne vidim tu prostora. No, sve je moguće”, dodala je. Vjeruje i da HNS može dati svoju ruku za većinu. “Vrdoljak koji uvijek kritizira Vladu sad kritizira Most”, istaknula je. “Mislim da i ako se sklopi ta većina – jako će ju biti teško održavati pogotovo kad dođe izglasavanje proračuna”, kazala je. Smatra da će izbori biti prijevremeni. “Mislim i da se tu još računa i na Hasanbegovićeva. Koliko god on napada Vladu odgovor je uvijek vrlo blag i pomirljiv. I dalje se računa na njegovu ruku kao i ruku Esih”, rekla je. Upitana za procjene na lokalnim izborima rekla je da se najveća igra vodi unutar SDP-a i HDZ-a. “Lakmus papir će biti Zagreb, onda Split, pa Osijek i Rijeka. U županijama će ostati sve isto”, rekla je. “I da ne zaboravim tu će ključno mjesto imati oni koji su isključeni iz vlade – a to je Most. Ako oni naprave respektabilne rezultate, onda se mogu jako mirno pripremati za parlamentarne izbore. Ako potonu, situacija će za njih biti teža ali će ih ovaj val koji oni stalno vežu za Agrokor – održati na površini”, rekla je. Za kraj je komntirala zabranu Thompsonovog koncerta u Sloveniji. Rekla je da se tu postavlja samo jedno logično političko pitanje: “Budući da su nedavno zabranjivani njegovi koncerti u Austriji i Švicarskoj, zašto tada nije bilo reakcije prema dužnosnicima tih zemalja?” 