Osuđeni ratni zločinac Veselin Šljivančanin predstavljen je kao borac “za istinu i pravdu” na tribini Srpske napredne stranke, najnovije pridružene članice Europske pučke stranke, političke obitelji u EU kojoj iz Hrvatske pripadaju HDZ i HSS. Na preksinoćnjem skupu u Vršcu Šljivančanin je izjavio da podržava predsjednika te stranke Aleksandra Vučića te da su mnogi “čestiti i dragi ljudi iz SNS-a” bili njegovi vojnici, objavljeno je na web stranicama stranke. Za utorak navečer bilo je predviđeno Šljivančaninovo gostovanje na još jednom skupu SNS-a u selu Beška blizu Novog Sada, a nekoliko nevladinih organizacija iz Srbije, među kojima i Žene u crnom, zatražilo je otkazivanje tog skupa, javlja portal balkanske istraživačke mreže BIRN. - Premijer Srbije nedavno je rekao da Srbija ne štiti ratne zločince. Nekoliko dana nakon te izjave, saznajemo da će ratni zločinac govoriti na tribini vladajuće stranke. Što nam vlada time govori? Sasvim suprotno od premijera, govori nam da se ratni zločinci trebaju vratiti i poboljšati svoju reputaciju - rekao je za BIRN Nemanja Stjepanović iz Fonda za humanitarno pravo. Stjepanović smatra kako se teško može postići pomirenje s Hrvatskom ako Vučićeva stranka tretira zločinca odgovornog za stradanje Hrvata kao dio društvene i političke vlasti u Srbiji. Šljivančanin je, podsjetimo, pred sudom u Haagu najprije nepravomoćno osuđen 2007. na kaznu zatvora od 5 godina zbog pomaganja i podržavanja masovnih pogubljenja na Ovčari nakon pada Vukovara. Potom je, nakon žalbenog postupka, pravomoćno osuđen 2009. na kaznu od 17 godina zatvora, te na kraju u revizijskom postupku na konačnu kaznu zatvora od 10 godina zbog pomaganja i podržavanja mučenja (ne i ubojstava) zatočenika na Ovčari. Na službenoj web stranici gradskog odbora SNS-a Vršac, koji ga je ugostio kao govornika, tvrdi se da je Haag osudio Šljivančanina u “politički motiviranom procesu”. Šljivančanina je kao gosta najavila SNS-ova gradonačelnica Vršca Draga Mitrović, spojivši u dvije rečenice i Vučića i Šljivančanina: - Pozivam vas da slijedimo put našеg prеdsеdnika strankе Alеksandra Vučića. Naš vеčеrašnji gost jе svеdok kako jе i u najtеžim trеnucima vrijеdno braniti istinu i pravdu, i kako sе nikada nеodustajе od svojih principa - rеkla jе. 