U Hrvatskom saboru danas je skromno i svečano obilježen Dan neovisnosti. Domaćin primanja bio je predsjednik Sabora Željko Reiner koji je podsjetio kako je prije 25 godina Hrvatski sabor, slijedeći volju građana izraženu na referendumu, a poslije jednog od najžešćih napada tzv. JNA i srbočetničke agresije na Zagreb, donio povijesnu Odluku o raskidu svih državnopravnih veza Republike Hrvatske s bivšom državom SFRJ. - Time je Hrvatska jasno i odlučno rekla definitivno „zbogom“ tadašnjoj jugoslavenskoj totalitarnoj državi. Prisjetimo se da je Hrvatski sabor još 25. lipnja 1991. godine donio Ustavnu odluku o samostalnosti i suverenosti ali je stupanje na snagu ove Odluke odgođeno za tri mjeseca na zahtjev Europske zajednice kako bi se agresija na Hrvatsku ipak pokušala mirnim putem riješiti. Treba, naime, znati da je Hrvatska do tada već više mjeseci bila izložena oružanoj pobuni velikosrpskih terorista  koja se, uz podršku tzv. JNA, sve više pretvarala u brutalnu agresiju s okupacijom hrvatskih teritorija i protjerivanjem ne samo Hrvata već i sveg nesrpskog stanovništva – Mađara, Čeha, Slovaka, Rusina.... Međutim, istoga dana kada je istekao moratorij na hrvatsku Odluku o samostalnosti, zrakoplovi tzv. JNA bombardirali su povijesnu jezgru Zagreba i Banske dvore u pokušaju atentata na tadašnje državno vodstvo na čelu s predsjednikom Dr Franjom Tuđmanom. Zbog toga kao i zbog vjerojatnosti novih zračnih napada na Zagreb, ta je povijesna sjednica Sabora 8. listopada 1991. godine morala biti održana u podrumu zgrade u Šubićevoj ulici 29 u Zagrebu, a ne, kao što bi bilo normalno, ovdje u zgradi Hrvatskog sabora – podsjetio je Reiner. U to je vrijeme Hrvatska bila praktički nenaoružana, gotovo stjerana u kut nemilosrdnom agresijom velikosrpskih snaga s jedne strane te međunarodnim embargom na nabavku oružja s druge strane i potpunom odsutnosti zanimanja i želje za pomoći međunarodne zajednice koja je namjerno okrenula glavu da ne vidi da se u srcu Europe događa „deja vu“ - još jednom genocid i zločin nalik onome što su toliki narodi Europe pretrpili tijekom Drugog svjetskog rata od nacista i fašista sa svim potpuno istim obilježjima - od koncentracijskih logora do protjerivanja stanovništva druge nacionalnosti, komentirao je Reiner. - Pritisak na nas da ustuknemo bio je strašan, ali nismo se slomili – rat nam je bio nametnut i vodio se na našem tlu, protiv naših građana i to ne samo onih hrvatske već svih nacionalnosti, uključujući i one srpske nacionalnosti, koji su Hrvatsku doživljavali kao svoju voljenu domovinu, vodio se protiv naše posve normalne i legitimne želje da živimo u slobodi i demokraciji kao i ostali europski narodi, protiv europskih civilizacijskih vrijednosti kojima smo oduvijek pripadali. Bila je to tada za nas u Hrvatskoj doslovno borba za sve ili ništa. Jer ugroženi su bili tek ostvarena parlamentarna demokracija i višestranačje, mir i sloboda svih građana Hrvatske,  njihovi životi, njihova želja da svoju budućnost izgrade u okrilju europske ideje dijaloga i suradnje na ravnopravnim osnovama – naglasio je predsjednik Sabora te dodao kako su se bitke za neovisnost Hrvatske vodile na diplomatskom planu, za konferencijskim stolovima, no one prave, daleko žešće i teže bile su na bojnim poljima koja su se prostirala od Vukovara preko Voćina, Škabrnje sve do Dubrovnika. - Od 8. listopada 1991. godine pa do konačne pobjede u Domovinskom ratu pobjedom u veličanstvenoj akciji „Oluja“ i mirne reintegracije hrvatskog Podunavlja put je bio težak i dug, ispunjen suzama i bolom zbog izgubljenih više od 15 000 života. Njih nikada ne smijemo zaboraviti jer je na njihovoj žrtvi i na ničem drugom, ma što drugačije bilo tko tvrdio,  nastala moderna hrvatska država. Nikada ne smijemo zaboraviti podatak da je u agresiji na Hrvatsku ubijeno više civila u svojim kućama i dvorištima te na ulicama nego policajaca i vojnika branitelja na ratištima, nikad ne smijemo zaboraviti da je poginulo 402 djece, a niti da je kroz srpske logore prošlo oko 30 000 Hrvata od čega više od 200 djece. To ne smijemo zaboraviti, ali ne zbog bilo kakve želje za osvetom a još manje zbog mržnje prema bilo komu, već zbog onoga što je jednom prigodom rekao Sveti otac Papa Franjo “Ne zaboravite svoju prošlost. ..... narod koji zaboravlja svoja sjećanja nema budućnosti. Draga braćo i sestre nemate pravo zaboraviti vašu povijest. Ne da se osvetite, nego da budete mirotvorci.” - pričao je Reiner. Danas je Hrvatska, primjećuje, suočena s gospodarskom krizom i to je nova borba za Hrvatsku. - Naš san tek je dijelom ostvaren. Četvrt stoljeća u životu jednog naroda je i malo ali i puno. U tom smo razdoblju ostvarili mnogo - živimo u demokraciji i miru, Hrvatska je članica NATO-a i Europske Unije. Međutim, na žalost njeni građani još ne žive u blagostanju. Jesmo li mogli bolje? Sigurno da, no upravo zbog toga ne smijemo zastati na pola puta, ne smijemo odustati od ideala koji su nas pokretali prije 25 godina zbog svih onih koji su poginuli u borbi za tu i takvu sretniju Hrvatsku, Hrvatsku blagostanja, Hrvatsku kojoj treba vratiti osmjeh na lica njenih građana – zaključio je Reiner. Na primanju je bio i HDZ-ov Vladimir Šeks koji je prije 25 godina bio potpredsjednik Sabora te pročitao povijesnu odluku. S novinarima se prisjetio tih dana prije 25 godina. - Današnji dan je, preciznije rečeno sutrašnji dan, jedan od najblistavijih u hrvatskoj povijesti. Hrvatski narod je tada skinuo jedan veliki mlinski kamen koji ga je ovijao oko vrata i vukao u ponor, riješio se mrske Jugoslavije, prošlo je od tada 25 godina, ostvareni su ogromni koraci Hrvatske, drugi narodi su trebali stoljeće da dosegnu one razine koje je postigla Hrvatska. Mi smo ispunili sve – samostalnost, državnost, nezavisnost. Sada je na ovoj Vladi,  na Vladi kojoj će na čelu biti Andrej Plenković, Vladi koju čine HDZ i Most uz potporu svih ostalih, da ostvari druge strateške ciljeve hrvatskog naroda, a to je da ostvari boljitak za sve građane – kaže Šeks. >> Sabor svečanim prijemom obilježava četvrt stoljeća neovisnosti RH, Orešković polaže vijence na Mirogoju