Javnom isprikom prof. Milana Kujundžića liječnicima zbog izjave kako mnogi liječnici ne zarade svoju plaću, okončan je sukob resornog ministra s čelnikom Hrvatske liječničke komore dr. Trpimirom Golužom. Ovih je dana otvorena nova fronta. Šef Komore je s dr. Draženom Jurkovićem, direktorom Udruge poslodavaca u zdravstvu, “zaratio” još lani zbog pravilnika o specijalizacijama, no njihov sukob sada se dodatno zaoštrio. Komora je prvo optužila Udrugu da živi od javnog novca namijenjenoga liječenju pacijenata, a UPUZ je na to uzvratio Komori da godišnje od liječnika naplati tri milijuna eura članarine. Dodana vrijednost U nepotpisanom tekstu u Liječničkim novinama, glasilu Komore, objavljeno je kako su u posljednjih šest mjeseci četiri velike bolnice predale zahtjev za iščlanjenjem iz UPUZ-a, a takav potez razmatraju još tri veće bolnice, dok se jedna već iščlanila. Opisuje se kako je iz UPUZ-a teško iščlaniti se jer proces traje i po 18 mjeseci. Ustanove plaćaju članarinu od 300 do 800 kuna mjesečno plus kunu po zaposleniku, što mjesečno bude i više od 6000 kuna, znači godišnje i više od 70 tisuća za, primjerice, najveći KBC. “No pitanje je zašto bi javne zdravstvene ustanove trebale dio sredstava koje dobivaju od HZZO-a za funkcioniranje i liječenje bolesnika preusmjeravati za rad UPUZ-a kroz članarine, ali i kotizacije skupova koje organizira ta udruga? Ipak se radi o javnom novcu kojim se financira privatna udruga, a pritom svi znaju u kakvim su financijskim problemima naše zdravstvene ustanove”, postavlja se pitanje u tekstu u kojem i ravnatelj KBC Sestre milosrdnice prof. dr. sc. Mario Zovak objašnjava kako im je motiv za iščlanjenje štednja pa tih 40 tisuća kuna trebaju korisnije usmjeriti. Ne treba im, kaže, ni posrednik u komuniciranju s institucijama u zdravstvu. “Ne vidim koju bi to dodanu vrijednost UPUZ mogao dati toj komunikaciji”, rekao je prof. Zovak ustvrdivši da ne vidi razloga plaćati nekom da kreira njihovo mišljenje. Alternativne činjenice Vodstvo UPUZ-a uzvratilo je uredništvu Liječničkih novina kako “konstruiranjem vlastite istine i iznošenjem alternativnih činjenica degradiraju HLK, ali i liječničku struku koju predstavljaju”. Podsjećaju da je članstvo u Udruzi dobrovoljno, za razliku od članstva u Komori koje je obavezno. “Unatoč izdašnim prihodima, Komora je krajem prošle godine povećala naknadu za članstvo na 125 kuna mjesečno. Do kraja svog radnog vijeka svaki liječnik, kroz članarinu iz svoje plaće koja nije velika, Komori uplati vrijednost jednog novog automobila. Prihodi Komore, koji iznose više od tri milijuna eura godišnje, namaknuti su obveznim članarinama”, stoji u reagiranju UPUZ-a koji ide i korak dalje: “Članstvo u HLK trebalo bi biti dobrovoljno, kao i u svim drugim strukovnim udrugama. Visinu članarine, ako je članstvo obvezno, trebao bi određivati ministar kako se ne bi ponovile situacije da HLK samovoljno podiže iznos članarine. Stoga pozivamo liječnike da zatraže izmjenu Zakona i da članstvo u HLK bude dobrovoljno, a ne obvezni mjesečni harač.” UPUZ priznaje da su se u posljednje dvije godine iščlanile četiri zdravstvene ustanove, ali ih se, tvrde, istodobno učlanilo 47. Ravnatelja Vinogradske podsjeća da je upravo u organizaciji UPUZ-a provedena edukacija iz DTS-a za djelatnike KBC-a, što je pridonijelo prihodovanju te ustanove za 20 posto, i naglašava da bi poslovanje spomenutog KBC-a bilo bi još lošije da to nije učinjeno.