U HDZ-ovoj središnjici ovaj je vikend bila promenada kandidata za ministre koji su razgovarali s Andrejem Plenkovićem, mandatarom buduće Vlade. Plenković je jučer otkrio da već sada ima više žena u ministarstvima, stvarnih i potencijalnih, što sugerira da je s određenim kandidatkinjama dogovorio ili je na putu da dogovori ministarske angažmane. Dobro kotira! Tijekom vikenda iskristalizirala su se tri ženska imena – Martina Bienenfeld (jedna od kandidatkinja za ministricu turizma), Martina Dalić (jedna od kandidatkinja za ministarstvo gospodarstva) i Nada Murganić (moguća ministrica demografije i socijale). Martina Bienenfeld, Bandićeva uzdanica, i Nada Murganić, članica karlovačkog HDZ-a, bile su na razgovoru s Plenkovićem tijekom vikenda, a Martina Dalić posljednjih se dana spominje kao moguća kandidatkinja za Vladu, dok u HDZ-u pojedini izvori kažu da – dobro kotira. Nada Murganić je i lani figurirala kao moguća ministrica socijale, ali je to naposljetku bila Bernardica Juretić. No sad je socijali dodana demografija, koja preuzima primat tog ministarstva, a Murganić nije demografska stručnjakinja, no osim nje, koliko se zna, nitko drugi nije bio na razgovoru za to ministarstvo. HDZ na razgovor o ministarstvu demografije, recimo, nije pozvao ni svog člana, istaknutog demografa Stjepana Šterca koji je sudjelovao u izradi demografskog programa HDZ-a. Martina Dalić, bivša ministrica financija u Vladi Jadranke Kosor, u vrijeme Tomislava Karamarka napustila je HDZ nezadovoljna njegovom politikom, a sada radi za Međunarodni monetarni fond u Beogradu. Uvođenje u igru Martine Dalić pomalo čudi jer bi to značilo da Plenković u Vladu dovodi nekoga sa strane uz, primjerice, Gorana Marića koji je sve vrijeme bio dio pregovaračkog tima s Mostom i figurira kao kandidat za ministra gospodarstva. Potencijalna kandidatkinja za ministricu kulture je Nina Obuljen, protiv koje su se digle braniteljske udruge i desni politički spektar. Iako bi Vlada u Saboru trebala biti potvrđena najkasnije u srijedu, točna ministarska imena još nisu određena, pa za svaki resor konkurira dvoje do troje kandidata. Plenković je tijekom vikenda razgovarao s kandidatima koji zadovoljavaju stručnošću, političkom snagom i regionalnom zastupljenošću. Neki kandidati su prijedlozi HDZ-ovih županijskih organizacija. Tako je jučer na razgovoru bio i Gari Cappelii, šef HDZ-ova odbora za turizam, pa je on uz Antona Klimana i Martinu Bienenfeld treći kandidat za tu funkciju. Na razgovoru je bio i Milan Kujundžić, a dan prije Drago Prgomet koji konkuriraju za ministra zdravlja. Za poljoprivredu su kandidati – Tugomir Majdak, aktualni zamjenik ministra poljoprivrede, Davor Adžić, kandidat V. jedinice te Drago Šubarić iz IV. izborne. Sve gotovo do srijede U subotu je kod Plenkovića bio Danijel Mileta, nekad državni tajnik u Ministarstvu prometa te aktualni zamjenik gradonačelnika Šibenika. Izvori bliski Plenkoviću kažu da bi kao ministarski kandidati mogli proći Martina Bienenfeld, Tomislav Ćorić (Ministarstvo rada i mirovinskog sustava), Tugomir Majdak (ministar poljoprivrede) te Martina Dalić (moguće resor gospodarstva). Dio sugovornika smatra da Nina Obuljen neće ipak biti ministrica kulture, a dio smatra da će Plenković inzistirati na njoj. No sve će se znati do srijede. >> Plenković otkrio: Već sada imamo više žena u ministarstvima. Potencijalnih i stvarnih Martina Bienenfeld Bandićeva uzdanica jedna je od potencijalnih kandidatkinja za buduću ministricu turizma. S mandatarom Andrejem Plenkovićem obavila je razgovor tijekom vikenda. Tugomir Majdak Prema informacijama iz HDZ-a, najizgledniji je kandidat za ministra poljoprivrede u konkurenciji s Davorom Adžićem i Dragom Šubarićem. Razgovarao je s mandatarom. Martina Dalić Bivša ministrica u Vladi J. Kosor spominje se kao potencijalna ministrica gospodarstva, što čudi jer znači da Plenković u Vladu uvodi nekoga “sa strane” uz, primjerice, Gorana Marića      