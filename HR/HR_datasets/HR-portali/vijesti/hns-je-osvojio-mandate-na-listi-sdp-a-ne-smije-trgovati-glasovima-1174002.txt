Predsjednik SDP-a Davor Bernardić poručio je danas iz Šibenika kako su brojni građani jučer izašli na ulice u znak prosvjeda protiv "guranja Hrvatske u prošlost, zatiranja obrazovne reforme i plagijatorstva", pokazujući time kako je obrazovna reforma jedna od najvažnijih stvari u državi. "Jučer smo imali priliku vidjeti prosvjed protiv guranja Hrvatske u prošlost, zatiranja obrazovne reforme i plagijatorstva. Brojni ljudi izašli su na ulice i zauzeli stav da je obrazovna reforma u Hrvatskoj jedna od najvažnijih stvari i ključ kako individualnog, tako i uspjeha cijele zemlje", kazao je Bernardić. On je zadnji dan predizborne kampanje posjetio Šibenik, gdje je dao podršku kandidatima za gradonačelnika i župana šibensko-kninskog Josipu Živkoviću i Franku Vidoviću. Građani prepoznali da bez kvalitetnog obrazovanja nema uspjeha  Osvrćući se na jučerašnje prosvjede sa zahtjevom za razrješenjem ministra obrazovanja Pave Barišića, te ponavljanjem natječaja za članstvo u stručnim tijelima za provedbu kurikularne reforme, kazao je kako su građani prepoznali da bez kvalitetnog obrazovanja nema ni uspjeha, te ono što radimo za naše sutra je da kvalitetno obrazujemo djecu danas. "Zato mi je drago što ovdje mogu podržati naše kandidate Josipa Živkovića za gradonačelnika i Franka Vidovića na razini Šibensko-kninske županije, koji žele donijeti promjene, boljitak i konačno pokrenuti ovaj kraj. Vrijeme je da se ova najljepša jadranska županija pokrene, da postane pokretač razvoja ovog kraja, s ljudima koji su pokazali da mogu osigurati radna mjesta, svoj djeci jednake uvjete u školi i što je najvažnije, da vode brigu o dostojanstvu naših umirovljenika", naglasio je. Bernardić je birače pozvao da u nedjelju izađu na izbore "kako ne bi morali prosvjedovati cijelu godinu". "Pozivam sve da kažu 'ne' aktualnoj garnituri koja krade budućnost i Hrvatsku gura u prošlost, da na taj način pokažu borbu za bolju Hrvatsku", kazao je Bernardić. O mogućnosti koalicije HNS-a i HDZ-a: Nitko ne smije trgovati glasovima koji su protiv HDZ-a  Komentirao je i napise u medijima da bi HNS mogao koalirati s HDZ-om na razini države. "HNS je osvojio mandate na listi Narodne koalicije koja je bila jasna alternativa neodgovornoj politici HDZ-a zadnjih godinu dana", poručio je Bernardić. "Ako hoćete, HNS je osvojio mandate na listi SDP-a", rekao je i dodao kako "nitko ne smije trgovati glasovima koji su jasno rekli da nisu za koaliciju s HDZ-om". "Naša kandidatkinja u Zagrebu Anka Mrak Taritaš sigurno neće podržati preslagivanje s HDZ-om, u to budite uvjereni", naglasio je. Ponovio je kako je predsjednik Vlade i HDZ-a Andrej Plenković svojim postupcima pokazao kako mu više nitko ne može vjerovati. Vladi i Plenkoviću ne može se vjerovati "Jedan dan slušali smo da idu s HSS-om, pa se to demantiralo, pa s HSU-om, pa se i to demantiralo. Svaki dan slušamo da idu s nekim drugim i svjedočimo velikoj blamaži u kojoj se Hrvatska nalazi. Najbolje je da stabilnost i povjerenje za Hrvatsku potražimo na novim izborima, jer jedino volja građana Hrvatskoj može vratiti stabilnost koju nema zadnju godinu i pol dana. Prema tome, Vladi i Plenkoviću se ne može vjerovati. Svaki dan novi spin, nova blamaža, svaki dan izgubljen za Hrvatsku", poručio je predsjednik SDP-a. Kandidat za šibensko-kninskog župana Franko Vidović i kandidat za gradonačelnika Josip Živković pozvali su građane da iziđu na izbore i iskažu svoju volju, budući da je to, kako je kazao Vidović, "jedini pravi način za promjenu vlasti".