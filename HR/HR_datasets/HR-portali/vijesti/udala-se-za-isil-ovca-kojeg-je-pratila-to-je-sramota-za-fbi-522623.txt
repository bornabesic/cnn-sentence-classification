U ekskluzivnom izvještaju CNN je otkrio slučaj FBI-eve djelatnice Daniele Greene (38) koja je 2014. otputovala u Siriju kako bi se udala za terorista koji se ranije pojavljivao na ISIL-ovim propagandnim videozapisima u kojima drži ljudske glave. Green se kao djevojka iz Njemačke preselila u SAD gdje se kasnije udala za američkog vojnika. 2011. počela je raditi u FBI-u kao lingvist, a 2014. dodijeljen joj je slučaj njemačkog terorista kodnog imena 'Individual A', a radilo se o Denisu Cuspertu. Nakon više mjeseci praćenja Cuspertovih kontakata i internetskih računa, Greene je otišla na odmor. Rekla je kolegama da ide posjetiti obitelj, međutim njezin avion nije sletio u Njemačku, nego u Tursku, na samu granicu sa Sirijom gdje se udala za Cusperta. Sve to unatoč činjenici da je još uvijek bila udana za američkog vojnika. Nakon mjesec dana počela se premišljati. - Bila sam slaba kad sam donijela ovu odluku, sada više ne znam kako se nositi sa svim. Doista sam ovaj put napravila pravu zbrku, napisala je prijateljici, a drugi dan nastavila kazavši kako bi se možda i pokušala vratiti da za sve to nije malo kasno. Bila je svjesna da će teško otići, od novog muža, preko granice a i da će biti uhićena čim sleti na američko tlo. Dva mjeseca nakon vjenčanja na tursko-sirijskoj granici, nekako je uspjela odletjeti za SAD. Tamo je odmah uhićena te joj je uskoro počelo suđenje. - Ona je ustvari samo jedna dobronamjerna žena koja se uvalila u nešto veliko, rekao je svojevremeno njezin odvjetnik Shawn Moore. Izjasnila se krivom za davanje lažnih informacija o terorizmu te je pristala pomoći u daljnjoj istrazi. Osuđena je na 2 godine, a kritika na duljinu njezine zatvorske kazne nije nedostajalo jer Amerikanci povezani s ISIL-om u prosjeku služe 6 puta više od toga. - Bez sumnje, to je sramota za FBI, kazao je bivši službenik State Departmenta John Kirby za CNN. Unsere Geschichte zum deutschen IS-Terroristen #Cuspert #Desodogg läuft jetzt auch in den USA: http://t.co/PeFx05fxqt @BILDamSonntag Izvorno Nijemac, Denis Cuspert je u Siriji bio poznatiji pod imenom Abu Talha al-Almani gdje se preselio 2013. godine, tri godine nakon prelaska na islam. Smatran je za jednog od najbrutalnijih operativaca u Siriji, koji je prije priključivanja ISIL-u bio reper umjetničkog imena Deso Dogg. Osim što je na propagandnim videozapisima držao ljudske glave u rukama, al-Almani je također pisao i pjevao pjesme koje veličaju Osamu bin Ladena. Cuspert je krajem 2015. navodno poginuo u zračnom napadu, no iz Pentagona su 9 mjeseci poslije to opovrgnuli kazavši kako je ISIL-ovac i dalje živ. Iz CNN-a su pokušali razgovarati i sa Greene, no odgovorila je da bi, kada bi se upustila u to, njezina obitelj mogla biti u opasnosti, piše Daily Mail. 