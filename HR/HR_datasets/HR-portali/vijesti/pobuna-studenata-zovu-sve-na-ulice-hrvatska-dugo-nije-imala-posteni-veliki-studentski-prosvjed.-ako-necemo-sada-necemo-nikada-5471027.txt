Nakon što je u medijima objavljeno da je Ministarstvo financija od početka ove godine Pravilnikom o porezu na dohodak smanjilo iznos koji studenti mogu tijekom godine zaraditi bez plaćanja poreza, i to za gotovo tri puta (s 50.000 kuna na 15.000), oglasio se i Studentski zbor Sveučilišta u Zagrebu. 'Studentski zbor od ranog jutra pokušava riješiti novonastalu situaciju s poreznim promjenama. Iste smatramo nedopustivima i pozvali smo na hitnu promjenu sve nadležne u Ministarstvu financija i Ministarstvu znanosti i obrazovanja. Potvrđeno nam je da će se brzo očitovati ministar Marić te da ćemo početkom idućeg tjedna imati sastanak u MinFin kako bi riješili problem. Pratite nas jer ćemo vam javljati sve nove informacije. I ne brinite, nećemo dopustiti da dođu u realizaciju ovakvi nenajavljeni pravilnici', napisali su na svom Facebook profilu. U kratkom roku na Facebooku je niknula nova stranica 'Prosvjedi - Izmjena pravilnika o porezu na dohodak' kojom se želi povratak oporezivanja na 50.000 kuna godišnje. - Hrvatska dugo nije imala pošteni veliki studentski prosvjed. Ako nećemo sada, nećemo nikada! - upozoravaju studenti i napominju kako će, ako bude stvarno potrebno, izaći na ulice. - Nećemo dati da uz to što nam država uzima pola od plaće roditelja, još nama uzimaju ovo malo što zaradimo! - piše na stranici grupe koja je 'osnovana s ciljem da se vidi koliki je broj ljudi spreman izaći na prosvjede ukoliko se ne ukine limit neoporezive studentske zarade'. Zasad je u grupi oko 1900 studenata. Na redakcijski mail u međuvremenu je stigao i jedan ironični mail ogorčenog studenta, koji piše kako bi mu 'još bilo i jasno to što nikoga nije briga za studente i mlade, da ova država doslovce ne umire'. - No, država je sve starija, populacija je sve manja i onda ta mala bananica umjesto da olakšava mladima i potiče na rad, čini upravo suprotno'. U mailu koji je poslao Vladi i Saboru pita se tko će plaćati porez kada otjeraju sve mlade. 'Tko će Vama plaćati mirovine (ovako megalomanske, kao što imate i plaće)', piše student. Bernardić: Vlada pokazuje opaku okrutnost prema mladimaPredsjednik SDP-a Davor Bernardić zatražio je u četvrtak od Vlade da hitno izmijeni zakon i pravilnik po kojima će se studentima, kada prekorače zaradu od 15 tisuća kuna, svaka iduća plaća oporezivati s 24 posto poreza na što se dodaje i prirez, prozivajući Vladu da tom mjerom pokazuje "opaku okrutnost" prema mladima.  "Vlada pokazuje opaku okrutnost prema mladima. U Hrvatskoj se topi srednji sloj. Studiranje je skupo, mnogima moguće samo uz rad. HDZ je oduzeo i tu nadu odlukom da će studenti na prihod veći od 15 tisuća kuna godišnje morati plaćati 24 posto poreza i prirez, a do sada su mogli zaraditi 50 tisuća kuna", naveo je Bernardić na svom Facebook profilu.  Premijeru Andreju Plenkoviću postavio je pitanje hoće li u Hrvatskoj moći studirati samo djeca bogatih roditelja, hoće li znanje potrebno za bolju budućnost biti dostupno samo onima koji već imaju, a uskraćeno onima koji obrazovanjem i radom žele stjecati na samom početku svojeg odraslog života.  Zatraživši hitnu izmjenu te odredbe, predsjednik SDP-a istaknuo je da je HDZ u predizbornoj kampanji obećavao sasvim suprotno, čime je, kaže, još jednom dokazao potpunu  nevjerodostojnost.   Sukladno donesenom zakonskom paketu porezne reforme, od 1. siječnja u primjeni je novi Zakon o porezu na dohodak i Pravilnik o porezu na dohodak, po kojem se studentima sve isplate iznad 15 tisuća kuna godišnje oporezuju porezom na dohodak od 24 posto i prirezom koji vrijedi u gradu prebivališta studenta. Tim izmjenama je prag za oporezivanje studentskih zarada s 50 tisuća kuna spušten na 15 tisuća kuna.