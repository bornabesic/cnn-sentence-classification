Iskazima Claudie Čović, bivše voditeljice za platni promet u Hrvatskoj pošti i Darinka Bage, predsjednika uprave Končara, na zagrebačkom Županijskom sudu nastavljeno je suđenje Ivi Sanaderu i ostalima optuženima u aferi Fimi media. Riječ je o ponovljenom postupku nakon što je Vrhovni sud ukinuo raniju osuđujuću presudu, a u svom iskazu Claudia Čović, kazala je da je Hrvatska pošta Fimi mediji platila pet milijuna kuna za marketinške usluge, iako se svjedokinja, kako je kazala, tome protivila.  - U kolovozu 2007. do mene je došla faktura od pet milijuna kuna za marketinške usluge Fimi mediji. Ja to nisam htjela platiti jer sam smatrala da se za taj novac mogao snimiti srednji igrani film. No tadašnji direktor Hrvatske pošte Robert Jukić ustrajao je da se račun plati i prije obavljenog posla - kazala je svjedokinja. Darinko Bago je kazao da Končar nikada nije surađivao s Fimi medijom, a rekao je i da nije bio na sastanku u Vladi na kojem je, prema optužnici Sanader direktorima državnih poduzeća sugerirao da posluju s Fimi medijom. Prema optužnici, USKOK tereti Sanadera i ostale da su preko Fimi medije izvlačili novac iz državnih poduzeća, a taj je novac, tvrdi tužiteljstvo, korišten za financiranje crnih fondova HDZ-a. >> Radošević: Sanaderove riječi nisam shvatio kao naputak >> Svjedoci na ponovljenom suđenju govorili o suradnji svoji tvrtki s Fimi medijom