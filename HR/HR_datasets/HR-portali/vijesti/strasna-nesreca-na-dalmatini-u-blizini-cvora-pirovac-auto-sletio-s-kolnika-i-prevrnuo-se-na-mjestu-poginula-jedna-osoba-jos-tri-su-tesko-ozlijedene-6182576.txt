U teškoj prometnoj nesreći koja se u nedjelju oko 15,30 sati dogodila na autocesti A-1, kod čvora Pirovac, 15-ak kilometara prije Šibenika, jedna je osoba smrtno stradala, dok su tri osobe zadobile teške tjelesne ozljede i zadržane su na Odjelu kirurgije Opće bolnice Šibenika.   Kako doznajemo, došlo je do slijetanja s kolnika i prevrtanja osobnog automobila Toyota zadarskih registracijskih oznaka, koji se kretao iz smjera Zadra prema Šibeniku i Splitu.   Po riječima Emilija Kalabrića, zamjenika županijskog državnog odvjetnika koji je obavio očevid, na mjestu suvozačice poginula je 65-godišnja žena iz Zadra. Teške ozljede zadobila je Zadranka koja je upravljala automobilom, te još jedna ženska i jedna muška osoba koje su sjedile na zadnjem sjedištu.   Unesrećene iz automobila izvlačili su pripadnici vatrogasne postrojbe, te su kolima Hitne pomoći prevezeni u šibensku bolnicu. Kako doznajemo, troje ozlijeđenih su izvan životne opasnosti.