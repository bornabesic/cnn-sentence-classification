U posljednje vrijeme američki mediji na dnevnoj bazi dolaze do ekskluzivnih priča o tome što je predsjednik Donald Trump učinio. Nakon razotkrivanja činjenice da je šefu ruske diplomacije dao strogo povjerljive podatke koje je SAD dobio od Izraela, do čega nikako nije smjelo doći, jučer je New York Times američku i svjetsku javnost zapljusnuo novim skandalom koji je povezan s bivšim direktorom FBI-ja Jamesom Comeyem. List je iz Comeyevih bilježaka doznao da je Trump u veljači od njega tražio da prekine istragu protiv njegova tadašnjeg savjetnika za nacionalnu sigurnost Michaela Flynna. Comey je taj zahtjev očito odbacio iako mu je Trump kazao kako je Flynn “dobar dečko pa bi ga trebalo pustiti na miru”. New York Times naglašava kako je Comeyeva bilješka do koje su došli, samo dio bilježaka koje je bivši direktor FBI-ja napisao o izravnim kontaktima s predsjednikom. U jednoj od njih navodno piše da je Trump od Comeya zatražio lojalnost na osobnoj razini, što je Comey odbio. Cijela ova situacija s curenjem raznih dokumenta koji diskreditiraju Trumpa izaziva mnoge nedoumice. Tako je republikanac Richard Burr, koji uime senatskog Odbora za obavještajne djelatnosti vodi istragu o vezama Trumpa i njegovih suradnika s Rusijom, kazao kako mu se čini da je sve ovo jedan vrlo koordiniran pokušaj medija da diskreditiraju predsjednika. Pozvao je New York Times da pokaže dokument na temelju kojega su priču napisali. I neki drugi republikanci oprezni su u davanju izjava tvrdeći da se ovdje još uvijek radi o hipotezama. Oporbeni demokrati krajnje su zabrinuti i duboko uznemireni zbog najnovijeg skandala, no ni oni ne žele zaključivati na brzu ruku, prije nego što se pred njima pojave konkretne činjenice. Trump poriče da je da je od Comeya zatražio nešto slično i da je njihov razgovor krivo protumačen. Najnovija afera s Comeyevim bilješkama tako je “složena” da bi mogla poslužiti kao povod za pokretanje procesa opoziva Donalda Trumpa. Što je impeachment? To je proces opoziva predsjednika ili nekog drugog visokog dužnosnika. Ovlast da provede proces opoziva u SAD-u ima zakonodavna vlast (oba doma Kongresa). U članku 2. američkog ustava stoji da su razlozi za opoziv veleizdaja, korupcija i drugi ozbiljni zločini i prekršaji. Ovlasti da opozove predsjednika ima isključivo Zastupnički dom, a Senat ima moć da dovede u pitanje ili da potvrdi opoziv. Kako izgleda proces opoziva? Prijedlog za opoziv daje član Zastupničkog doma bilo navođenjem optužbi, bilo zahtjevom da to učini nadležni odbor. Odbor Zastupničkog doma za pravosuđe, na temelju provedene istrage, glasa o tome postoje li temelji za opoziv. Ako postoje, proces se nastavlja u Zastupničkom domu raspravom i glasanjem, bilo o svojoj pojedinoj optužbi, bilo o cijeloj rezoluciji o opozivu. Ako se opoziv izglasa (jednostavnom većinom) predmet se upućuje u Senat gdje se opoziv predsjednika mora potvrditi dvotrećinskom većinom, a gdje cijela procedura jako nalikuje na klasično suđenje. Je li neki predsjednik već opozvan? Da, zastupnički dom opozvao je Andrewa Jacksona i Billa Clintona, no Senat je odbacio optužbe protiv njih i tako poništio opoziv. Proces opoziva protiv Richarda Nixona je pokrenut, ali je on, svjestan težine optužbi, sam dao ostavku prije nego što je došlo do odlučivanja u Zastupničkom domu. Kakvu mogućnost za smjenu predsjednika SAD-a daje 25. amandman? Opoziv po ovom amandmanu moguć je samo ako se potpredsjednik i najmanje pola kabineta slože da je predsjednik potpuno nesposoban da obnaša svoju dužnost, što je u praksi teško ispunjiv uvjet. Je li moguće da Donald Trump bude opozvan? Navedeni zahtjev direktoru FBI-ja doista jest ometanje pravde. Jedan od razloga zbog kojeg se može pokrenuti opoziv je ometanje pravde. Zahtjev Donalda Trumpa da se prekine istraga Michaela Flynna mogao bi se svrstati u neku vrstu ometanja pravde. U federalnom zakonodavstvu na više se mjesta kriminalizira pokušaj da se omete ili zaustavi službena istraga. Čak i smjenjivanje Comeya, na koje Trump kao predsjednik ima zakonsko pravo može se pretvoriti u ometanje pravde ako je on to učinio iz “koruptivnih interesa” ili zbog ostvarivanja osobne koristi. Trump ne može biti opozvan ako se dio republikanaca u Kongresu ne okrene protiv njega. To je moguće, ali u ovome trenutku malo vjerojatno.   Sutra će Donald Trump prvi put otkako je postao predsjednik krenuti na međunarodnu turneju. Prva postaja ove turneje bit će Saudijska Arabija, nakon čega će otputovati u Izrael. U sklopu posjeta Izraelu otići će i na Zapadnu obalu, a nakon toga ide u Vatikan. Sudjelovat će na sastancima NATO-a u Bruxellesu i na summitu G7 na Siciliji. Washington Post je još u utorak objavio da bi ova turneja trebala biti otkazana zato što bi u protivnom mogli biti ugroženi odnosi s najbližim saveznicima.      