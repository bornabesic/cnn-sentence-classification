Povijesna poslovna transakcija u kojoj bi Vlada, barem HDZ-ov dio, prodala 25 posto minus jednu dionicu HEP-a i tim novcem kupila MOL-ov udio u Ini (49,08 posto) mogla bi zapeti na podršci Mosta, HDZ-ova partnera u Vladi. Iako se Božo Petrov, čelnik Mosta, dosad nije izjasnio podržava li Most prodaju četvrtine HEP-a kako bi tim novcem Vlada preuzela kompletno vlasništvo nad Inom, sumnju je unio mostovac Miro Bulj koji se zalaže za raspisivanje referenduma o prodaji dijela HEP-a jer sve drugo smatra izdajom nacionalnih interesa. U HDZ-ovu dijelu Vlade neslužbeno su komentirali da se Bulj ponaša kao da nije dio parlamentarne većine te poručuju da se nadaju kako će Most i dalje podržavati operaciju HEP – Ina. Vlada (zasad) nije donijela formalnu odluku koju bi zajedno podržali Most i HDZ o prodaji 25 posto dionica HEP-a i otkupu Ine, ali izvor iz HDZ-a tvrdi da je održan niz sastanaka s Mostom na kojima su im prezentirani svi modeli otkupa Ine. – Most je dosad sve podržavao i nadam se da će tako biti i dalje – komentirao je izvor iz uskog kruga premijera Plenkovića. Taj izvor napominje kako je prodaja četvrtine HEP-a jedini način da se otkupi MOL-ov udio u Ini i očuva energetska neovisnost. Država nema mogućnosti u kupnju Ine ići povećanjem javnog duga, odnosno zaduživanjem, ponovio je taj izvor. I Martina Dalić, potpredsjednica Vlade i ministrica gospodarstva, jučer je poručila da je sve koordinirano s Mostom. Ona je naglasila da će nakon prodaje četvrtine HEP-a država i dalje imati jednak utjecaj na poslovanje tog poduzeća kao da ima 100-postotno vlasništvo. – Odluka o otkupu cjelokupnog udjela MOL-a u Ini pridonosi energetskoj sigurnosti. MOL, koji u cijelosti drži upravljačka prava u Ini, nije izvršio ugovorne obveze, zbog čega rezerve nafte i plina kontinuirano padaju. Odluka je povezana i s ekonomskom sigurnošću jer je Ina najveća hrvatska kompanija, čiji su rast i razvoj blokirani. Blokada u razvoju Ine blokira i usporava rast cjelokupnog hrvatskog gospodarstva – kazala je Dalić. U mađarskom MOL-u pak tvrde da službeni poziv Vlade za sastanak o kupnji Ine nisu dobili. I dalje se ne zna po kojoj bi cijeni MOL prodao (i hoće li prodati) svoje dionice Ine. U Vladi tvrde da razgovori postoje, ali nisu htjeli dalje komentirati. I dok iz Mosta poručuju da bi odluku trebala donijeti Vlada, u SDP-u raste broj onih koji upravo u referendumu vide rješenje za konačnu odluku – prodati HEP radi kupnje Ine ili ne. Prvi koji je izišao s idejom da se građanima prepusti ta odluka bio je SDP-ov Mirando Mrsić koji u referendumu vidi jedini ispravan put za donošenje odgovorne političke odluke jer je “kupnja Ine politička, a ne ekonomska odluka”. Istog je stava i Gordan Maras, koji drži da bi se referendum mogao provesti paralelno s lokalnim izborima radi izbjegavanja troška, a ništa protiv referenduma nemaju ni još dva SDP-ova bivša ministra – Siniša Hajdaš Dončić i Rajko Ostojić. Međutim, to su njihovi osobni stavovi, a ne i službeni stav SDP-a koji bi na temu Ine trebao razgovarati na idućem predsjedništvu. Ima i onih u SDP-u koji se ne slažu s provođenjem referenduma. – Ne vidim nijedan razlog za raspisivanje referenduma osim da se unosi razdor između HDZ-a i Mosta. To je pitanje u ovom trenutku potpuno nezrelo jer nemamo dovoljno podataka – kaže jedan član Predsjedništva SDP-a. U HNS-u za referendum nisu. Predsjednik HNS-a Ivan Vrdoljak kaže da političke elite moraju shvatiti što znači preuzeti odgovornost za vođenje države, krenuti raditi, a ne se skrivati iza građana. Nema ništa protiv prodaje 25 posto dionica HEP-a, kao ni protiv kupnje Ine, ali napominje da se ni slučajno ne smije dogoditi da sav novac iz IPO-a HEP-a završi u otkupu dionica Ine. Ivan Vilibor Sinčić iz Živog zida prijedlog otkupa Ine prodajom HEP-a drži lošom idejom, ali smatra da Hrvatska mora vratiti kontrolu nad Inom i da bi podržao raspisivanje referenduma. Predsjednik HSS-a Krešo Beljak također je za referendum, ali pod uvjetom, dodaje, da se javnosti prije obrazlože svi plusevi i minusi. >> Martina Dalić odgovorila na pitanje hoće li Most blokirati prodaju četvrtine HEP-a za kupnju Ine