Predsjednik HDZ-a Andrej Plenković kazao je da je presuda bivšim pripadnicima jugoslavenske i hrvatske tajne službe Josipu Perkoviću i Zdravku Mustaču osuda režima koji je radio protiv hrvatskog iseljeništva, a neprihvatljivima je ocijenio i tvrdnje predsjednika SDP-a Zorana Milanovića da su Perković i Mustač bili dio HDZ-a. "Manipulacije i laži kojima se koristio Milanović neprihvatljive su. Niti su ti ljudi bili dio HDZ-a niti su davali putovnice", kazao je Plenković u sjedištu HDZ-a. Dodao je i da je providno kako Milanović takvim izjavama skreće pozornost s "najveće sramote svoje vlade", tzv. lex Perković. "Svi oni koji su se u jednom trenutku stavili u službu hrvatske države, kao i Perković i Mustač, jer je opstanak Hrvatske bio ugrožen, dali su doprinos. Ali, iz kuta gledanja HDZ-a to ih ne amnestira od odgovornosti", rekao je Plenković. Podsjetio je i da je HDZ prilikom izglasavanja "lex Perković" izišao iz sabornice te da je Milanović tim zakonom doveo Hrvatsku na rub kredibiliteta u EU. Predsjednik SDP-a Zoran Milanović kazao je da je šokiran presudom Perkoviću i Mustaču koji su proglašeni krivima za sudjelovanje u ubojstvu hrvatskog emigranta. "Šokiran sam kad vidim da su ljudi koji su Franji Tuđmanu nabavljali putovnicu, koji su uživali njegovo povjerenje, povjerenje Gojka Šuška, (Tomislava) Karamarka, svih HDZ-ovaca koji su bili među osnivačima stranke na kraju prokazani kao udbaški egzekutori. To je strašno i govori sve o HDZ-u kao stranci jer to je očito nešto o čemu se HDZ treba očitovati", kazao je ranije Milanović. Bivši pripadnici jugoslavenske i hrvatske tajne službe Josip Perković i Zdravko Mustač u srijedu su na sudu u Münchenu proglašeni krivima za sudjelovanje u ubojstvu hrvatskog emigranta Stjepana Đurekovića u Njemačkoj 1983. godine i osuđeni na doživotne zatvorske kazne. >> Milanović: Osnivači i najbliži suradnici HDZ-a prokazani su kao udbaški egzekutori