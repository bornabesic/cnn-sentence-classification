Čelnik Mosta i predsjednik Hrvatskog sabora, Božo Petrov, komentirajući iz Splita zašto, uz hrvatski državni vrh danas nije bio na obilježavanju 22. obljetnice vojno-redarstvene operacije "Bljesak" u Okučanima, rekao je kako osjeća odgovornost prema braniteljima i Domovinskom ratu kao temelju države, i da ih stoga neće koristiti u svrhu političke promocije kao što su to činili neki drugi, a onda im kasnije okretali leđa. "Heroji Bljeska, branitelji, zaslužuju potpuno poštovanje i priznanje, a ne da ih se koristi za skupljanje političkih poena. Upravo zbog poštovanja prema toj žrtvi nisam otišao u Okučane, jer sam svjestan kako bi glavna tema bili ja i Andrej Plenković, naš susret i druge teme koje danas tamo nisu poželjne ni bitne. Odlučio sam tako, jer u prvom planu mora biti obilježavanje akcije Bljesak“, izjavio je Petrov. Krstičević: Na obljetnicu Bljeska i Most i sve političke opcije morale bi biti u Okučanima Nedolazak predsjednika Hrvatskog sabora na obilježavanje 22. obljetnice oslobodilačke operacije "Bljesak" iz Okučana je novinarima komentirao potpredsjednik Vlade i ministar obrane Damir Krstićević, koji je naglasio da bi 1. svibnja, na obljetnicu Bljeska, i Most, i sve političke opcije, morale biti u Okučanima,  "Mislim da ovaj dan zaslužuje poštovanje. Vidite da je danas u Okučanima bilo dostojanstveno, zajedno, svi skupa, tu smo, sjećamo se svih naših prijatelja, suboraca koji su poginuli, tih žrtava. To je ogromna žrtva koja je plaćena za našu Hrvatsku i mislim da svatko tko obnaša bilo koju dužnost u institucijama, ovaj dan ne smije koristiti", rekao je ministar Krstičević. Na novinarski upit je li Petrov politiku stavio iznad današnjeg obilježavanja 22. obljetnice Bljeska, ministar obrane ponovio je kako smatra da je Petrov, koji je predsjednik Sabora, trebao biti ovdje u Okučanima. Ministar Krstičević naglasio je da su svi danas okupljeni u Okučanima fokusirani na vrijednosti Domovinskog rata.   