Afera "putni nalozi" savjetnika bivšeg premijera Zorana Milanovića, preko čijih je imena izvučeno skoro 308 tisuća kuna iako sva trojica tvrde da nigdje nisu putovala (a kamoli da im je ukupno isplaćeno 532 dnevnice), postaje sve zamršenija. Oreškovića nitko nije pitao Iako je DORH  ispitao Tomislava Sauchu, bivšeg šefa Milanovićeva kabineta te savjetnike Slavka Goldsteina i Nevena Budaka (treći savjetnik Siniša Petrović u ponedjeljak nije viđen u DORH-u), Državno odvjetništvo nalaz revizije s dodatnom dokumentacijom o spornim putnim nalozima i dnevnicama dobilo je još 19. listopada, potvrđeno nam je  u Državnom uredu za reviziju! Revizori, naime, prema zakonu moraju nalaze revizije slati DORH-u, a kada je riječ o sumnjivim situacijama unutar izvješća, DORH dobiva i detaljnu dokumentaciju oko tog predmeta. Međutim, DORH se tog predmeta, sudeći barem po reakcijama, uhvatio tek nakon što je HRT u subotu objavio informaciju o spornim putnim nalozima. Državna revizija za financijsko poslovanje Vlade u 2015. godini je dala bezuvjetno mišljenje, premda je uočeno da za 57 putnih naloga, za koje je isplaćeno gotovo 308 tisuća kuna dnevnica, nema pokrića o putovanju (odnosno nema pisanih izvještaja o provedenim službenim putovanjima). U Državnoj reviziji kažu da je taj iznos “beznačajan u odnosu na ukupne prihode i rashode Vlade, pa je mišljenje bezuvjetno”, no sve su proslijedili DORH-u koji treba utvrditi ima li kaznene odgovornosti. Drugi zanimljivi detalj jest taj što se Ured za opće poslove Vlade i Sabora, preko kojeg se obrađuju i isplaćuju putni nalozi, u rujnu 2016. godine očitovao Državnoj reviziji, očitovanje je potpisala Terezija Matić (v.d. ravnateljice tog ureda i prije šefica računovodstva), navodeći da su iz Ureda predsjednika Vlade dobili informaciju da je službena putovanja savjetnika dogovarao i odobravao šef kabineta premijera u konzultacijama s premijerom, ali i da su savjetnici podnosili usmena izvješća o putovanjima Uredu predsjednika Vlade u svrhu savjetovanja premijera. Tko je točno dao te informacije, ostalo je nepoznato! Jedino je poznato da je očitovanje potpisala T. Matić koja je u Uredu za opće poslove Vlade i Sabora naslijedila Zvonka Matišića, prijašnjeg ravnatelja, koji je razriješen u srpnju 2016. godine. T. Matić danas je bila nedostupna, a kako doznajemo, ona je dugogodišnja zaposlenica tog Ureda i s Matišićem je radila u tom Uredu i 2015. godine kada su nastali sporni putni nalozi. Neven Zelić, tada šef kabineta bivšeg premijera Tihomira Oreškovića, tvrdi da Oreškovićevu Vladu nitko nije ništa pitao o tim putnim nalozima, niti su se o tome očitovali, niti su, tvrdi, vidjeli izvješće Državne revizije. I Saucha tvrdi da ni njega nitko ništa nije pitao. Neki SDP-ovci optužuju bivšeg premijera Oreškovića da je on sročio takvo očitovanje, a da aktere bivše administracije nije ništa pitao. Budući da Saucha tvrdi da nije potpisivao putne naloge, kao što tvrde i Milanovićevi savjetnici, ako im je vjerovati, moguće je da se radi o kaznenom djelu. Dnevnice – na ruke Budući da se dnevnice u Vladi isplaćuju na ruke, u kuverti, a sve se odradi u Uredu za opće poslove, ne postoji trag novca na računima. Tko je podigao ukupno 308 tisuća kuna na blagajni, ako to nisu učinili savjetnici? Radi li još osoba koja je krivotvorila naloge u tom Uredu ili je u svemu ipak prste imala visoka politika? Iako se o aferi oglasio Saucha, bivši premijer Milanović zasad šuti. Premijer Plenković komentirao je da će Vlada ustupiti sve informacije DORH-u i da DORH u ovom slučaju ima dosta posla. – Neka DORH sve istraži, a tko će odgovarati, vidjet ćemo na kraju – rekao je  premijer.  Državna revizija pronašla je još jedan sporan nalaz u poslovanju Vlade. U Uredu za razminiranje potrošeno je 15,2 posto, a zakonom je dozvoljeno najviše 2 posto od ukupnog iznosa za plaće zaposlenika na naknade prema ugovorima o djelu. Ured za razminiranje naknade prema ugovoru o djelu isplaćivao je za poslove savjetnika na izradi projekata za novac iz EU fondova tijekom 2015. godine s istom fizičkom osobom. U očitovanju je Ured za razminiranje naveo da je zbog povećanog opsega posla dio poslova povjeren fizičkoj osobi. U 2016. godini Ured za razminiranje nije imao rashode prema ugovorima o djelu.