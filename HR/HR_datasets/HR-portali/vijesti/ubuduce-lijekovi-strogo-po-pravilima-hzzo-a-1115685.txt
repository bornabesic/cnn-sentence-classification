Bez dnevnika mjerenja šećera u krvi i izbrojenih potrošenih trakica dijabetičar neće moći dobiti nove trakice, a pacijent koji dođe s nalazom bolničkog specijalista na kojem je propisan neki lijek ostat će bez njega ako taj lijek nije u skladu s pravilima HZZO-a (primjerice, nije najjeftiniji). To su samo dva primjera koja će uzdrmati praksu i ordinacije obiteljske medicine gdje su liječnici odlučili striktno se pridržavati administrativnih pravila Zavoda. U suprotnom, tvrde, oni plaćaju kazne ma koliko upozoravali na niz nelogičnosti. I baš kao u reklamama TV prodaje – to nije sve – s 1. listopada svi obiteljski liječnici koji nisu u koncesiji pozvani su da službeno predaju zahtjev domovima zdravlja i županijama da im se – odobri koncesija. To je kolektivna akcija Koordinacije hrvatske obiteljske medicine (KOHOM) koja želi upozoriti na to da svi njihovi kolege imaju pravo na koncesiju. Koordinacija inzistira na izmjenama zakona koji postavlja limit da ih 30 posto mora ostati u sustavu domova zdravlja. – Ovo je upozorenje novoj administraciji da ne odustajemo od promjena zakona, a HDZ je bio protiv ovakve izmjene i ona je zaustavljena za bivše vlasti. Tražimo da i ostatak obiteljskih liječnika ima pravo odabrati hoće li ići u koncesiju – kaže dr. Vikica Krolo, predsjednica spomenute Koordinacije. Kako i sama dr. Krolo tvrdi, pacijenti ionako ne znaju kada dođu svojem liječniku je li on u sustavu doma zdravlja ili koncesionar, a samim liječnicima koncesija daje puno veće mogućnosti. Dok se dio javnosti zbog ove inicijative bio uzbunio misleći da je riječ o potpunoj privatizaciji, dr. Krolo to opovrgava i tvrdi: kao koncesionar sama raspolažem svojim novcem, ulažem u opremu i stalo mi je da više radim jer ću tako više i zaraditi za razliku od domskog liječnika. 