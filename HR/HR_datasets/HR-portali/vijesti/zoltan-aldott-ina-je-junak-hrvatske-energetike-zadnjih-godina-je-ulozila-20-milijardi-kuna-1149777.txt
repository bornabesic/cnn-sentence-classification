Na konferenciji Central & Eastern European Gas Conference, koja se održava u Zagrebu, prisustvovao je i predsjednik uprave Ine Zoltan Aldott koji je progovorio o stanju i planovima kompanije. Aldott je kazao kako je Ina, bez obzira na sve izazove koje je doživjela, puno uložila u posljednjih nekoliko godina. – INA je, unatoč svim izazovima s kojima se susrela, posljednjih godina intenzivno ulagala: konkretno, govorimo o 20 milijardi kuna, odnosno tri milijarde eura u posljednjih sedam godina. Nemojte mi zamjeriti što ću to reći, jer će biti u potpunoj suprotnosti s onim što mnogi lokalno govore, ali moram naglasiti da je INA u razdoblju od prošlih sedam godina bila junak hrvatskog energetskog sektora i hrvatskog gospodarstva – rekao je Aldott. Aldott je također kazao i kako je Ina danas moderna, efikasna, stabilna i jaka kompanija koja ima nisku zaduženost i dobru investicijsku perspektivu. Dodao je i kako u sljedećih pet godina Ina planira povećati proizvodnju plina i nafte u Hrvatskoj te povećati proizvodnju naftnih derivata za oko 50%.  – Nakon što smo kompaniju izveli iz ozbiljne financijske i krize likvidnosti te razdoblja visoke zaduženosti 2008. i 2009. godine, što je bio rezultat gospodarske krize i vrlo koncentrirane i pretjerano agresivne ulagačke strategije te nakon što smo 2011. izgubili kontrolu nad jednim od najvrjednijih polja u Siriji koje je u to vrijeme generiralo trećinu novčanog tijeka, kompanija se susrela i s negativnim vanjskim šokovima nakon čega su uslijedile nepovoljne regulatorne odluke koje su negativno utjecale na naš rezultat u razdoblju od 2011. do 2016. godine – u kumulativnom iznosu više od 600 milijuna dolara, što je pogodilo gotovo čitavo naše poslovanje. Zatim smo 2014. godine doživjeli da su tržišne cijene prepolovljene, što je također utjecalo na cijene sirove nafte i prirodnog plina. Unatoč svemu spomenutom, INA je danas moderna, učinkovita, stabilna i snažna kompanija, sa snažnim novčanim tijekom, niskom zaduženošću i dobrom ulagačkom perspektivom i planovima za daljnje jačanje proizvodnje nafte i plina u Hrvatskoj te povećanje proizvodnje naftnih derivata za 50 posto u sljedećih pet godina. Jaki smo, među najjačima u Hrvatskoj, unatoč onome što neki govore. Budući da je Hrvatska zemlja s prekrasnom obalom i dugom tradicijom moreplovstva, možemo se složiti da za Inu itekako vrijedi stara izreka da samo nemirno more čini dobrog mornara – izjavio je Aldott.  >> Ina: Kupnja Rotaryja i Drill Transa od strane Crosca pokazala se kao razborita odluka >> Ina povukla potez koji je iznenadio sindikate