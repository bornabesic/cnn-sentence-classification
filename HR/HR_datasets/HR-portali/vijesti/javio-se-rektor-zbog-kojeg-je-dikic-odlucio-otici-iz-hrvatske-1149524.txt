Rektor Sveučilišta u Splitu Šimun Anđelinović u utorak je priopćio kako je odluka znanstvenika Ivana Đikića, angažiranog na tom Sveučilištu, da napusti Hrvatsku "osobne naravi" te da prof. Đikić na tom Sveučilištu uživa sve akademske slobode. "Prof. dr. sc. Ivan Đikić, kao i svi drugi profesori na Sveučilištu u Splitu, uživaju sve akademske slobode u svoj njihovoj punini te im ničim nisu ugrožene slobode izbora tema i sadržaja znanstvenog rada i svih ostalih oblika znanstvenog i akademskog djelovanja. Odluku prof. Đikića ne bih komentirao jer je ona osobne naravi", navodi se u priopćenju koje je potpisao rektor Anđelinović. Anđelinović je također istaknuo da će se on kao rektor zalagati za unaprjeđenje akademskih sloboda i autonomije Sveučilišta. "Isto tako zalagat ću se da Sveučilište u Splitu i sve njegove sastavnice nastave rast i razvoj na svim razinama, osobito na onoj znanstvenoj i međunarodnoj, kao što sam i do sada radio, a što je i vidljivo u zadnjim izvješćima s međunarodnih rang-lista", poručio je rektor splitskog Sveučilišta Anđelinović reagirajući na Đikićevu najave da će zbog slučaja u vezi s ministrom znanosti i obrazovanja Pavom Barišićem napustiti svoj znanstveni angažman u Hrvatskoj. >> Đikić: Napuštam Hrvatsku kao znanstvenik. Nastavit ću borbu protiv plagiranja! >> Barišić o odlasku Đikića iz Hrvatske: Meni je svakako žao. Prinos svakog znanstvenika je vrijedan 