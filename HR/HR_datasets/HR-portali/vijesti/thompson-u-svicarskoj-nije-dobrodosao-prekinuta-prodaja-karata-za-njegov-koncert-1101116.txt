Nakon rasprava u švicarskoj javnosti, platforma za prodaju karata Starticket zaustavila je prodaju ulaznica za koncert hrvatskog pjevača u švicarskom Schlierenu. Thompson u Švicarskoj godinama nije bio dobrodošao, piše DW.  Rijetko kada je neki koncert već uoči održavanja izazvao tako kontroverzne rasprave, piše švicarski Blick u jučerašnjem članku, a javljajući o odluci o povlačenju karata za Thompsonov koncert iz ponude tvrtke Starticket. Neue Zürcher Zeitung (NZZ) u članku objavljenom početkom tjedna hrvatskog pjevača nazvao je ''bardom mržnje'' te prenio da ga mladi socijalisti u Švicarskoj napadaju kao "neprijatelja slobodnog i demokratskog društva" i traže zabranu koncerta. Oni su poslali otvoreno pismo Gradskom vijeću Schlierena u kojemu stoji: "Otvoreni rasizam u demokratskom društvu kao što je Švicarska nedopustiv je jer širi bijes i mržnju." Razloga za takvu zabranu, prenosi NZZ u današnjem izdanju (petak, 22. srpnja), "prema onome što je zasad poznato" nema, ali je zato reagirao koncern koji stoji iza Starticketa – Tamedia. Glasnogovornik Tamedije Simon Marquard, citira NZZ, odluku o zaustavljanju prodaje karata za Thompsonov koncert koji bi se trebao održati 3. rujna u jednoj sportskoj dvorani u Schlierenu obrazložio je riječima: "Bilo je negativnih reakcija mušterija." Blick u svom članku navodi kako je hrvatski pjevač Marko Perković "povezan s nacionalističkom scenom u Hrvatskoj" te da je negativno upao u oči pozdravom "za dom spremni" koji slavi fašistički ustaški režim. "Utoliko više čudi", stoji u članku, "podrška Thompsonovu koncertu". Upozorava se na to kako na reklamnom letku stoje imena brojnih "navodnih sponzora", među kojima su trgovački lanac Coop i Švicarska pošta. Švicarske tvrtke ne žele imati veze s Thompsonom "Obje tvrtke trljaju oči u nevjerici na upit o ovome. Glasnogovornik Coopa Urs Meier nakon razjašnjenja stvari kaže kako ''ne postoji nikakav angažman u svezi s koncertom odnosno umjetnikom'' te da pošta za ovu svrhu nije stavila na raspolaganje svoj logotip", navodi se u članku i prenosi najava Coopa da će razmotriti pravne korake. I u pošti su, doznaje se iz članka, reagirali sa zaprepaštenjem. "Mi s ovim glazbenikom nemamo nikakve veze, naš logotip je zloupotrebljen", rekao je Blicku glasnogovornik pošte Oliver Flüeler. Pošta je intervenirala kod organizatora koncerta, organizacije Cronight, i kod distributera karata Starticketa, tražeći da se svi reklamni leci unište i skinu s internetske stranice organizatora. Cronight je, kako se navodi, to i učinio napominjući kako leci još nisu bili tiskani te da je došlo do nesporazuma jer se kod navedenih tvrtki ne radi o sponzorima već o prodajnim mjestima. Povjesničar smatra Thompsonov koncert "problematičnim" Prije četiri dana Neue Zürcher Zeitung objavio je intervju s povjesničarom Stefanom Dietrichom pod naslovom "Ja smatram koncert problematičnim". Dietrich u njemu kaže: "Marko Perković alias Thompson simbolizira ekstremni hrvatski nacionalizam. Neke njegove pjesme ne govore samo o ratu u 1990-ima nego i o takozvanoj 'Nezavisnoj državi Hrvatskoj', Hitlerovoj i Mussolinijevoj satelitskoj državi. Thompson se u više navrata izrugivao žrtvama i relativizirao zločine takozvane ustaške države. Unatoč tome je u Hrvatskoj i u dijelovima hrvatske dijaspore popularan." Kao primjer za to povjesničar navodi jedan koncert prošle godine na kojemu je masa skandirala "Ubij Srbina" i ukazuje da je to ostalo bez posljedica "unatoč nazočnosti hrvatske političke elite". U podužem intervjuu Dietrich upućuje kako je Thompson u Hrvatskoj dobro politički umrežen te da su njegovi stavovi ukotvljeni i u dijelovima hrvatskog društva – ovisno o regiji. On dalje objašnjava kako u Hrvatskoj postoje zakoni kojima bi se "veličanje fašizma" moglo kazniti, ali kako se "zakoni ne provode dosljedno" jer političari to ne žele i jer je odnos Hrvatske "prema vlastitoj prošlosti nekritičan": "K tome još treba dodati i veliko neznanje o ustaškoj prošlosti koje odlikuje mlađe generacije." Thompsonovi koncerti već su dugo "vruća" tema u Švicarskoj. Godine 2009. ovom hrvatskom pjevaču čak je zabranjen ulazak u zemlju. Osam godina Marko Perković nije smio nastupati na švicarskim pozornicama, sve do prosinca prošle godine kada je održao koncert u Fribourgu, ali i onda s posebnim uvjetima. Smio je izvesti samo pjesme koje mu je švicarska policija dopustila. Povjesničar Dietrich i to smatra pogrešnim s obrazloženjem da Thompson "i kad pjeva samo ljubavne pjesme, simbolizira ustašku prošlost".    >>Objavljena antologija Marka Perkovića Thompsona “Bog – obitelj – domovina” 