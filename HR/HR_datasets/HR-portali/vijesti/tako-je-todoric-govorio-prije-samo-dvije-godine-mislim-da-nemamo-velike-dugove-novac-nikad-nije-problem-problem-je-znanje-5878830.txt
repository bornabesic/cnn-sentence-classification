“Pozivam sve one koji u regiji imaju probleme s financiranjem svojih programa da mi se jave da im nađem investitore. U tome ću im pomoći.” Ili: “Novac nikad nije bio problem, ali je problem znanje.” A onda i ovo: “Mislim da nemamo velike dugove. Bolje je pitanje koliko imamo imovine. Vidjet ćete što će nastati iz toga.” Ivica Todorić, predsjednik Uprave Agrokora, ovako je govorio prije nešto više od dvije godine u velikom intervjuu za slovenski poslovni dnevnik Finance. Čitajući opširan razgovor, dojam je da Todorić ili nije znao u kakvom je stanju Agrokor ili se slovenskoj javnosti, nakon što je kupio Mercator, pokušavao prikazati kao osoba koje će u budućnosti samo grabiti naprijed. Tako, primjerice, predsjednik Uprave Agrokora govori o planovima u budućnosti, svoju tvrtku naziva “velikim startupom”, ali i napominje da se “stvari mijenjaju preko noći”. - Imamo oko osam milijardi eura prihoda, a ja vrlo brzo želim imati 20 milijardi. Što prije, to bolje. Prema tome idemo. Koje područje će po pitanju prihoda biti najveće u koncernu, to zasad ne znam. Uskoro ćemo pokrenuti online platformu koju zovemo A007. Ako želite, npr., u kazalište u Tokio, kod nas ćete moći kupiti kartu. Internet platforme sada najviše vrijede u cijelom svijetu. Možda to postane najvredniji dio tvrtke - govorio je Todorić. Slovencima je tada poručio kako ga je nakon kupnje Mercatora najmanje deset velikih investitora pitalo za savjet o tome gdje u Sloveniji mogu ulagati. - Zbog mojih savjeta došlo je do ponuda prvoklasnih investitora za slovenske pivovare koje prodaje skupina Pivovara Laško - rekao je Todirić. Najavljivao je i kako je svjestan važnosti Mercatora za slovensko gospodarstvo. - Učinit ćemo sve da ono postane najveće i najučinkovitije poduzeće, to će biti u interesu razvoja slovenske ekonomije - rekao je. Prije dvije godine najavljivao je kako će baš ovo ljeto krenuti u proces IPO-a Agrokora, no prije negoli to učini, želi iskoristiti sve sinergije. - Poboljšati novčani tijek, za to radimo dan i noć. Kada to učinimo, ići ćemo u IPO i napravili čudesnu stvar. Ljudi misle da sam sve to napravio jer sam nezasitan. A u posao sam ušao zato da ga izgradim. Da nema posla, nema ni tvrtke. Hoćemo biti najveći, najbolji, oni koji nešto rade. Kada to ne bismo željeli, ne bismo trebali ni raditi. Uspjelo nam jer imamo ljudski potencijal. Zar da pustim ljude kući? Ovo je izazov za nas. Tko vodi nogometni klub, želi pobijediti. Meni je svejedno imam li u Agrokoru 100, 93, 43 ili 10 posto. Ja samo želim da radimo i da idemo naprijed, i zato će Agrokor biti već sutra posve drugačiji - rekao je Todorić. A na mogućnost da nakon javne ponude dionica više ne bude prvi čovjek kompanije, Todorić je dao odgovor kojim je dao naslutiti da mu to nije ni važno. - Ne zanima me jesam li ja prvi, drugi, peti ili ću se povući. Budem li još doprinosio ili ću hraniti golubove i zabavljati se s unucima. Važno je biti najbolji. Ako to ne budem, bolje da idem - rekao je. U samom intervju jedna od tema je bila i teška financijska situacija u tadašnjoj Grčkoj. Na pitanje boji li se da će Grčka napustiti Europsku uniju, Todorić je odgovorio kako se ne boji te je Grcima poručio: - Katastrofa bi bila kada bi im popuštali. Za sve moraju vrijediti jednaka pravila - govorio je tada Todorić.