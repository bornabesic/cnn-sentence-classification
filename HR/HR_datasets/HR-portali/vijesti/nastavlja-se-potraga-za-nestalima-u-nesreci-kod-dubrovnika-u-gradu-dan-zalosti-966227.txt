Foto: Nel Pavletić/PIXSELL AKCIJA traganja i spašavanja za nestalima u teškoj pomorskoj nesreći u Koločepskom kanalu, u dubrovačkom akvatoriju, nastavila se jutros jednakim intenzitetom, i jedna je od rijetkih koja se nije prekidala tijekom noći, potvrdili su jutros iz Ministarstva mora, prometa i infrastrukture.  Još se uvijek traga za četiri osobe s gumenog glisera koji se sudario s brodom Lučke kapetanije Dubrovnik "Danče", u utorak oko 21 sat u Koločepskom kanalu između uvale Pakljena i uvale Brsečine. Jučer pronađena tri tijela Na gumenjaku je ukupno bilo devet osoba, od čega su dvojica muškaraca u nesreći bila ozlijeđena, dvoje je odmah pronađeno mrtvo, a jedna smrtno stradala osoba pronađena je jučer popodne.  "Nema nikakvih novosti, ali potraga nije niti prekinuta. Tijekom noći je odrađivana smanjenim intenzitetom zbog uvjeta. Pretraživana je morska površina u priobalnim predjelima. Danas nastavljamo isto kao i jučer. Što se tiče rezultata, osim jučer pronađenog tijela trećeg umrlog, nema nikakvih informacija", rekao je službeni izvjestitelj u slučajevima izvanrednih događaja na moru pri MPPI, Davor Radas.  U akciji traganja i spašavanja jučer je sudjelovalo devet plovila Policije, Lučke kapetanije i nekoliko privatnih plovila, vojni helikopter i ronioci MUP-a. Traganje je otežavao jak južni vjetar. Proglašen dan žalosti u Dubrovniku  U Dubrovnik je u srijedu ujutro došao i ministar mora, prometa i infrastrukture Oleg Butković sa suradnicima koji su se sastali s voditeljima potražnih timova. Butković je ujedno izrazio sućut obiteljima i bližnjima smrtno stradalih.  Zbog teške pomorske nesreće, vladina povjerenica za Dubrovnik Nada Medović proglasila je za petak dan žalosti u Dubrovniku.  Brod dubrovačke Lučke kapetanije Danče u trenutku sudara obavljao je hitan medicinski prijevoz prema mjestu Sobra na otoku Mljetu, a prvi je pružio i pomoć unesrećenima s gumenjaka.