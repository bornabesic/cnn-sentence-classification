Foto: Hina NA PODRUČJU Karlovca uhićen je 31-godišnji državljanin Bosne i Hercegovine kojeg je šibensko-kninska policija još prošlog tjedna u odsutnosti kazneno prijavila zbog protuzakonitog ulaženja, kretanja i boravka u Republici Hrvatskoj te u pomaganju više turskih državljana da ilegalno uđu u zemlju.  Nakon što je na Novu godinu policija, u jednom taksi vozilu u Civljanima, zatekla 42-godišnjeg turskog državljanina koji je organizirao ilegalni ulazak u zemlju sebi i dvojici sunarodnjaka starih 31 i 35 godina, kriminalističkim istraživanjem utvrđeno je da je u tom kaznenom djelu sudjelovao i 31-godišnjak iz BiH.   Pješice ih uvodili u Hrvatsku  Kako je tada bio nedostupan policiji, za njim je raspisana potraga te je ubrzo uhićen na području Karlovačke županije i tijekom vikenda doveden u Policijsku upravu šibensko-kninsku. U nedjelju je predan u pritvorsku jedinicu i ispitan kod suca istrage, prenosi Šibenik IN.  42-godišnji turski državljanin još je prošlog tjedna kazneno prijavljen zbog organizacije ilegalnog ulaska u Hrvatsku za sebe i dvojicu sunarodnjaka koji su dobili izgon iz zemlje. Po cijeni od nekoliko tisuća eura za svakoga, 42-godišnji turski državljanin i 31-godišnjak iz BiH pješice su ih uveli u Hrvatsku i nazvali taksi u kojem je policija 1. siječnja u 23,55 sati u Civljanima uhitila trojicu Turaka, a nakon raspisane potrage sada i 31-godišnjaka iz BiH.