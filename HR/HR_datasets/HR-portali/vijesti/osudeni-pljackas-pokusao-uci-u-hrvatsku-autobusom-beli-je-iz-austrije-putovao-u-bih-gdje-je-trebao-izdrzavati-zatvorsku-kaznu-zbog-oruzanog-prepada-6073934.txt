Armin Efendić (33) zvani Beli, za kojim je BiH pravosuđe prije dvije godine raspisalo međunarodnu Interpolovu tjeralicu zbog sudjelovanja u oružanoj pljački jednoga lokala u Sarajevu, uhićen je u petak prilikom ulaska u Hrvatsku. Efendića je policija identificirala dok je preko graničnoga prijelaza na Maclju kao putnik u autobusu iz Austrije išao za BiH, koja ga traži zbog izdržavanja zatvorske kazne. Efendićevo ime uključilo je sustav koji ga je prepoznao te je izdvojen iz autobusa i odveden pred istražnoga suca radi izručenja. Inače, Efendić je u Sarajevu kao pomagač u pljački u lokalu Ašikovac bio osuđen na godinu i pol dana zatvora, a do sada je izdržao sedam mjeseci u istražnome zatvoru, no kada je trebao izdržati preostalih 11 mjeseci napustio je zemlju. Prema presudi sarajevskoga suda Efendić je u veljači 2012. zajedno sa svojim poznanikom Kenanom Jelečom zvanim Keni (26) upao u lokal Ašikovac, u kojemu se tada nalazilo desetak gostiju, koje je Jeleč doslovce postrojio izvadivši pištolj i repetirajući ga. “Nitko da ne izlazi, pobit ću vas sve”, zavikao je Jeleč. Efendić je zatim od konobara I. Ć. uzeo novčanik sa 250 konvertibilnih maraka te su napustili Ašikovac. Samo tri dana kasnije obojica su uhićena, a za Jelečom je policija već ranije bila raspisala tjeralicu zbog pokušaja ubojstva. Naime, tražilo ga se jer je dva tjedna prije pljačke ispred sarajevskoga noćnoga kluba Sloga nožem ubo u trbuh Željka Karahasanovića. Efendiću je pljačka zbog koje je bio tražen nije jedini slučaj u kojemu je imao problema sa zakonom, već je nekoliko puta osuđivan uglavnom zbog nasilništva. Krajem 2010. propucan je u nogu u sarajevskom lokalu, a godinu ranije njegov prijatelj Deniz Camić ubijen je u obračunu sarajevskih kriminalnih grupacija.