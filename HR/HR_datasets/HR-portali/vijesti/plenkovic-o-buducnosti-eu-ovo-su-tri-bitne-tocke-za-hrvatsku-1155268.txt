Hrvatski premijer Andrej Plenković je nakon sastanka 27 zemalja EU u Bruxellesu dao izjavu novinarima u kojima je rekao da je za Hrvatsku u budućnosti u EU bitan veći demokratski legitimitet institucija EU, veća korist od zajedničkih politika i kvalitetnija globalna uloga EU.  - Danas je bio neformalni dio u formatu EU 27, bez May. Glavna tema je bila  priprema za dva tjedna u Rimu, razgovarali smo o nacrtu teksta. Cilj tog dokumenta je podsjetiti na postignuća koja je EU u proteklih 60 godina učinila - kazao je Plenković.  - Sa strane Hrvatske, rekao sam da su za nas bitne tri točke: veći demokratski legitimitet institucija EU, što znači kontinuirana borba protiv populizma i demagogije. Druga je veća korist od zajedničkih EU politika, redistributivne snage europskog proračuna, a treće, kvalitetnija globalna uloga EU s obzirom na sigurnosne izazove - rekao je Plenković i dodao da je za Hrvatsku bitna i "otvorenost EU za daljnja proširenja, posebno za zemlje u našem susjedstvu pri čemu prije svega mislim na BiH". Pet scenarija o kojima govori nisu menu s kojeg jedan izaberete, a ostali otpadaju Kazao je da su se djelomično dotakli i "Bijele knjige" Europske komisije. - Pet scenarija o kojima govori nisu menu s kojeg jedan izaberete, a ostali otpadaju. One su samo opcije. Europa više brzina - treba demistificirati tu temu, ona postoji i danas, postoje neki segmenti europske integracije gdje su neke zemlje uključene, a neke nisu: primjerice, eurozona, Schengen, pojačana suradnja u nekim domenama - rekao je Plenković i dodao da je "važno da oni koji žele ići dalje to rade na način da je apsolutno uključiv za sve".  - Ne smijemo se dovesti u situaciju da EU ima uži krug onih koji odlučuju. Upravo na tom tragu smo razjasnili stavove i velikih, i srednjih i manjih, a i onih recentno ušle u EU. Hrvatska se zalaže za uključivi pristup, trudit ćemo se ne samo da prihvatimo kompletnu pravnu stečevinu EU nego da budemo među onim zemljama koje, vodeći interesa o nacionalnim interesima i našim ljudima, grade europski projekt - kazao je hrvatski premijer. Arbitraža sa Slovenijom Na pitanje o stavu predsjednika Europske komisije Jean-Claude Junckera, koji je kazao da Hrvatska i Slovenija trebaju prihvatiti ishod arbitraže, Plenković je kazao da je Juncker njegov i prijatelj Hrvatske.  - Njegova optika kao predsjednika Europske komisije je da bi mu bilo drago da se zemlje članice oko otvorenih pitanja dogovaraju. Ono što sam rekao i u Hrvatskoj, ponovio sam mu i prijateljski još jednom, mislim da je razumio tu poruku. A to je da je Sabor i Vlada vrlo čvrsto odlukom usvojenom 2015., nažalost, ne našom krivnjom, podsjećam da je Hrvatska u cijeli arbitražni proces išla u dobroj vjeri, on je kontaminiran zbog pogreške druge strane, pri čemu slovenski arbitar i agentica dali ostavke, svakome tko to malo detaljnije promatra rekli bi da je priča time završena - kazao je Plenković i dodao da odluka suda neće Hrvatskoj "ni na koji način u međunarodno-pravnom smislu" stvarati obvezu.  - Isto sam rekao i kolegi Ceraru. Mislim da su Juncker i Cerar svjesni čvrste, konsolidirane pozicije hrvatskih vlasti u najširem smislu - kazao je Plenković. Nije znao za Ilčićevu ostavku  O ostavci savjetnika ministra vanjskih poslova Ladislava Ilčića, Plenković je kazao kako je Ilčić odlučio ići u izbornu utakmicu u Varaždinu, a premijer u toj utakmici podržava HDZ-ovg kandidata Habjana. Tvrdi kako je ostavka Ilčićeva osobna odluka za koju Plenković nije znao.      Na pitanje o tome da Poljska nije podržala Donalda Tuska za predsjednika Europskog vijeća, Plenković je kazao da je to jedna neobična situacija u kojoj se unutarnje poljsko pitanje prelilo na europsku razinu.  Plenković je kazao da još obavljaju konzultacije oko svog kandidata za gradonačelnika Zagreba. - Malo se još strpite oko Zagreba, obavljamo još nekoliko konzultacija - kazao je Plenković i dodao kako je HDZ "iskristalizirao" kandidate za gotovo sve županije i veće gradove i da im je preostalo još "možda dvije ili tri" sredine gdje trebaju donijeti konačne odluke.  Komentirao je i kupnju zgrade u Bruxellesu, koja, premda kupljena za 11,5 milijuna eura, i dalje stoji neuređena i neuseljena. -  Ono što sam zatražio je da vidimo gdje smo s time. Ipak je prošlo četiri godine od kupnje, vrijeme je da se ta zgrada stavi u funkciju i uštede sredstva koja trenutno idu u najam drugih prostora - kazao je Plenković te dodao kako ta zgrada svojom veličinom odgovara "ne samo potrebama misije nego svih diplomatskih predstavništava u Bruxellesu, a mogla bi biti i dom uredima hrvatskih županija koje su sad jako disperzirane po gradu ".   >>Paradoksalne scene u Europskoj uniji: Za Poljaka kao šefa Vijeća glasale sve države, osim - Poljske! >>llčić podnio ostavku, više nije savjetnik Stieru: Kandidat HDZ-a u Varaždinu živi životom koji je suprotan demokršćanskom