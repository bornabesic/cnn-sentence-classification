Na mjesnom groblju u Elezovićima u općini Velika Kladuša u BiH u četvrtak je pokopan trogodišnji Denis Pašić, za čiju smrt se sumnjiči njegova majka Chiara Pašić (32). Nakon što je Rašid Pašić, otac djeteta, potpisao početkom tjedna suglasnost za pokop svog sina u Velikoj Kladuši, tijelo dječaka dovezeno je u srijedu iz Pule. Posljednji ispraćaj pokojnog dječaka bio je u dvorištu obiteljske kuće gdje je bila nazočna cijela obitelj, otac, stričevi, tetke te rodbina i brojni susjedi. Podsjetimo, Puljanka Chiara Pašić osumnjičena da je s 14-godišnjom maloljetnicom sredinom prošlog tjedna ubila svoga trogodišnjeg sina Denisa. Ubrzo nakon što joj je određen istražni zatvor po osnovi opasnosti od ponavljanja kaznenog djela i posebnih okolnosti izvršenja kaznenog djela, ona je iz pulskog zatvora prevezena u zatvorsku bolnicu za osobe lišene slobode u Zagrebu, zbog poremećaja zdravlja.