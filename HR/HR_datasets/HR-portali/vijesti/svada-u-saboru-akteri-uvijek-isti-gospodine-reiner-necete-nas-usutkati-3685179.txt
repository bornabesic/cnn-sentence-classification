ZAGREB - SDP-ov zastupnik Nenad Stazić zaradio je opomenu zbog rasprave s predsjednikom Hrvatskog sabora Željkom Reinerom. Sve je krenulo kad je Mostova Ružica Vukovac reagirala na tvrdnju bivšeg ministra poljoprivrede Tihomira Jakovine kako je njegova Vlada obavila kvalitetan posao. - O tome govore i posljedice katastrofe koju je proživjela Slavonija, odnosno Posavina. Tko je onda odgovoran za ugibanje životinja tri dana od početka katastrofalne poplave u Slavoniji. Tri dana su životinje stajale u vodi do vrata s njuškicom iznad glave i čekale smrt, podsjetila je zastupnica i ministra upitala zna li da mnogi stočari s poplavljenog područja još uvijek nisu dobili odštete za uginula stada. Zbog odredbi saborskog Poslovnika Jakovina nije mogao odgovoriti Mostovoj zastupnici. SDP je zato od Reinera zatražio stanku. No, on je to odbio jer je smatrao da je to zloporaba Poslovnika. - Kad bi to odobrio Sabor bi se doslovce pretvorio u sprdačinu, a ja to neću dozvoliti. Ne mogu raditi stanku svaki puta kad se nekome nešto ne sviša, uzvratio je predsjednik Sabora. Na to je reagirao SDP-ov zastupnik Nenad Stazić. - To je gušenje slobode govora u Saboru i zabrana SDP-u da iznosi stavove. Vi nas nećete ušutkati, a kršite Poslovnik jer znate da morate dati stanku kad je zatraži klub, poručio je Reineru, - Možete se žaliti, ali ne možete polemizirati s predsjedavajućim, rekao je Reiner i izrekao mu opomenu.