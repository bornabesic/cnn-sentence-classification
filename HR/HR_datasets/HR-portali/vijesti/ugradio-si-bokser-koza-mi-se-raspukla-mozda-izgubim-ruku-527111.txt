Njegovo tijelo u potpunosti je prekriveno tetovažama, ali to mu nije bilo dovoljno. Britanac Matthew Whelan (37) odlučio je u svoju ruku ugraditi bokser. Zbog toga bi mogao izgubiti ruku jer mu tijelo odbacuje taj implant. Predstoji mu operacija, liječnici će izvaditi bokser i pokušati mu spasiti ruku. Matthew na svom tijelu ima više od 300 tetovaža, oba je oka obojio u crno, jezik prerezao na pola, a čak je i uklonio bradavice kako bi napravio mjesta tetovažama.  Prvu tetovažu napravio sa 16 godina, a dosad je na "ukrašavanje" tijela potrošio više od 40.000 funti, piše Daily Mail. - Prije osam godina borio sam se za svoj život u bolnici nakon što su me izboli na ulici. Sad se opet borim, ali za spas ruke. Moja koža je pukla na dva dijela, tijelo nije prihvatilo strani objekt i počelo ga je odbacivati, kaže britanski "kralj tetovaža". U javnost je izašao i prije dvije godine kada se žalio da zbog brojnih promjena koje je napravio na tijelu ne može dobiti posao. Sebe je proglasio žrtvom jer bio je izložen mržnji zbog svog neobičnog izgleda.