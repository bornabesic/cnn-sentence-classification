Ugledni hrvatski znanstvenik s međunarodnom karijerom dr. Ivan Đikić prije dva dana poslao je premijeru Andreju Plenkoviću i predsjedniku Sabora Boži Petrovu temeljitu analizu prakse plagiranja aktualnog ministra znanosti Pave Barišića. Đikić je popisao devet specifičnih slučajeva u kojima se prema njegovom sudu radi o plagijatu, neetičnom preuzimanju tuđih ideja i korištenju copy/paste funkcije članaka s Wikipedije u znanstvenom radu. Za svaku od navedenih točaka Đikić je priložio i dokazni materijal - usporedbu članaka ministra Barišića s originalima, kako bi bilo tko mogao sam donijeti svoj sud. Đikić je danas poslao i priopćenje hrvatskim medijima u kojem objašnjava zašto se osobno angažirao oko slučaja ministra Barišića: - Iako od 1992. godine radim izvan Hrvatske i dalje se trudim biti prisutan u javnom životu u Hrvatskoj te se u javnom ophođenju koristim argumentima. Moji motivi su iskreni i jasni: fokus na mlade, znanost i obrazovanje, napisao je Đikić. - Jako vrednujem kreativnost i talente kod djece i trudim se potaknuti ih na razvoj istih tijekom školovanja i zato zdušno, već skoro 20 godina obrazujem i pomažem mladima u Hrvatskoj. Osim toga od 2002 godine radim i fizički u Splitu gdje sam izabran kao profesor i gdje vodim Labaratorij za istraživanje tumora. Dolazim svake godine na nastavu studentima u Split. Ovo Vam pišem da ukažem da sve ovo radim iz dubokih vlastitih uvjerenja da se ovaj slučaj mora rješiti što prije, za dobrobit mladih u Hrvatskoj. - Ministar je obmanuo Premijera i javnost kada je tvrdio da se radi samo o jednoj tiskarskoj grešci u jednoj maloj fusnoti. Nakon opsežne dokumentacije koju sam prikupio utvrdio sam postojanje plagiranja, niza neetičkih radnji, kopiranja rečenica i dijelova pasosa, te zataškavanja prijašnjih radnji. To pokazuje da ministar Barišić opetovno i namjerno preuzima tuđe ideje kao svoje te da čini cijeli niz grešaka u svom radu koje su u suprotnosti s akademskom čestitošću i stručnim znanstvenim radom. - Svi pokušaji relativizacije ovih ozbiljnih slučajeva plagiranja od Vlade RH su znanstveno neobranjivi i prije ili kasnije zbog tih razloga ministar će trebati odstupiti ako želite održati ikakve demokratske standarde zemalja EU-a koje ste obećali javnosti….Osobno sam otvoren za razgovor i raspravu o dostavljenim novim činjenicama, zaključio je Đikić u priopćenju. Ivan Đikić Analiza Plagijata by Jutarnjiredakcija on Scribd