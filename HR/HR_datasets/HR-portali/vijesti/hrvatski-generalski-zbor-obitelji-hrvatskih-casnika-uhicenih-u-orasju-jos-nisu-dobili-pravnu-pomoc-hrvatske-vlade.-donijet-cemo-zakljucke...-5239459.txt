Hrvatski generalski zbor (HGZ) donio je zaključke na sastanku u utorak, na kojemu se raspravljalo o uhićenjima hrvatskih časnika u Orašju, koji će biti upućeni Hrvatskome saboru, Vladi Republike Hrvatske i predsjednici Republike Kolindi Grabar-Kitarović a u zaključcima skreću pozornost na pitanje opstojnosti hrvatskoga naroda u Bosni i Hercegovini (BiH). Generalski zbor okupio se u utorak u zgradi Vlade na Markovu trgu kako bi raspravljao o uhićenjima u Orašju te o protoku dokumenata u tome slučaju. Kako je u utorak navečer potvrđeno Hini iz Hrvatskog generalskog zbora,  na sastanku su doneseni zaključci koji će najprije biti upućeni Hrvatskome saboru, Vladi Republike Hrvatske i predsjednici Republike Kolindi Grabar-Kitarović, s njihovim sadržajem bit će upoznata i javnost, a zaključci su usredotočeni na pitanje opstojnosti hrvatskoga naroda u BiH. Hini je rečeno da se na sastanku raspravljao i o 644 istražne radnje koje se provode nad hrvatskim časnicima i vojnicima u BiH, te da su analizirani slučajevi i mjesta gdje su već neki od njih i procesuirani. Predloženo je osnivanje Nacionalnoga vijeća za potporu Hrvatima u BiH-a te da u tome vijeću pripadnike postrojba HVO-predstavlja umirovljeni general Marinko Krešić.  Sastanak je održan iza zatvorenih vrata pod vodstvom predsjednika Generalskog zbora umirovljenoga generala zbora Pavla Miljavca, uz sudjelovanje više od 40 hrvatskih generala i zapovjednika, među kojima više od 30 pripadnika brigada i zbornih područja Hrvatskoga vijeća obrane (HVO). Među ostalim, na sastanku su bili umirovljeni general Ljubo Ćesić Rojs, Ivan Tolj, Ivan Adanbak, Drago Dragičević te Miljenko Filipović, koji je pomogao u ustrojavanju HVO-a, a prisutni su bili i pravni stručnjaci kako bi se događaji u Orašju detaljno analizirali s pravnog aspekta. HRT je u utorak izvijestio kako je umirovljeni general Marinko Krešić u pauzi sastanka za emisiju Hrvatska uživo izjavio da obitelji hrvatskih časnika uhićenih u Orašju još nisu dobili pravnu pomoć hrvatske Vlade. "Obitelji nemaju ni novaca kako bi posjetili uhićene. Današnji sastanak vjerojatno će rezultirati donošenjem interventnih mjera, a ubuduće moramo raditi na kompletnoj strategiji", rekao je Krešić. Dodao je da odvjetnici iz Hrvatske ne mogu braniti osumnjičene u BiH.