Iako je sredinom travnja na servisu e-Građani objavljeno da se može s nekoliko klikova mišem dobiti potvrda iz kaznene evidencije, najveći broj građana to još uvijek ne može, ali zato mogu političari kandidirani na lokalnim izborima.  Na stranici gdje bi se trebao moći podnijeti zahtjev za izdavanje potvrde stoji obavijest kako "trenutačno nije moguće slati zahtjeve za posebnim uvjerenjem, jer ne postoji niti jedna aktivna svrha".  Iz Ministarstva pravosuđa Tportalu odgovorili su kako je ta e-usluga zasad dostupna samo kandidatima koji će ove godine sudjelovati u izborima za tijela lokalne uprave i samouprave.  Zašto samo političari? "Samo za potrebe lokalnih izbora 2017. godine u sustavu e-Građani omogućena je nova aplikacije e-Kaznena za elektronsko izdavanje potvrde/uvjerenja iz kaznene evidencije. Navedenu aplikaciju trenutno nije moguće koristiti u druge svrhe, odnosno u svrhu dobivanja potvrde iz kaznene evidencije radi ostvarivanja prava u stranoj državi ili međunarodnoj organizaciji jer je za dobivanje takve potvrde potrebno priložiti državni biljeg u iznosu od 40 kuna, što je trenutno nemoguće u sustavu e-Građani", napisali su u odgovoru iz Ministarstva.  Iz Ministarstva su objasnili i da se trenutno na servisu ne može dobiti niti uvjerenje o nekažnjavanju jer je taj obrazac propisan Sudskim poslovnikom koji treba izmijeniti da bi uvjerenje bilo dostupno putem e-Građani, na čemu, tvrde iz Ministarstva, intenzivno rade.