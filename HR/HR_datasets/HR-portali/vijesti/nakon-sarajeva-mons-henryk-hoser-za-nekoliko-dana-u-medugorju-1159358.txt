Posebni izaslanik pape Franje za Međugorje, nadbiskup varšavsko-praški mons. Henryk Hoser stigao je, kao što je bilo i najavljeno, u Sarajevo u ponedjeljak na večer. Mons. Hoser u Sarajevu susreo se jučer s apostolskim nuncijem u Bosni i Hercegovini Luigijem Pezzutom, no iz nuncijature nije bilo više informacija o Hoserovu boravku u Sarajevu. Iz neslužbenih izvora moglo se doznati da se susreo s vrhbosanskim nadbiskupom kardinalom Vinkom Puljićem, mostarsko-duvanjskim biskupom Ratkom Perićem i provincijalom Hercegovačke franjevačke provincije fra Miljenkom Štekom. Također, prema neslužbenim najavama, mons. Hoser trebao bi se u Sarajevu zadržati samo nekoliko dana i uputiti prema Međugorju, gdje će mu fratri ponuditi smještaj u njihovoj župnoj kući, odnosno u starom župnom dvoru. Hoser dolazi u Međugorje u pastoralnu ispomoć i njegov stav prema Međugorju izričito je pozitivan. >> Međugorje je veliki potencijal za evangelizaciju i obnovu vjere >> Hoserov dolazak prvi korak k Međugorju kao svetištu? 