Barack Obama u srijedu se obratio američkoj javnosti po posljednji put kao predsjednik, u emotivnom govoru koji je bio i dirljiv oproštaj i poziv na zaštitu demokracije.   Privodeći kraju svojih osam godina u Bijeloj kući, Obama se vratio u Chicago, grad iz kojeg je krenuo u političku karijeru, i dobio ovacije 18.000 ljudi u dvorani i prije nego što je izgovorio prvu riječ.   Na početku govora svoj politički slogan iz prve kampanje "Yes we can" (Da, mi to možemo) parafrazirao je u "Yes we did" (Da, uspjeli smo).   Prisjetio se uspjeha iz svoja dva mandata, od ekonomskih postignuća, zdravstvene reforme, legalizacije istospolnih brakova, uspostavu diplomatskih odnosa s Kubom i mirovnog sporazuma s Iranom.   "Još četiri godine!", odgovorila mu je jednoglasno prepuna dvorana.   Obama nije izravno kritizirao svoga nasljednika Donalda Trumpa, koji je najavio da će poništiti mnoge njegove odluke, ali je osudio podjele u američkom društvu i politici.   Svoje pristaše pozvao je da se bore za demokraciju.   "Uza sve razlike, u ovome smo zajedno", rekao je i upozorio da strančarenje, rasizam i nejednakost prijete demokraciji. "Uspinjemo se i padamo zajedno".   "Svi mi, neovisno iz koje smo stranke, moramo se prihvatiti zadaće reizgradnje naših demokratskih institucija", rekao je Obama naglasivši kako je to generacijski izazov.   Sjedinjene Države i dalje imaju veliki potencijal, kazao je, "ali taj potencijal možemo realizirati jedino ako naša demokracija djeluje, jedno ako naša politika bolje reflektira poštenje naših ljudi".   Obama, prvi afroamerički predsjednik, rekao je i da njegov izbor nije porazio rasizam u SAD-u, kao što su se mnogi nadali. "Srca se moraju promijeniti", naglasio je.     Govor u Chicagu Obama je zaključio obraćajući se obitelji i prijateljima.   Sa suzom u oku poručio je supruzi Michelle da mu je najbolja prijateljica. "Michelle LaVaughn Robinson, djevojko s južne strane, posljednjih 25 godina nisi mi samo bila supruga i majka moje djece nego i najbolja prijateljica".   "Preuzela si ulogu koju nisi tražila i prisvojila je srčano, otmjeno, sa stilom i humorom. Učinila si me ponosnim, učinila si ovu naciju ponosnom", rekao je Obama uz burno odobravanje u dvorani.   Pošto je odao priznanje svojim kćerima, 18-godišnjoj Maliji i 15-godišnjoj Sashi, koja nije bila u Chicagu jer se pripremala za školski ispit, Obama se okrenuo svom potpredsjedniku.   "Ti si bio moja prva odluka, i najbolja odluka", rekao je gledajući Joea Bidena. "Ne samo što sam u tebi dobio odličnog potpredsjednika, nego sam usput stekao i brata".     Obama je za oproštajni govor izabrao Chicago, grad u kojem je počeo njegov meteorski politički uspon do Bijele kuće.   Treći najveći američki grad važan je i za njegove 'umirovljeničke' dane, bit će dom njegove predsjedničke knjižnice i zaklade.   Obama je počeo svoju političku karijeru u Vjetrovitom Gradu, radeći prvo kao organizator zajednice u siromašnim crnačkim četvrtima, zatim kao zastupnik u parlamentu Illionisa i naposlijetku kao američki senator iz te države.   Suprugu Michelle također je upoznao u Chicagu 1988., vjenčali su se 1992. u tamošnjoj crkvi Presvetog Trojstva. Obje njihove kćeri rođene su u Chicagu.   Obitelj Obama živjela je u bogatoj čikaškoj enklavi u južnom dijelu grada, pokraj sveučilišta na kojem je budući predsjednik predavao pravo. Njegova predsjednička knjižnica bit će u blizini.   'Hodočašće' u Chicago bio je njegov posljednji, 445. let zrakoplovm Air Force One. Njegovih 18.000 pristaša prkosilo je iznimnoj hladnoći čekajući u redovima za ulaznice. I nije ih razočarao.   "Još četiri godine", odzvanjalo je još dugo nakon što je Obama napustio dvoranu.