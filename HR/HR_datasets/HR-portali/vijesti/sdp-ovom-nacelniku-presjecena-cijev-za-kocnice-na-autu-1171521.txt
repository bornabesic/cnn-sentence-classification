Novi/stari načelnik Općine Stari Mikanovci Mario Milinković, koji obnaša i dužnost predsjednika SDP-a Vukovarsko-srijemske županije, dugo će pamtiti nedjelju 21. svibanj. Naime, toga dana je na lokalnim izborima s osvojenih 68,36 posto glasova osvojio još jedan četverogodišnji mandat na čelu ove općine. Međutim, nakon pobjede na njegovom privatnom automobilu presječena je cijev za kočnice na kočionom cilindru. - Nesreća izbjegnuta samo zahvaljujući tome što auto ima računalo, pa odmah pokazao neispravnost kočnica. Policija je obavila svoj posao, te vjerujemo u pronalazak počinitelja. Počinitelj neka se vodi činjenicom da i načelnik ima ženu i dijete, stoji na facebook profilu SDP Mikanovci na kojemu su objavljene i fotografije presječene cijevi i policijskog očevida. Ne želeći iznositi previše informacija Milinković nam je u telefonskom razgovoru potvrdio incident s automobilom navodeći kako se očekuje dalja policijska istraga i vještačenja koja će dati više informacija. - Za sada ne mogu više reći. Sada je na policiji da utvrdi što se dogodilo, koji je razlog i ostalo. Mogu reći kako nije ni malo ugodno, rekao je kratko Milinković.