Američki državni tajnik Rex Tillerson planira propustiti sastanak ministara vanjskih poslova NATO-a 5. i 6. travnja zbog posjeta kineskoga predsjednika SAD-u, ali će poslije sredinom travnja putovati u Rusiju, rekli su američki dužnosnici u ponedjeljak, a saveznici bi taj njegov potez mogli protumačiti kao stavljanje interesa Moskve ispred njihovih. Tillerson namjerava propustiti svoj prvi sastanak u Bruxellesu s 28 članica NATO-a kako bi nazočio razgovorima koje bi predsjednik Donald Trump trebao imati 6. i 7. travnja s kineskim predsjednikom Xi Jinpingom u Trumpovu ljetovalištu na Floridi, izjavila su četvorica sadašnjih i bivših američkih dužnosnika. Odluke da preskoči NATO i posjeti Moskvu mogle bi izazvati dojam da Trump američke odnose s velikim silama stavlja ispred onih s manjim nacijama čija sigurnost ovisi o Washingtonu, rekla su dva bivša američka dužnosnika. Trump je često hvalio ruskoga predsjednika Vladimira Putina, a Tillerson je godinama radio s ruskom vladom kao čelnik Exxon Mobil Corpa i dovodio je u pitanje uvođenje sankcija protiv Rusije za koje tvrdio da mogu naštetiti američkim tvrtkama. Glasnogovornik State Departmenta Mark Toner nije mogao komentirati hoće li Tillerson propustiti sastanak NATO-a, odnosno posjetiti Rusiju. Dvojica dužnosnika rekla su da Tillerson planira posjetiti Moskvu 12. travnja. "To pothranjuje priče da je Trumpova administracija na neki način bliska Rusiji", rekao je jedan bivši američki dužnosnik pod uvjetom da ostane neimenovan. "Ne bi trebalo prve poslove sklapati s najvećim svjetskim autokratima. Trebalo bi početi s velikim demokracijama, a NATO je sigurnosni instrument prekoatlantske skupine velikih demokracija", dodao je. Svaki posjet Rusiji visokog dužnosnika Trumpove administracije bit će pod povećalom nakon što je direktor FBI-a u ponedjeljak potvrdio da ta agencija istražuje mogućnost tajnoga dogovora ruske vlade i predstavnika Trumpove predsjedničke kampanje. Trump je već izazvao nezadovoljstvo i zabrinutost saveznika u NATO-u govoreći o tom savezu kao o "zastarjelom" i pritišćući druge članice da ispune svoju obvezu izdvajanja najmanje dva posto BDP-a na obranu. Bivši diplomat NATO-a rekao je da se nada da bi se ipak mogao pronaći način da Tillerson bude na oba sastanka, ako se, primjerice, promijeni datum razgovora u NATO-u. Bivši diplomat, koji je isto tako želio ostati anoniman, rekao je da je jedinstveno stajalište prema Moskvi ključno. "S obzirom na izazov koji Rusija predstavlja, ne samo SAD-u nego i Europi, ključno je zadržati temelje jedinstvenoga stajališta, ako je ikako moguće", rekao je diplomat. >>Rex Tillerson: SAD i Kina zajedno će 'preusmjeriti' Sjevernu Koreju >>Trump: Sjeverna Koreja ponaša se vrlo loše