Bivši RTL-ov voditelj Marko Lušić (30) priveden je u marini u crnogorskom Tivtu u Crnoj Gori zajedno s četiri žene, među kojima za najteži krimen sumnjiče Podgoričanku Emu Đuhić (24). Lišena je slobode zbog posjedovanja 7,5 grama kokaina koje su istražitelji pronašli u njezinu donjem rublju, a ostale privedene tamošnji su inspektori Odjela za borbu protiv droge nakon obrade pustili na slobodu. Kasnije, tijekom jučerašnjeg dana, puštena je da se brani sa slobode. Oko 15 milijuna dolara vrijedna jahta Aphrodite, na koju su službenici crnogorske granične policije upali i priveli ekipu, nakon puštanja svih osim Eme Đuhić isplovila je iz Porto Montenegra u srijedu poslijepodne i u četvrtak je uplovila u dubrovački akvatorij. Uhićena Ema Đuhić bivša je aktivistica i potpredsjednica mladih Liberalne partije Crne Gore. Među Lušićevim prijateljicama koje su privedene bila je i Kotoranka Željka Rolović (39), ranije osuđivana za podvođenje više srpskih starleta. Osim Đuhić, Rolović i Lušića privedene su i starleta Vana Simić (22) iz Loznice te Aleksandra Radojević (26) iz Beograda. Marko Lušić vodio je poznati RTL-ov TV show “Večera za pet”, kao i jednu sezonu “Big Brothera”, a kasnije se okušao i u samostalnoj produkciji, ali bez većeg uspjeha. Po struci je ekonomist, i zajedno s ocem i još jednim partnerom osnovao je tvornicu za preradu mesa divljači. Markov otac vlasnik je nekoć poznatog zagrebačkog restorana. Bivša hrvatska TV zvijezda, danas poduzetnik, objasnio je crnogorskim policajcima kako se našao u društvu osuđivane svodnice, dilerice kokaina i dvije mlade starlete, kao i što su namjeravali raditi na jahti usidrenoj u mondenoj marini. Vijest o uhićenju prenijeli su svi srpski i crnogorski mediji. Od Marka Lušića nismo uspjeli dobiti komentar događaja. “Analiza materije koja je pronađena kod Eme Đuhić pokazala je da se radi o kokainu te ju sumnjičimo da je počinila kazneno djelo neovlaštene proizvodnje, držanja i stavljanja u promet opojnih droga. Osumnjičena će, uz kaznenu prijavu, biti privedena nadležnom državnom tužitelju u Višem državnom tužilaštvu u Podgorici”, stoji (bez punog imena osumnjičene) u službenom priopćenju crnogorskog MUP-a. Druga privedena, Željka Rolović, poznata je srpskoj i crnogorskoj javnosti od prošle godine, kada je 21. kolovoza uhićena u akciji crnogorske policije Lutka zbog sumnje da je na području nekoliko primorskih gradova ugovarala i organizirala pružanje seksualnih usluga u hotelima, privatnim smještajima, na jahtama i drugim lokacijama. Njene “zaposlenice” bile su uglavnom djevojke iz Srbije, od kojih najviše manekenke i showbiz zvijezde u usponu. U početku je pred tužiteljem negirala da se bavila svodništvom, ali je potpisivanjem sporazuma o priznanju krivnje na kraju ipak priznala umiješanost u organiziranje prostitucije. Na početku istrage tužitelj je saslušao i nekoliko djevojaka, među kojima je bilo i onih iz Srbije kojima je ugovarala poslove. Navodno su djevojke uzimale minimum 500 eura za pružanje seksualnih usluga, a cijena se povećavala i išla i do nekoliko tisuća eura ako su klijenti bili stranci. Pojedini mediji pisali su da su među djevojkama koje je Željka Rolović, poznatija kao Madam Željka, podvodila bile i sestre Tina i Barbara Šegetin, sudionice “Big Brothera”, što su sestre demantirale. Željka Rolović u Srbiji je poznata kao prijateljica poznate srpske starlete Soraje Vučelić koju je, prema nekim informacijama, upoznala u Domu za nezbrinutu djecu Mladost u Bijeloj, u kojem su obje bile smještene u jednom razdoblju života. Soraji Vučelić je 2. studenoga prošle godine zapaljen džip u Podgorici. Dok je Soraja bila u stanu prijateljice Mande Popović, nepoznati počinitelji prišli su džipu i zapalili ga. Nisu se odvezli Smartom kojim su došli, jer su ih građani primijetili i obavijestili policiju, ali su pobjegli potjeri. Kao jedan od mogućih motiva za podmetanje požara policija ispituje Sorajinu vezu s Milošem Čujovićem, koji se internetskim prevarama navodno domogao više milijuna eura. Soraja ga je prethodno posjetila u zatvoru u Spužu.