Predsjednik HNS-a Ivan Vrdoljak izrazio je zadovoljstvo rezultatima prvog kruga lokalnih izbora, te istaknuo da je njima HNS potvrdio vlast u sredinama koje je dosad vodio i pokazao da je treća politička snaga na lokalnoj razini u Hrvatskoj. Potvrdili smo vlast u sredinama koje smo vodili u zadnje četiri godine, koje su pokazale najmanje stope nezaposlenosti, najbolje uređeno školstvo i komunalnu infrastrukturu,  istaknuo je Vrdoljak na konferenciji za novinare u središnjici HNS-a predstavljajući rezultate jučer održanih lokalnih izbora. Istaknuo je i da rezultati prvog kruga lokalnih izbora pokazuju da je HNS treća politička snaga u Hrvatskoj. HNS ima 18 potvrđenih gradonačelnika i načelnika, dvadesetak kandidata za drugi krug, te gotovo 500 vijećnika u općinskim, gradskim i županijskim skupštinama, ustvrdio je predsjednik HNS-a. Posebno je naglasio pobjedu dosadašnjeg župana Matije Posavca (HNS, HSLS, Reformisti) koji je u prvom krugu osvojio 58 posto glasova, te pobjedu nezavisnog  Damira Bajsa koji je u Bjelovarsko-bilogorskoj županiji imao potporu HNS-a.  HNS-ov kandidat i dosadašnji varaždinski župan Predrag Štromar ulazi u drugi krug, kao i Vladimir Šišljagić u Osječko-baranjskoj županiji, koji je također imao potporu HNS-a.   "U dva velika hrvatska grada - Zagrebu i Osijeku imamo izuzetnu šansu, dovoljnu da vjerujemo u pobjedu u drugom krugu" rekao je. Vrdoljak je izborne rezultate predstavio zajedno s HNS-ovim kandidatima Ankom Mrak Taritaš i Predragom Štromarom, koji ulaze u drugi krug u Gradu Zagrebu i Varaždinskoj županiji, te Matijom Posavcem, pobjednikom u Međimurskoj županiji.      Mrak Taritaš istaknula je uvjerenost da se njezina protukandidata Milana Bandića, koji Zagrebom vlada 16 godina, može dobiti.  "Prije četiri godine aktualni je gradonačelnik dobio 40.000 glasova više nego ove godine. To pokazuje da su promjene u Zagrebu moguće“, ustvrdila je. Smatra i da se u kampanji  neće birati sredstva, aludirajući na "razne poruke koje zadnjih dana protiv nje plasiraju novoformirani portali", no unatoč tome  u drugom krugu očekuje podršku svih birača koji žele promjene, bez obzira na stranačku pripadnost.  "Na izbore u Zagrebu krenuli smo s nadstranačkom platformom, oni su puno veći od bilo koje stranke", poručila je. Otklonila je nagađanja da ne može vladati gradom u kojemu Bandićeva stranka u skupštini može formirati većinu s HDZ-om i nezavisnom listom Brune Esih, a pregovore o skupštinskoj većini očekuje tek nakon drugog kruga izbora. Uskratu potpore nezavisne Sandre Švaljek ocijenila je "izjavom u izbornoj noći koju ne treba slušati".  Dosadašnji varaždinski župan Predrag Štromar, koji ulazi u drugi krug izbora, rekao je kako još ne zna s kim će odmjeriti snage zbog najava da će HDZ  tražiti prebrojavanje nevažećih listića u toj županiji.  Ako to bude  reformist Radimir Čačić, Štromar poručuje da su HNS-ovci dosad pokazali da dobivaju više glasova od Čačića.  Matija Posavec istaknuo je da su svi HNS-ovi načelnici u Međimurskoj županiji potvrdili svoje mandate već u prvom krugu izbora.