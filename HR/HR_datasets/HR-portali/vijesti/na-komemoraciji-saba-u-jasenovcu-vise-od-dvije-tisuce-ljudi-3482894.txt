ZAGREB - Više od dvije tisuće ljudi došlo je u Jasenovac na komemoraciju žrtvama tamošnjeg ustaškoga logora koju ove nedjelje organizira Savez antifašističkih boraca i antifašista (SABA) RH u suradnji s Antifašističkom ligom Hrvatske. Na komemoraciji će govoriti bivši predsjednik Republike i počasni predsjednik SABA-a Stjepan Mesić. Tu je i bivši hrvatski predsjednik Ivo Josipović te predsjednik SDP Zoran Milanović, kao i brojni SDP-ovi saborski zastupnici, među kojima su: Milanka Opačić, Igor Dragovan, Mirando Mrsić, Predrag Matić, Siniša Varga i drugi. Bili su tu i zastupnik Laburista Jaroslav Pecnik, zastupnik romske nacionalne manjine Veljko Kajtazi i drugi. Sudionici komemoracije okupili su se ispred Memorijalnoga muzeja Spomen područja Jasenovac, pridružuju se povorci prema spomeniku "Cvijet" i komemorativnom programu te polažu cvijeće. Vijence su tako, među ostalima, položili i predstavnici ruskog i srbijanskog veleposlanstva. Komemorativni skup održava se u suradnji SABA i Antifašističke lige Hrvatske sa Srpskim narodnim vijećem (SNV), Savezom Roma u RH Kali Sara, Vijećem romske nacionalne manjine grada Zagreba te udrugama civilnoga društva. Brojni sudionici komemoracije došli su autobusima iz više hrvatskih gradova, kao i iz Beograda i Banja Luke. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!