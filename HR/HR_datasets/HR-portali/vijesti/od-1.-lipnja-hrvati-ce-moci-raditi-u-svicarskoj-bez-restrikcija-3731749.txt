Švicarska je vlada popustila i objavila da će hrvatske građane tretirati kao i sve ostale građane EU-a, a ta pravila vrijede od 1. lipnja. O tome je u Studiju 4 HTV-a govorio profesor Davor Pavuna.Pavuna niz godina živi u Švicarskoj te smatra da u ovome trenutku neće velik broj Hrvata pohrliti u tu zemlju jer se bliži turistička sezona koja je vrlo atraktivna i u Hrvatskoj. - Ne zaboravimo da se u Hrvatskoj puno manje radi. U Švicarskoj je glavna mantra red, rad i disciplina - radi se 44 sata tjedno i sve je jako regulirano. To je zemlja koja našem mediteranskom temperamentu, a i ostacima boljševizma nije ugodna jer je vrlo tvrda. Tko se uspije uklopiti u sustav, njemu je ugodno. 100.000 Hrvata koji su u Švicarskoj vrlo je prosperitetno. Naši stvarno imaju mjesta od pomoćnika na žičarama ili u turizmu do sveučilišnih profesora, gdje imamo najjaču inozemnu akademsku zajednicu, dodao je. Kako Hrvatsku pretvoriti u perspektivnu zemlju iz koje će se mladi prestati iseljavati, Pavuna smatra da, pojednostavnjeno govoreći, Hrvatskoj treba rehipnotizacija ili lustracija duha i uma. Rekao je kako je zemlja fundamentalno i dalje u boljševističkom mentalnom sklopu i još ima neki divlji faraonizam, a Švicarska je primjer gdje je sanirana socijala i dopušteno je izvrsnima da se razmašu, kao i u Kaliforniji. - U Kaliforniji je 20 milijuna ljudi od kojih je 19 onih koji se bave vrtovima i infrastrukturom, ali ovaj milijun radi u 10 najboljih kompanija u svijetu. To se u Hrvatskoj može - naši genijalci su radili izvanredan izvoz u  informatičkim segmentima. Mi ulazimo u postindustrijsko doba, a tu više nije bitna regeneracija Željezare Sisak, uz dužno poštovanje Sisku i Željezari. U postindustrijskom dobu je najvažniji uređaj, a u Hrvatskoj ga ima više od 3/4 građana - pametni telefon. To je najvažniji uređaj trenutačno u svijetu, ima ga više od 3/4 planeta. No, nama je duh zagađen, ponavljam da je u hrvatskim školama tzv. spolni odgoj baziran na pedofiliji, uvezen izvana - rekao je. - Kad vam ljudi nisu normalno postavljeni da budu slobodni u kreaciji, onda vi ne možete regenerirati zemlju. Jedan dio industrijalizacije će biti, i neka bude, dapače. Ponavljam, EU i sve druge susjedne zemlje snimile su Hrvatsku do zadnjeg dosjea. Kada smo ušli u EU, nije bila bitna samo Švicarska, svaki djelatnik, znalac u Hrvatskoj koji nešto zna je snimljen. Ako mislite da moji kolege iz "Ruđera Boškovića" ili s FER-a ili bilo kojeg sveučilišnog centra u Zagrebu i Hrvatskoj ne postoje u dosjeu EU-a - postoje - izjavio je za HTV.