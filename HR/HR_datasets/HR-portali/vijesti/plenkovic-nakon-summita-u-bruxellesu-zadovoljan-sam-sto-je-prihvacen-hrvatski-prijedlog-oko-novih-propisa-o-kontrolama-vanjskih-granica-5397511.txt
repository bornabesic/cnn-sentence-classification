Hrvatski premijer Andrej Plenković izrazio je u četvrtak zadovoljstvo što je u zaključcima sastanka Europskog vijeća prihvaćen hrvatski prijedlog da se kod donošenja novih propisa u vezi s uvođenjem sustavnih kontrola na vanjskim granicama uzme u obzir specifična situacija onih zemalja koje se spremaju za ulazak u schengenski prostor. "Europsko vijeće pozdravlja dogovor o revidiranom schengenskom zakoniku kojim se uvode sustavne kontrole za sve putnike koji prelaze vanjske granice EU, uzimajući u obzir specifične situacije nekih zemalja članica," kaže se u zaključcima summita, koji je završio u četvrtak nešto prije ponoći. Zadnji dio rečenice - "uzimajući u obzir specifične situacije nekih zemalja članica" - ubačen je na hrvatski prijedlog. Taj politički dogovor trebao bi kroz zakonodavni postupak u tijelima EU biti ozakonjen do lipnja sljedeće godine u pogledu sustava za kontrolu ulazaka i izlazaka, a do kraja iduće godine glede uspostave Europskog sustava za informacije o putovanjima i njihovu odobrenju (ETIAS) radi jačanja sigurnosnih provjera putnika koji za ulazak u EU ne trebaju vize. Plenković je rekao da je smisao hrvatske dopune da, primjerice, trenutačno jedinstvena granična kontrola koja postoji između Hrvatske i Slovenije ne bude razdvojena, da se zemlja koja je u Schengenu ne tretira odvojeno od one koja se sprema za ulazak u Schengen jer bi to izazvalo dodatne troškove. Čelnici EU završili su jednodnevni summit na kojem su produljili gospodarske sankcije protiv Rusije za još šest mjeseci, postigli dogovor o jamstvima za Nizozemsku, što bi trebalo osigurati dovršetak ratifikacije sporazuma o pridruženom članstvu EU i Ukrajine, potvrdili privrženost dogovoru s Turskom o migracijama te pozvali na hitno otvaranje humanitarnog koridora do Alepa, kako bi se mogli evakuirati civili i izbjegla humanitarna katastrofa u tom sirijskom gradu. Čelnici su također dogovorili ubrzanje rada u području sigurnosti i obrane u partnerstva s NATO-om. "Obvezali smo se da ćemo povećati suradnju i izdvajati više sredstava za sigurnost i obranu", rekao je predsjednik Europskog vijeća Donald Tusk. Na kraju službenog summita 28 čelnika, održan je kratki sastanak 27 zemalja, bez Velike Britanije. Ti sastanci u formatu 27 čelnika postali su pravilo nakon britanskog referenduma o izlasku iz Europske unije. Istaknuli su da se u budućim odnosima s Velikom Britanijom mora poštovati načelo nedjeljivosti četiriju sloboda - slobode kretanja ljudi, roba, usluga i kapitala. London bi, s druge strane, htio zadržati pristup jedinstvenom europskom tržištu, ali bez slobode kretanja ljudi, jer želi zaustaviti dolazak državljana EU na rad u Britaniju. Čelnici su potvrdili da će pregovore o Brexitu voditi Europska komisija, čiji je glavni pregovorač Michel Barnier. U tim pregovorima sudjelovat će i predstavnici Europskog parlamenta. Tusk je rekao da su čelnici europskih institucija dobili mandat da u sljedećih nekoliko mjeseci organiziraju summit s Turskom, kako bi se razgovaralo o provedbi sporazuma koji je omogućio zaustavljanje velikog priljeva izbjeglica prema Europi.