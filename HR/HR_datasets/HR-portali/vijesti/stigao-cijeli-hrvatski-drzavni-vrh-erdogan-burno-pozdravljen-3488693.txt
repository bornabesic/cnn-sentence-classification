- Zahvaljujem se na gostoprimstvu predsjednici Kolindi Grabar-Kitarović. Muslimani danas u Hrvatskoj žive slobodno i prakticiraju svoju vjeroispovijest i nisu izloženi niti jednoj vrsti diskriminacije i marginalizacije, već žive u miru. Tome je znatno pridonijela i suradnja Turske i Hrvatske. Ovo okruženje puno tolerancije i slobode odnosi se ne samo na muslimane, već i na sve ostale, rekao je turski predsjednik Recep Tayyip Erdoğan na svečanosti u HNK, na kojem je obilježena stota godišnjica kako je Hrvatski sabor donio odluku o ravnopravnosti islama s drugim religijama.  Istaknuo je da neće govoriti o bolnim događajima iz povijesti već o važnosti suživota danas. "Hrvatska nam je danas pružila hvalevrijedan primjer. Vjerujem da će islam i muslimani u Hrvatskoj nastaviti živjeti u miru", rekao je turski predsjednik, burno pozdravljen u HNK.  "Selam alejkum", pozdravila je hrvatska predsjednica Kolinda Grabar-Kitarović visoke goste i istakla da je ovo velik dan za muslimane u Hrvatskoj, ali i sve hrvatske građane: - U proteklih sto godina islamska zajednica bila je čimbenik mira, solidarnosti, rada i razvoja u Hrvatskoj. Muslimani su sastavni dio hrvatskoga društva i hrvatske kulture, a vjerski život i moralna uvjerenja temelj su tome doprinosu, rekla je Grabar-Kitarović. Naglasila je da je oko 1100 muslimana poginulo u Domovinskom ratu. ”Takvu privrženost muslimana u Hrvatskoj našoj slobodi i neovisnosti, kao i hrvatsku spremnost pomoći izbjeglicama iz BiH, nije narušio ni nesretni sukob u toj zemlji, čijem su zaustavljanju pridonijeli i vjerski poglavari, muftija Šefko Omerbašić te kardinal Franjo Kuharić.  U izuzetno svečanoj atmosferi, obilježavanju stote godišnjice islama prisustvovali su premijer Tihomir Orešković, predsjednik Sabora Željko Reiner, predsjedavajući Predsjedništva BiH Bakir Izetbegović, član Predsjedništva BiH Dragan Čović, izaslanik Katara dr. Gajs bin Mubarek El-Kuvari i brojni predstavnici arapskih zemalja. Zajedno su u prvom redu sjedili kardinal Josip Bozanić i mitropolit Porfirije. U nadahnutim govorima muftija Aziz ef. Hasanović i reis ul-ulema Husein Kavazović istakli su važnost ovog jubileja, a premijer Orešković je rekao da je ponosan na bogatstvo različitosti: - U Domovinskom ratu mnogi su muslimani položili žrtvu za Hrvatsku i to nećemo nikada zaboraviti.  Zagrebački gradonačelnik Milan Bandić pozvao je "Istok i Zapad da dođu u Zagreb vidjeti kako se živi i gradi zajednički". "U Zagrebu ima mjesta i za Sulejmana i za Milana." Bakir Izetbegović istaknuo je da muslimani u Hrvatskoj imaju sva prava i da to može biti putokaz drugima u Europi.