U tijeku je konferencija za medije ministrice gospodarstva Martine Dalić i ministra pravosuđa Ante Šprlje. Vlada je ranije danas na sjednici usvojila zakon o sistemskim tvrtkama, kolokvijalnom nazvan lex Agrokor. Dalić je sada rekla da je cilj zakona ojačati zakonodavni i institucionalni okvir koji podupire stabilnost hrvatskog gospodarstva u slučaju da se sistemski značajne kompanije suoče s dubokim financijskim poteškoćama. Donošonje zakona potakla je situacija s Agrokorom, rekla je, ali i naglasila je da zakon nije namijenjen za Agrokor.   - Ovaj zakon donosi i predviđa proces izvanredne uprave koji bi trajao godinu dana, a razdoblje bi se odlukom suda moglo produljiti još tri mjeseca. Cilj je čuvati stabilnost poslovanja u poduzećima koja bi to zatražila, a s druge strane u ovom roku postići nagodbu s vjerovnicima - rekla je Dalić. Posebna osobina zakona je da omogućava institut koji ne postoji u postojećem zakonodavnom okviru - moguće je isplatiti dražbine za robne usluge koje su nastale prije pokretanja postupka. Šprlje je odbacio navode da je zakon neustavan. Rekao je da se u medijima pojavila poluinformacija o zakonu te da je tekst koji se pojavio bio samo draft. - Zakon koji je danas pred vama je zapravo propitan od strane pravnika, postignuto je suglasje da se radi o zakonu koji je u svojoj srži ustavan - rekao je Šprlje. - Držimo da je ovaj zakon ustavan, da su njegovi temelji valjani i da nema potrebe uopće za dizanjem nekakve panike vezano za ustavnost ovog zakona - rekao je Šprlje. Hoće li zastupnici Mosta glasovati za zakon? Šprlje je rekao da je Vlada bila jedinstvena u tome da je ovakav zakon potreban. - Vjerujem da će vlast pokazati spremnost usvajanja ovog zakona. Držim da će zakon imati potrebnu većinu s ozbirom na to da se radi o potrebnom zakonu. Osobno ne bih glasao za njega da držim da je nepotreban - rekao je Šprlje. Dalić je rekla da kao potpredsjednica Vlade komunicira s brojnim investitorima te da se u tom kontekstu sastala i s predstavnicima ruskih banaka koje su kreditori Agrokora. - U tim razgovorima su me banke informirale o svojim potraživanja, a ja sam njih informirala o onome što znate - to su stavovi Vlade u odnosu na Agrokor, da je to privatna kompanija, da mora pronaći samostalno dogovor i sporazum sa svojim kreditorima i da svakako odgovornost za takav dogovor u najvećoj mjeri i u potpunosti leži kako na vlasniku kompanije, tako i na upravi - rekla je Dalić. Dodala je da država u privatne kompanije ne želi direktno intervenirati, ali da tako velika kompanija ima sistemski rizik za RH te da je ovaj zakon rezultat takvih saznanja i zaključaka. >> Stigla i službena potvrda: Banke i Agrokor usuglasile standstill, mijenja se uprava koncerna. Tko će biti direktor restrukturiranja? >> Vlada usvojila zakon za spas Agrokora! Pročitajte cijeli prijedlog 