Foto: FAH DOK Vlada, gradovi, županije i općine redovito kupuju službena vozila, često tražeći posebnu dodatnu opremu te tako troše milijune na njih, Hitna pomoć u Zagrebu, prema riječima jednog oca, nema dovoljan broj vozila, a ona koja ima, nalaze se kaže, u lošem stanju.  Otac, čiji su podaci poznati redakciji, rekao nam je da su vozilo Hitne u centru Zagreba čekali čak 80 minuta da dođe po njegovo dijete koje je palo i slomilo nogu.  "Ukupno 80 minuta čekanja hitne koja ordinira po bolnicama u centru i treba doći po nas koji smo isto u centru. Doslovno toliko treba iz Slavonskog Broda do Zagreba kad se stisne gas, a to hitne rade, i plus imaju svoja pravila u prometu.  I da se ljutim na njih? Pa kako kad znam da su potkapacitirani, kako kad znam što se sve radi da se uništi zdravstvo. Kako kad znam koliko im ljudi fale, kad znam koliko ljudi odlazi.  Znate koliko ljudi im fali, toliko da su u timu koji je došao nakon tih 80 minuta bili medicinski tehničar i vozač.  I onda ta hitna vozi prema Hitnoj, trese se sva jer je starije izraubano vozilo. Naravno da za to nema novca, treba kupiti milijun služenih vozila svakih par godina za bagru na Markovom trgu i ostalim trgovima.  "Vrijedi li ijedna njihova beneficija boli mog djeteta?"  I ne, nisam subjektivan i preemotivan zbog svježeg događaja, pa ja o tome svakih par dana molit ću lijepo. Svi političari, baš svi su zadnja stoka odvratna i znaju oni jako dobro kako se političari vani voze i javnim prijevozom i biciklima - ovim našima to nije na kraj pameti - jer su to odvratni zli ljudi. I onda malo malo vidim na fejsu pa dobar je ovaj iz SDP-a, pa ipak nije tako loš ovaj iz bla bla.  Vrijedi li ijedna njihova beneficija boli danas mog djeteta, a svaki dan milijun druge djece i ljudi. Znate koje boli? Kad se dijete vozi u hitnoj kojoj su otišli amortizeri i onda svakih 100 metara naleti na neku rupu na cesti (koja je tu btw zbog loše izvedenih radova) i bolno zaplače i pogleda me ovim pogledom punim straha. I tako 20 puta do hitne, a da ne govorim da bi ta bol bila manja da je hitna došla na vrijeme, a ne da se slomljena noga ohladi, ajme, pa to je negdje za popizditi bol", napisao je ogorčeni otac.  No, osim katastrofalnih uvjeta, same riječi hvale imao je za cijelo medicinsko osoblje, koje je kaže, divno, s obzirom na uvjet u kojima, dodaje, rade.  "Usluga svog osoblja je bila na zavidnoj razini, u njihovim mogućnostima naravno. S jedne strane imamo sulude beneficije koje se daju političarima i državnim službenicima, dok se štedi i reže na ovakvim stvarima", kazao nam je otac.  Kontaktirali smo i Hitnu i upitali ih za uvjete te tražili da nam odgovore koliko se u prosjeku čeka na dolazak Hitne, no odgovor će nam stići tek sutra.