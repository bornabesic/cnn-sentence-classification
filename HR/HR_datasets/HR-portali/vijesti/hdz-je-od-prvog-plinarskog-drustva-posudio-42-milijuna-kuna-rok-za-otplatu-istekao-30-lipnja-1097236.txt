Prvo plinarsko društvo (PPD), tvrtka u vlasništvu Pavla Vujnovca, dala je pozajmicu HDZ-u u iznosu od 4,2 milijuna kuna u tri navrata tijekom 2014. godine (u lipnju, listopadu i studenome), a rok za povrat te pozajmice istekao je 30. lipnja. Zato je PPD pismeno zatražio da mu HDZ vrati novac, potvrdio je to za tjednik Nacional Pavao Vujnovac. Butković traži objašnjenje Vujnovac je u intervjuu Nacionalu rekao da ga je Milijan Brkić, tadašnji glavni tajnik HDZ-a, zatražio da PPD omogući pozajmicu HDZ-u. Nacional provlači tezu da nitko u HDZ-u nije znao za tu pozajmicu i da je Brkić o zaduženju odlučio mimo znanja stranačkih tijela, što HDZ u svom priopćenju negira jer su financijska izvješća usvajana na Predsjedništvu. Novac je posuđivan za kampanju za europske i predsjedničke izbore 2014./2015. godine te za redovno poslovanje stranke jer je HDZ bio u financijskim teškoćama. I danas su neki HDZ-ovci govorili da o pozajmici ne znaju ništa. Tako je Božidar Longin, tada stranački rizničar, rekao da nije znao za pozajmicu, kao i Oleg Butković, potpredsjednik HDZ-a, koji je novinarima rekao da je o pozajmici pročitao u medijima. – Očekujem reakciju stranke. Apsolutno ću tražiti objašnjenje jer mi to nalažu i funkcija i odgovornost – rekao je Butković. Brkić nam je danas rekao da je s pozajmicom sve čisto i legalno. A HDZ se oglasio priopćenjem koje je potpisao glasnogovornik Ivan Jabuka. “HDZ je 2014. i 2015. uzimao kratkoročne pozajmice od PPD-a u skladu s pozitivnim zakonskim propisima i Financijskim statutom HDZ-a te posve transparentno, što je svakome dobronamjernom vidljivo iz financijskih izvješća. Financijska izvješća su svake godine, nakon usvajanja na sjednicama Predsjedništva HDZ-a, uredno dostavljana Državnom uredu za reviziju i Financijskoj agenciji te objavljivana u skladu s propisima. Državni ured za reviziju je za 2014. i 2015. godinu dao bezuvjetno mišljenje o poslovanju HDZ-a – piše u priopćenju. – Pozajmice su uzimane uza znanje bivšeg predsjednika HDZ-a Tomislava Karamarka. Upozoravamo javnost da svi oni koji pokušavaju uvjeravati novinare da su pozajmice uzimane bez znanja bivšeg predsjednika HDZ-a i bez usvajanja financijskih izvješća na Predsjedništvu HDZ-a, iznose bezočnu laž, a time čine i kazneno djelo. Iz takvih napada možemo samo konstatirati kako očito postoje oni kojima progresivne promjene u HDZ-u nisu po volji. To im neće uspjeti! – zaključio je Jabuka. U priopćenju se ne navodi zašto HDZ kasni s vraćanjem pozajmice i kada će vratiti posuđeni novac. Točno je da je HDZ u financijskom izvješću prikazao da postoji pozajmica u iznosu od 4,2 milijuna uzeta uz kamatu od 7,5 posto, ali budući da financijsko izvješće to ne traži – nema imena tvrtke koja je dala pozajmicu. Mora se znati tko daje novac To je otvorilo pitanje da se i pozajmice moraju zakonski regulirati, a Zorislav Antun Petrović, bivši šef Transparency Internationala, predlaže da se pozajmice ograniče po iznosu kao i donacije, ali i da davatelji pozajmica, kao i donatori, moraju biti jasno vidljivi. Andrej Plenković, najizgledniji novi šef HDZ-a, zatražio je od glavnog tajnika HDZ-a detaljno izvješće o financiranju stranke, priopćio je njegov izborni stožer. – Plenković se zalaže za transparentnost u financiranju i radu svih stranačkih tijela te odgovornost pojedinaca – priopćio je glasnogovornik Davor Ivo Stier. >> HDZ: Kratkoročne pozajmice od PPD-a bile su transparentne, uz znanje Tomislava Karamarka 