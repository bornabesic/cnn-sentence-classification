Foto: Hina MUŠKARAC ranjen u napadu na podzemnu željeznicu u Sankt Peterburgu 3. travnja preminuo je od zadobivenih ozljeda u noći na srijedu te je broj žrtava narastao na 14, objavile su lokalne vlasti.   Četiri od 53 osobe, koje su zaprimljene u bolnicu nakon atentata, još su u kritičnom stanju, napisala je na Twitteru viceguvernerka Sankt Peterburga Ana Mitjanina uz objavu vijesti o smrti četrnaeste žrtve.  Navodni počinitelj napada Akbarzon Džalilov, 22-godišnji muškarac iz Kirgistana, također je ubijen u napadu.  Njegovi su motivi zasad nepoznati, no ruski stručnjaci istražuju njegove eventualne veze s džihadističkom organizacijom, takozvanom Islamskom državom (IS).   Rusko pravosuđe podignulo je prošli tjedan optužnice protiv osam suučesnika osumnjičenih za "terorizam".  Rusija vodi vojne operacije u Siriji na strani režima predsjednika Bašara al-Asada, a napadi na Sankt Peterburg najteži su nakon eksplozije bombe na letu 31. listopada 2015. iznad Sinaja u zrakoplovu koji je iz egipatskog ljetovališta putovao u Sankt Peterburg, pri čemu su poginule 224 osobe.   Nakon tog napada, za koji je odgovornost preuzeo IS, atentati su se događali u ruskim republikama na Kavkazu, a ruske službe sigurnosti više su puta objavile da su uspjele spriječiti džihadističke napade na Moskvu i Sankt Peterburg.