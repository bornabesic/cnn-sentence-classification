BORBA za Zagreb bit će neizvjesna do zadnjeg trena. RTL je objavio novu anketu Promocije plus koja kaže da blagu prednost dan prije izborne šutnje ima Milan Bandić.  Milan Bandić prvi je odabir sa 25,3 posto. Iza njega doslovno u stopu - Anka Mrak Taritaš sa 24,1 posto. Treći izbor je Sandra Švaljek, gotovo 17 posto.  Osim borbe za drugi krug, bit će zanimljivo pratiti ljutu bitku između HDZ-ovog Prgometa i nezavisne Brune Esih na čijoj se listi za gradsku skupštinu našao i Zlatko Hasanbegović koji je upravo zbog toga i izbačen iz stranke.   Kako anketa kaže, u tom dvoboju pobjedu odnosi Esih. Ona ima podršku 10,7 posto građana. Drago Prgomet je na 7,7 posto. Ne treba opet napominjati da će bolji plasman Esih biti snažan udarac aktualnom vodstvu HDZ-a i velika pobjeda Zlatka Hasanbegovića nad Plenkovićem.   Borba i u drugom krugu  No, na stranu sukobi i borbe na desnici. Najizgledniji kandidati za drugi krug su Milan Bandić i Anka Mrak Taritaš. Ako do toga dođe, bit će to mrtva trka. Bandić u tom slučaju ima 41,2 posto podrške, a HNS 40,5 posto.   No, pravo iznenađenje i preokret očekuje se ako se u drugom krugu Bandiću suprotstavi bivša zamjenica Švaljek - ona bi, prema anketi, pobijedila s čak 9 posto prednosti.  Zanimljivo je i u Gradskoj skupštini, tamo većinu nema nitko. SDP i HNS, koji s partnerima imaju zajedničku listu, stoje najbolje s podrškom od 23,3 posto.  Druga je Bandićeva lista s 19,1 posto. HDZ je treći i ima puno veću podršku nego njihov kandidat Prgomet, 13,1 posto.. Lista Sandre Švaljek ih prati s 11,9 posto, a Esih ima 7,3.