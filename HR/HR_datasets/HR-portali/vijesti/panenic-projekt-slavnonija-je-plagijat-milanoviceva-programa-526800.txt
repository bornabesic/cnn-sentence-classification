Nezavisni kandidat za vukovarsko-srijemskog župana i bivši ministar gospodarstva Tomislav Panenić optužio je u srijedu u Vinkovcima aktualnu Vladu te ministricu regionalnog razvoja i fondova EU Gabrijelu Žalac da su "plagirali" projekt Slavonija jer su neki od projekata kreirani iz operativnih programa iz vremena Vlade Zorana Milanovića, za koje su još tada otvoreni pozivi i dodijeljena sredstva.  Panenić je na konferenciji za novinare rekao kako je ovih dana protiv ministrice Žalac podnesena anonimna kaznena prijava za plagiranje projekta Slavonija. "Ministrica Žalac te je projekte samo pridodala Projektu Slavonija, koji se u Vladi premijera Tihomira Oreškovića nije spominjao, već se o njemu počelo govoriti tek uoči zadnjih parlamentarnih izbora kao strategiji premijera Plenkovića. Riječ je o vrlo detaljnoj kaznenoj prijavi a kada sam je pregledao vidio sam da ono što je navedeno odgovara istini. Projekti iz prethodnog razdoblja pripisuju se zaslugama aktualne Vlade i ljude se obmanjuje da je to projekt koji je donio dobrobit", rekao je Panenić. Po njegovim riječima, u projektu Slavonija nalazi se najveći broj projekata iz vremena Vlade Zorana Milanovića i Tihomira Oreškovića, a tek neznatan broj je plod Vlade Andreja Plenkovića. "Taj projekt je plagijat", ustvrdio je Panenić rekavši da bi volio vidjeti na koji će se način ministrica Žalac opravdati da je zaslužna za projekt "za koji je javni poziv otvoren za vrijeme Vlade Zorana Milanovića, i čak odabrani prijavitelji". Panenić je HDZ optužio da vodi "prljavu" kampanju u drugom krugu izbora te se "na svaki način kroz montaže lažnih afera pokušava naštetiti nezavisnim kandidatima koji su ušli u drugi krug lokalnih izbora". Na konferenciji za novinare bio je i bivši ministar unutarnjih poslova i član Mosta Vlaho Orepić, koji je poručio kako Most okuplja neovisne i samosvjesne ljude koji žele hrvatsko društvo promijeniti na bolje. "Hrvatska se u ovom trenutku nalazi u potpunoj uzurpaciji vlasti od strane gospodina Plenkovića i njegovih pobočnika. To je politička konstrukcija koja ima ugrozu za demokratski sustav Republike Hrvatske", ocijenio je Orepić, koji je u Vinkovce došao dati podršku Tomislavu Paneniću u drugom krugu izbora za vukovarsko-srijemskog župana, u kojem će se u nedjelju sučeliti s aktualnim HDZ-ovim županom Božom Galićem. "Mi nećemo graditi svoju politiku na podjelama pa ni na plagijatima. Mi se želimo boriti za pristojnu Hrvatsku u koju će se vratiti kultura rada i vladati kultura znanja i suradnje sa svima", kazao je Vlaho Orepić pozvavši građane Vukovarsko-srijemske županije i grada Vinkovaca da izađu u nedjelju na izbore i izaberu vlast za sebe, sad ili nikad.