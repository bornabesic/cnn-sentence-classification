Foto: FAH, 123rf  POLICIJSKI službenici I. policijske postaje Rijeka dovršili su kriminalističko istraživanje nad 23-godišnjim hrvatskim državljaninom zbog više kažnjivih radnji.   Jučer, nedugo nakon dojave zaštitara jedinice lokalne samouprave sa sjedištem na riječkom Korzu, policija ga je zatekla na autobusnom stajalištu u središtu grada te je priveden u službene prostorije policije.   Kriminalističkim istraživanjem utvrđeno je kako je jučer u ranijim jutarnjim satima ušao u hol zgrade spomenute jedinice lokalne samouprave te oštetio inventar i pri tom napao zaštitara lakše ga ozlijedivši. Također, tijekom postupanja policije vrijeđao je i omalovažavao policijske službenike te je kod njega pronađena manja količina droge marihuana.   Zbog počinjenja prekršaja iz Zakona o prekršajima protiv javnog reda i mira (naročito drsko ponašanje te vrijeđanje i omalovažavanje službenih osoba) te zbog prekršaja iz Zakona o suzbijanju zlouporaba droga protiv njega će biti podnijeti optužni prijedlozi, dok će zbog sumnje da je počinio kazneno djelo oštećenje tuđe stvari biti kazneno prijavljen mjerodavnom državnom odvjetništvu.  Materijalna šteta će biti utvrđena naknadno.  Po završetku kriminalističkog istraživanja bit će predan pritvorskom nadzorniku.