Nije primjereno, posebice putem medija, upućivati ultimatume partnerima – poručio je danas šef HNS-a Ivan Vrdoljak reagirajući na tekst u Novom listu u kojem je neimenovani član Predsjedništva SDP-a poručio HNS-u da ponuda za suradnju na izborima neće još dugo biti na stolu. Vrdoljak i predsjednik SDP-a Davor Bernardić naći će se vjerojatno do kraja ovoga tjedna i razgovarati o mogućnosti suradnje na parlamentarnim izborima. – Ponuda HNS-u bit će na stolu još neko vrijeme, ali ne još dugo. Nitko ih neće tjerati u savez niti zivkati. Ako misle da je njima bolje sa Šišljagićem ili Bajsom, neka slobodno izvole, ali teško da bi IDS to podržao. SDP je spreman nastaviti suradnju, ali činjenica je da su odnosi već neko vrijeme zahlađeni. Prema tome, sad je korak na HNS-u – rekao je sinoć nakon sjednice jedan član Predsjedništva. Vrdoljak je reagirao danas putem Facebooka. – Nažalost, nisam dobio od kolega iz SDP-a nikakav ni usmeni ni pismeni prijedlog suradnje ili poziv na razgovor oko eventualne koalicije. Nije primjereno, posebice putem medija, upućivati ultimatume partnerima, već je minimum pristojnosti pozvati partnere na razgovor i u otvorenoj komunikaciji tražiti dodirne točke liberala i socijaldemokrata, kao što je to bila praksa i do sada – poručio je Vrdoljak. 