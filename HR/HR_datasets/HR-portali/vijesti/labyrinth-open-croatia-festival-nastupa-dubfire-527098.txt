Ali Shirazinia, široj publici poznatiji i pod umjetničkim imenom Dubfire, jedan je od glavnih headlinera novog festivala na našoj obali – Labyrinth Open Croatia. Ovaj čuveni iransko - američki DJ/producent i dobitnik nagrade Grammy godinama se nalazi na popisu najcjenjenijih glazbenika svjetske techno scene. Karijeru je započeo davne 1991. godine, kada je sa svojim sunarodnjakom Sharamom Tayebijem osnovao planetarno popularni progressive house duo Deep Dish. Godinama su žarili i palili svjetskim plesnim podijima, osvajali brojne nagrade i nastupali na najboljim festivalima i klubovima diljem svijeta.  Unatoč velikom uspjehu, 2006. odlučili su se za rastati i krenuti u izgradnju solo karijera, a Dubfire se u kratkom roku isprofilirao na svjetskoj elektronskoj sceni kao jedan od pravih vizionara minimal techna. Prije nekoliko godina predstavio je sjajni live projekt imena dubfire:liveHYBRID, koji je nastao kao rezultat njegove vječne fascinacije modernom tehnologijom, a sastoji se od zanimljive kombinacije elementa 2D i 3D animacije sa svjetlom i vlastitom live izvedbom. Projekt ima za cilj predstavljanje uzajamne evolucije i koegzistencije čovjeka i stroja, a pored sklonosti istraživanja nove tehnologije i njezine primjene u setu, zaštitni znak su mu dionice obojene mračnim i dubokim basom.  Dubfire-u će se na Labyrinth Openu pridružiti neka od najatraktivnijih imena svjetske elektronske scene, poput techno ikone Sama Paganinija, briljantnih Ten Walls, njemačkog virtuoza Rodhada, jednog od najpoznatijih techno dvojaca današnjice Pan Pot, mag high-tech minimal zvuka Boris Brejcha i mnogi mnogi drugi. Posjetitelji festivala će također imati priliku sudjelovati u raznim muzičkim radionicama i seminarima, panel diskusijama, satovima joge, boat partyjima i vrhunskoj gastronomskoj ponudi. Smještaj je osiguran u kampu Galeb, koji će se isključivo za tu prigodu transformirati u pravu malu glamping oazu, s luksuznim smještajem i svim potrebnim sadržajima, poput bazena i direktnim pristupom plaži. Pored premium smještaja, polaznicima festivala bit će omogućen i povoljniji smještaj u šatorima, koji će također biti osigurani u samom kampu. Labyrinth Open festival održat će se od 08. do 11. srpnja 2017. u Omišu, a ulaznice možete nabaviti na Entriu,  kao i na službenoj stranici festivala. Ulaznice se po posebnoj, promotivnoj cijeni mogu nabaviti do 5. lipnja, stoga požurite i već sada si osigurajte ljeto za pamćenje!    Tema: Promo sadržaj