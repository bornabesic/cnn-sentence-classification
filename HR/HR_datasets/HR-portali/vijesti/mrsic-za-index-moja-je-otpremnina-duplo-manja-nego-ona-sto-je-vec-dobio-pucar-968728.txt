Foto: FAH  PROMJENOM vlasti u državi mijenjaju se i direktori Podravke, neovisno o rezultatima oni se odabiru u Banskim dvorima. Tako je umjesto Zvonimira Mršića, koji je kompaniju preuzeo u vrijeme SDP-a, kao HDZ-ov izbor zasjeo Marin Pucar.  Kad je riječ o odabiru direktora Podravka se ponaša kao državna kompanija, ali se zato visoke menadžerske otpremnine isplaćuju baš kao u svim privatnim kompanijama. Nakon odlaska Mršića pojavila se informacija da je dobio otpremninu u iznosu od čak 6,5 milijuna kuna. Iz Podravke taje iznos, Indexu su kratko odgovorili da "sukladno poslovnoj politici Podravke nisu u mogućnosti iznositi podatke o ugovorima bivših i sadašnjih zaposlenika".  Mršić: Kad dobijem otpremninu bit će upola manja od Pucarove  No tu nam je brojku demantirao Mršić u kratkom razgovoru.  "Prvo, još nisam dobio otpremninu, a kad je i dobijem bit će upola manja od one kuju je dobio Pucar kada je odlazio iz Podravke", kazao je aludirajući na činjenicu da je aktualni predsjednik uprave već jednom uz otpremninu napustio kompaniju. Naime, kada je Podravkom upravljao Miroslav Vitković, Marin Pucar bio je član uprave.   Na naše pitanje o kolikom se točno iznosu radi, Mršić kaže da je to tek 6 ili 7 posto od brojke koju smo mu spomenuli, što znači da će njegova otpremnina iznositi oko pola milijuna kuna. I da je Pucarova prva otpremnina iznosila milijun kuna.  Bivši šef Podravke spominje se kao kandidat s ambicijama preuzimanja SDP-a, jučer se pojavio na predstavljanju SDP-ovih kandidata. "Dao sam samo podršku gradskoj i županijskom listi i ne sudjelujem u kampanji. A poslije ćemo vidjeti", prokomentirao je Mršić.