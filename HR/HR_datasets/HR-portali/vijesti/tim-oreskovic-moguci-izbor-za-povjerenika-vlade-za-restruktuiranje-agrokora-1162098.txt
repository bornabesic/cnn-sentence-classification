Danas se u kuloarima počelo spominjati i ime Tima Oreškovića kao mogućeg budućeg povjerenika vlade za restrukturiranje Agrokora. Vlada će sutra u 8.30 sati održati sjednicu na kojoj će biti predložen povjerenik. Vlada će, na prijedlog Ministarstva gospodarstva, poduzetništva i obrta, donijeti odluku o prijedlogu za imenovanje izvanrednog povjerenika te takvu odluku bez odgađanja dostaviti sudu, priopćeno je danas. Premijer Andrej Plenković otkrio je za Novu TV da će povjerenik biti domaći stručnjak - na pitanje hoće li biti Hrvat odgovorio je: "Da". Prema izjavama njemu bliskih osoba, Orešković je doista kontaktiran oko ove ideje, neizravno, dakle ne iz vlade, nego putem nekih diplomatskih predstavništva. Očito radi "ispipavanja" bi li on pristao na tu funkciju. Kako kažu njemu bliski "Oreškovića ta funkcija ne zanima". S obzirom na to da je već jednom, radi preuzimanja premijerske funkcije, bio otišao iz izraelske Teve, pa se nakon rušenja njegove vlade bio vratio na još istaknutiju funkciju višeg potpredsjednika Teve za poslovnu efikasnost, vjerojatno bi bilo neizvedivo i neozbiljno da sada opet pristane na odlazak neku funkciju u Hrvatskoj. U razgovoru za RTL, o ovom pitanju se oglasio i sam Orešković. - Nitko me nije kontaktirao u vezi toga, ali putem određenih diplomatskih krugova čuo sam da se spominje i moje ime - rekao je Orešković.  - Radi se o čistim spekulacijama. Sada sam u Tevi i ovdje imam puno posla. Nešto se šuškalo, samo ću to reći. Uglavnom, meni nitko nije ništa nudio. Moguće je da se moje ime spomenulo, ali da mi se nešto nudilo - nije. Posao u Agrokoru bio bi dodatni izazov, ali ja sam realizirao svoje izazove sada u Tevi - zaključio je. >> Sedam dana drame u Agrokorovu tornju. Todorićevi sinovi: Tata, bankrotirali smo >> Kolakušić: Lex Agrokor krši Ustav! Reakcija burze i odgovornih osoba je bila katastrofalna 