Završetkom siječnja završilo je i hladno razdoblje, a od danas počinje iznadprosječna toplina praćena južinom koja će potrajati tjedan dana, piše Zoran Vakula u prognozi za HRT. Navodi kako je ovaj siječanj bio među najhladnijima u znanoj povijesti mjerenja, a ponegdje je bilo i blizu rekordnog hladnog. Hladniji siječanj zabilježen je četiri puta od 1949. godine na zagrebačkom Griču, a na Marjanu su bila tri dana (7.,8. i 11.) bili najniži od 1948. godine od kada postoje mjerenja. Hladniji siječanj, na srednjoj mjesečnoj temperaturi, bio je samo 1963. godine.  Kada je u pitanju ostatak zemlje siječanj spada uglavnom među 5 najhladnijih od sredine prošlog stoljeća.  Vakula navodi kako su prognoze za veljaču, i još uvijek jesu, nedovoljno pouzdane te idu od toga da će biti hladnija od prosjeka do iznadprosječno topla. - Zatopljenje sljedećih dana je sigurno, i to takvo da ćemo u ovome tjednu u kontinentalnom području nakon jučerašnjih dvoznamenkastih minusa imati i dvoznamenkaste pluseve. I pad temperature u sljedećem tjednu čini se neprijepornim, pri čemu će u gorju biti moguć i snijeg, ali razvoj vremenske situacije nakon Valentinova je još jako nepredvidljiv. I dok prognoza za četiri tjedna unaprijed nije osobito vjerodostojna, dugoročne prognoze sve su izglednije - i za pozitivno odstupanje srednje sezonske temperature za tromjesečja sve do srpnja, a i za svaki od proljetnih i većine ljetnih mjeseci. Naravno, promjene su moguće, ali veseli postojanost prognoza - piše Vakula. >> Napokon stiže pravo zatopljenje – sutra će biti i do 14 stupnjeva 