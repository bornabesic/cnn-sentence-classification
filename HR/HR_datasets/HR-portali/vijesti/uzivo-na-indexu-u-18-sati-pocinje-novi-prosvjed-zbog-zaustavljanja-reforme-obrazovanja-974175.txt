Foto: Index, FAH DANAS u 18 sati u Zagrebu je na Trgu bana Josipa Jelačića održan je prosvjed zbog zaustavljanja reforme obrazovanja i zabrinjavajućeg stanja u obrazovnom sustavu. Prosvjed se održao u još sedam hrvatskih gradova: Rijeci, Splitu, Zadru, Poreču, Karlovcu, Osijeku i Slavonskom brodu. U svim gradovima započeo je u 18 sati, osim u Osijeku u kojem je krenuo u 17 sati. > DOLAZITE LI? Ovo je devet razloga zbog kojih danas treba doći na veliki prosvjed Prosvjed se održava godinu dana nakon što je zbog kurikularne reforme na hrvatske ulice i trgove izašlo više od 50.000 ljudi. Ove je godine, prema službenoj procjeni policije, na ulice u Zagrebu izašlo 20.000 ljudi, a na prosvjedu je zatražena ostavka ministra obrazovanja Pave Barišića. "Želimo živjeti u 21. stoljeću" "Svi mi koji smo vjernici, ali podržavamo razvoj, želimo živjeti u 21. stoljeću. Ne želimo ovakvo školstvo, želimo da naša djeca uče za 21. stoljeće. Ja sam vjernik, ali želim da moj unuk i djeca žive u boljem svijetu nego što je bio prije 100, 200 i 300 godina", kazala je jedna starija prosvjednica za Index.  "Ovdje smo jer nas HDZ i Crkva vraćaju u Srednji vijek, sve su uništili, i mladost, koja nema budućnost", rekla je druga prosvjednica reporteru Indexa. Tijek prosvjeda: 19:30 Skup službeno završava. 19:21 S prosvjeda je zatražena ostavka ministra Pave Barišića, okupljeni skandiraju: "Ministre, odstupi!" 19:19 "Ne želimo Hrvatsku u kojoj mladi moraju bubati i ne propitkivati autoritete. Hrast je u školi dobar samo za parkete! Želimo otvorenu Hrvatsku koja pomaže svim ljudima, želimo mlade koji postavljaju pitanja", rekli su organizatori s pozornice. 19:08 Iz policije su za Index upravo potvrdili kako se na prosvjedu u Zagrebu nalazi 20.000 ljudi. 18:48 Iz zagrebačke policije za Index su rekli kako je, prema njihovim procjenama, na prosvjedu oko 5000 ljudi. Reporteri nam s terena javljaju da se na prosvjedu nalazi najmanje 10.000 ljudi. 18:36 Polako stiže do Trga kralja Tomislava. 18:32 Povorka je došla do Umjetničkog paviljona, sada skreće s ceste i prelazi u park. 18:29 "Rade protiv svojeg vlastitog naroda, sram ih bilo!", rekla je jedna starija prosvjednica za Index. 18:25 "Super je da se ljudi organiziraju oko ove važne teme. Hrvatska stvarno može biti bolja zemlja ako nam obrazovanje bude bitno", rekla je za Index jedna od organizatorica prosvjeda. 18:18 Reporteri Indexa procjenjuju kako se na prosvjedu nalazi oko 10.000 ljudi. 18:16 Povorka je krenula prema Trgu kralja Tomislava, da simbolično ukaže na odlazak mladih iz Hrvatske. U prošloj godini Hrvatsku je napustilo oko 50.000 ljudi, uglavnom mladih. 18:11 "Mislim da je hrvatsko obrazovanje izloženo velikoj opasnosti od nečega što možemo nazvati konzervativnom revolucijom. Postoji opasnost da obrazovanje krene unazad, ljudi koji su ušli u obrazovnu hijerarhiju zastupaju vrijednosti protiv znanosti i obrazovanja, šire ideje zatvorenosti i netolerancije. Budućnost naše djece je ozbiljno ugrožena", kazao je Budak za Index. "Nadam se da postoji mogućnost da zaustavimo te ljude", dodao je. 18:10 Na prosvjedu se pojavio i šef SDP-a Davor Bernardić, u društvu HSS-ovog Kreše Beljaka i SDP-ovog Predraga Matića. 18:10 Započeo je službeni program. 18:09 Na prosvjedu se nalazi i Boris Jokić. 18:07 Zasad se, prema procjeni Indexovog reportera, na prosvjedu okupilo između dvije i tri tisuće ljudi. 18:06 "Svi mi koji smo vjernici, ali podržavamo razvoj, želimo živjeti u 21. stoljeću. Ne želimo ovakvo školstvo, želimo da naša djeca uče za 21. stoljeće. Ja sam vjernik ali želim da moj unuk i djeca žive u boljem svijetu nego što je bio prije 100, 200 i 300 godina", kazala je jedna starija prosvjednica za Index. 18:05 "Želim bolju Hrvatsku, želim bolje djeci svojoj, da uče ono što im treba, a ne gluposti koje im neće trebati u životu. Ono što želim promijeniti, da ne bude 10 najboljih zanimanja koje se traže iz uslužnih djelatnosti, nego programeri, informatika, ono što Hrvatsku treba naprijed gurati", kazao je Mirando Mrsić za Index. 18:01 "Ovdje smo jer nas HDZ i Crkva vraćaju u Srednji vijek, sve su uništili i mladost, koja nema budućnost", rekla je jedna od prosvjednika reporteru Indexa. 17:40 Na Trgu bana Jelačića je počela padati tuča.