Nevjerojatna energija britanskog princa Philipa, izvrsno zdravlje i jak osjećaj dužnosti često su znali zasjeniti nepromišljeni ispadi. Muž britanske kraljice Elizabete prije nekoliko dana najavio je da odlazi u mirovinu. Bilo je i vrijeme, reći će mnogi jer princ, javnosti poznat i kao 'kralj gafova' za mjesec dana slavi 96. rođendan. A u studenom ove godine on i kraljica će proslaviti 70 godina braka. Tijekom službenih posjeta princ Philip je znao često biti jako neugodan. I to njegovo ponašanje nije od jučer i nije posljedica starosti i nije riječ o demenciji. Desetljećima kraljevski suprug zbija neslane šale, priča nekorektne viceve, majstor je lapsusa. Svojim komentarima izaziva smijeh i bijes. No njemu baš nikad nije padalo na pamet da promisli prije nego što nešto izgovori.  Princ je tako rastužio sve britanske domaćice i kazao im što misli o njima još prije 50 godina. Naime, 1966. godine 'mrtav-hladan' je kazao : Britanke ne znaju kuhati. Kad su ga 1967.godine pitali bi li htio posjetiti SSSR odgovorio je:  Jako bih volio otputovati u Rusiju, iako su gadovi poubijali pola moje obitelji. Tijekom recesije 1981. godine, Philip je nezaposlenima kazao: "Stvarno ne razumijem ništa. Prvo hoćete imati više slobodnog vremena, a sad se bunite što nemate posla". Princ Philip je 1984. godine u Keniji dok mu je jedna žena darivala buket cvijeća rekao: "Hvala gospođo... A Vi ste žena, zar ne?". Britanskim studentima tijekom posjete u Kini prije 30 godina preporučio je: "Ne ostajte suviše dugo ovdje jer ćete završiti s kosim očima" Princ je jednom studentu po povratku iz Papue Nove Gvineje 1998. godine rekao: "Dakle, uspjeli ste da vas ne pojedu!". - Joj, ne! Mogao bih dobiti neku užasnu bolest - kazao je pri posjetu Australiji 1992. kad su ga pitali da li želi pogladiti koalu. - Kako uspijevate uvjeriti ljude u kraju da ne piju dok polažu vozački ispit - pitao je princ jednog instruktora vožnje u Škotskoj 1995.godine. Princ je 1999. godine tijekom posjete jednoj škotskoj tvornici rekao radnicima komentirajući neispravno električno brojilo:  "Vjerojatno je to postavio neki Indijac". Iste godine posjetio je ustanovu za djecu s invaliditetom. Orkestru mladih koji su nagluhi rekao je: Nije ni čudo što se gluhi kad tako glasno slušate glazbu! Godinu dana kasnije tijekom jedne večeri u Rimu, talijanski premijer Giuliano Amato ponudio je talijansko vino princu Philipu. On je odbio i rekao: "Neka mi donesu pivo. Baš me briga odakle je, samo neka bude pivo". Jednom prilikom je 13- godišnjem dječaku koji mu je rekao kako mu je najveća želja da postane astronaut rekao: "Ti si predebeo, ne bi mogao letjeti do tamo. I mogao bi izgubiti koju kilu". "Ah, zar vi vozite ovaj odvratan automobil? Često sam viđao taj auto kako ide ka dvorcu Windsor", rekao je Filip 2001. godine pjevaču Eltonu Johnu. - Znate li da se danas jedu i psi? - kazao je ženi u invalidskim kolicima i njenom psu vodiču 2002.godine. Iste godine izjavio je da su u Londonu problem turisti jer da uzrokuju užasne gužve. -  Kad bi samo uspjeli zaustaviti turizam, prestale bi i gužve - kazao je na otvaranju Gradske vijećnice. Te godine posjetio je i starački dom i upitao čovjeka u invalidskim kolicima: Spotiču li se ljudi preko vas?  Počastio je princ Philip i medicinske sestre dok je bio u posjetu Filipinima 2013. godine. Rekao im je da su Filipini sigurno "poluprazni" jer su u britanskoj zdravstvenoj službi "sve" Filipinke. 