Američki predsjednik Donald Trump je Jamesa Comeya, smijenjenog direktora FBI-a, tražio da prekine istragu vezanu za bivšeg nacionalnog savjetnika za sigurnost Michaela Flynna. FBI je htio istražiti veze koje je Flynn imao s Rusima. Demokratski kongresmen Al Green iz Teksasa prvi je službeno pozvao na opoziv Donalda Trumpa s dužnosti američkog predsjednika. Učinio je to nakon što je navodno Donald Trump naredio bivšem direktoru FBI-a Jamesu Comeyu da prekine istragu o njegovoj vezi s Rusijom. - Ovo je moj stav. Ništa me neće pokolebati. Predsjednik mora biti opozvan - poručio je Green u govoru pred Kongresom. Prema The Washington Postu, predsjednik Trump je također odao tajne informacije o tzv. Islamskoj državi tijekom razgovora s ruskim ministrom vanjskih poslova Sergejem Lavrovim. Trump se u srijedu osvrnuo na napade na njega. Istaknuo je da ni jedan drugi političar nije nepravednije tretiran od njega. - Ni jedan političar u povijesti nije bio nepravednije tretiran od mene. Ne možete pustiti da vas sruše - rekao je Trump. Nakon izbijanja afere američko ministarstvo pravosuđa postavilo je posebnog tužitelja kojemu prepušta nadzor nad istragom koju provodi FBI o mogućem ruskom utjecaju na američke predsjedničke izbore 2016. godine. Odluku je donio zamjenik glavnog državnog odvjetnika Rod Rosenstein, koji je posebnim tužiteljem imenovao Roberta Muellera, vrlo cijenjenog nekadašnjeg direktora FBI-a. Rosenstein je imenovao Mullera posebnim tužiteljem jer je smatrao da je to u interesu javnosti. - Moja odluka nije dokaz da je zločin počinjen ili da je podignuta bilo kakva tužba. Odlučan sam u tome da je posebni tužitelj potreban kako bi američki narod imao puno povjerenje u ishod istrage - rekao je Rosenstein. Robert Mueller trebao bi jamčiti neovisnu i nepristranu istragu o povezanosti Trumpa i Rusije. Povjesničar Tvrtko Jakovina kaže da je proces oko istrage u vezi suradnje Trumpa i Rusa tek u početku te treba sagledati sve materijale koji su vezani za njegov opoziv. - Opoziv bi imao preveliki negativan efekt za Republikansku stranku. Sad gledamo krizu Bijele kuće i predsjednika koji će još teže vladati. Nije do kraja savladao vlast jer nema iza sebe političko iskustvo, previše solira te nema znanja. Imenovanje novog tužitelja donekle je umirilo situaciju pa ćemo vidjeti kako će se nastala situacija razviti - zaključio je Jakovina. 