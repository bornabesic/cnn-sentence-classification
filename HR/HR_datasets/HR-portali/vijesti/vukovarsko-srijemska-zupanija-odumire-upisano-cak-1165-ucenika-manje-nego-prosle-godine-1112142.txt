U osnovne i srednje škole Vukovarsko-srijemske županije u ovoj školskoj godini upisano je čak 1.165 učenika manje nego u prošloj godini. Prema pedagoškim standardima to je čak 41 školski razred manje od broja iz prošle školske godine. Rečeno je to na današnjoj konferenciji za novinare na kojoj je županijska pročelnica Odjela za obrazovanje i sport Jadranka Mustapić Karlić istaknula kako je situacija generalno gledajući izuzetno loša. - Imamo 5,25 posto manje upisanih školaraca nego u prošloj godini što samo pokazuje kakav je trend iseljavanja i odlaska mladih osoba. U ovoj školskoj godini upisano je ukupno 21.028 učenika od čega u osnovne škole njih 13.965, a u srednje 7.073. Kada te brojke usporedimo s brojkama iz prošle godine u osnovne škole upisano je 672 učenika manje, a u srednje njih 493 manje, pojasnila je Mustapić Karlić. Podsjećamo kako su loši negativni trendovi zabilježeni i prošle školske godine kada su u škole na području Vukovarsko-srijemske županije upisana 903 učenika manje. Drugim riječima u manje od dvije godine najistočnija hrvatska županija ostala je bez oko 2.200 djece. Pri tome manje upisane djece u škole bilježi se i u ruralnim područjima ali i u gradovima. -Tu nema pravila, cijela županija je jednako pogođena. Jedina svijetla točka pri tome je činjenica da ove godine imamo 85 prvašića više upisano nego prošle godine. I tu smo očekivali negativne brojke ali smo ostali ugodno iznenađeni, istaknula je Mustapić Karlić. >> U Bjelovaru 42 prvašića više nego lani, u Karlovcu se "izgubila" dva razreda 