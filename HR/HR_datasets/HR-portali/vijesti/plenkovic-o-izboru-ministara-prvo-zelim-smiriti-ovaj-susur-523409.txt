Predsjednik HDZ-a i Vlade Andrej Plenković odbacio je u nedjelju navečer primjedbe predsjednika SDP-a Davora Bernardića da je trgovao utjecajem potpisujući dokument zastupnika Željka Glasnovića, rekavši kako su takve Bernardićeve diskvalifikacije neutemeljene te da on njima nastoji nešto ušićariti u predizbornoj kampanji. "Takve diskvalifikacije jednostavno su netočne, mislim da je to normalno u kampanji da se nešto nastoji ušićariti, ali to nije način na koji ja kanim komunicirati odgovorno", rekao je Plenković odgovarajući na novinarski upit kako komentira Bernardićeve prozivke da je potpisom na Glasnovićev dokument trgovao utjecajem. Po Plenkovićevim riječima, zadnjih desetak dana je "malo živahna epizoda" u hrvatskom političkom životu i to na površinu nosi raznorazne komentare koji nisu osobito utemeljeni. Podsjetio je da je general Glasnović izabran u Hrvatski sabor u 11. izbornoj jedinici na listi za Hrvate izvan Hrvatske te da je bitan položaj Hrvata ne samo u BiH, nego u dijaspori i u drugim dijelovima svijeta. Glasnović, dodao je, želi kao jedan do svojih bitnih programskih političkih elemenata staviti na raspravu položaj Hrvata u BiH, uključivanje gospodarstvenika iz dijaspore, učinkovitiju komunikaciju s Hrvatima izvan domovine. "Ako netko želi staviti u prvi plan novi zakon o hrvatskim braniteljima kojeg je Vlada praktički završila i uskoro će ići u javnu raspravu, ili ako želi podcrtati što je u procesu - a to je rješavanje pitanja mirovina i onih koji su bili pripadnici HVO-a, ja ne vidim tu ništa nego potvrdu političkih ciljeva iza kojih ovako ili onako stojimo i koje Vlada radi", rekao je Plenković komentirajući Bernardićeve prozivke u vezi s generalom Glasnovićem. Na upit kakav je položaj u HDZ-u Zlatka Hasanbegovića, Plenković je ponovio kako je Statut HDZ-a jasan. "Gospodin Hasanbegović, a ne samo on nego niz drugih članica i članova stranke koji su odlučili ići u ove lokalne izbore na nečijoj drugoj listi su, pretpostavljam, svjesni kako je Statut HDZ-a jasan. Ako idete na izbore na nekoj listi koja nije HDZ-ova, onda ste vi sami praktički donijeli odluku da niste više član HDZ-a. Dakle, odluka je njegova, posljedice su sasvim izvjesne, a kakve će biti naše relacije u budućnosti, o tome ćemo razgovarati", objasnio je Plenković stajalište glede Hasanbegovića. Na upit kada će biti imenovani novi ministri te kako komentira prozivke oporbe da nema većinu u Saboru, Plenković je kazao kako najprije želi "smiriti šušur koji je generiran". "Nema nikakve drame, hrvatske institucije normalno funkcioniraju, prekjučer je izabran novi predsjednik Sabora, a prema proceduri novi ministri se predlažu na novoj sjednici Sabora koja će biti nakon lokalnih izbora. Nemojmo praviti šušur tamo gdje ga nema", poručio je Plenković. Plenković je u nedjelju navečer u Splitu nazočio predstavljanju HDZ-ovih kandidata u Splitsko-dalmatinskoj županiji na lokalnim izborima zakazanim za 21. svibnja ove godine.    