"Upravo on je odlučivao tko je spreman za front, jer dokument koji prilažem jasno dokazuje da on nije bio bilo tko, nego – predsjednik liječničkog vijeća koji je udarao posljednji pečaT", kaže optuženi Antun Ivanković. U utorak, 23. svibnja 2017., na Općinskom sudu u Vukovaru održano je pripremno ročište na kojem je Vojislav Stanimirović tužio predsjednika Udruge dr. Ante Starčević, Antuna Ivankovića, kao i samu udrugu i traži novčanu kaznu za duševne boli, kao i nalog suda da Ivanković sa svojim tvrdnjama više ne izlazi u javnost. Stanimirović je, naime, tužbu podigao zbog Ivankovićevih tvrdnji u jednom od priopćenja udruge, a koje u sebi sadrži izjavu svjedokinje Slavice Popović (izjava iz Večernjeg lista, 22.03.2013.) o izravnom sudjelovanju Vojislava Stanimirovića u ratnom zločinu. “Jedan dan je došao dr. Vojislav Stanimirović i dr. Dragan Martinović iz Šida jer su doznali da je moj suprug Marijan ranjen i da je u kući kod svoje majke gdje smo živjeli jer naša je bila zapaljena i opljačkana. Voja, kojega znam odavno, a i 94-godišnja majka mu živi desetak kuća od naše, rekao je kako Marijana traže već dva dana jer on je ratni zarobljenik. Još me pokudio da sam ga trebala odmah prijaviti. Bio je u zelenoj vojnoj odori i imao je pištolj. Rekao je da će poslati milicajce po njega. I stvarno, došla su trojica naoružanih i dovela ga u auto, posjela ga na zadnje sjedište između dvojice, a ovaj treći je vozio. Rekli su da ga voze u Srijemsku Mitrovicu na liječenje, ali od tada ga više nikada nisam vidjela živog. Barem da njegove kosti mogu pokopati na groblju i da imam gdje zapaliti svijeću. Najgore mi je za Svi svete kada svi idu grobove svojima, a ja nemam gdje” izjava je Slavice Popović koju Antun Ivanković smatra vjerodostojnom za razliku od Stanimirovićevog odvjetnika Ante Nobila koji smatra (a izjavio je to i u Bujici 2016.) da je riječ o običnoj, plasiranoj laži. Antun Ivanković je, međutim, nepokolebljiv i potpuno siguran u svoje tvrdnje, a dizanje ove optužnice smatra Stanimirovićem pokušajem da ga ušutka. Tvrdi kako je potpuno spreman na suočavanje jer sve svoje izjave ima potkrijepljene dokazima i dokumentima, a kao asa iz rukava vuče najnoviji dokument: – Jedan od tih dokumenata, između ostalog, dokazuje kako Stanimirović nije bio samo ratni gradonačelnik Vukovara, nego je aktivno sudjelovao u novačenju srpskih vojnika. Upravo on je odlučivao tko je spreman za front, jer dokument koji prilažem jasno dokazuje da on nije bio bilo tko, nego – predsjednik liječničkog vijeća koji je udarao posljednji pečat – kaže optuženi Antun Ivanković. Antun Ivanković i vukovarski liječnik Vladimir Horvatić imali su sud protiv Stanimirovića istog dana pri čemu je dr. Horvatić oslobođen svake krivnje. Obojica su na sudu dočekana uz veliku potporu Vukovarskih građana, a kako će sud odlučiti u Ivankovićevom slučaju – ostaje vidjeti.