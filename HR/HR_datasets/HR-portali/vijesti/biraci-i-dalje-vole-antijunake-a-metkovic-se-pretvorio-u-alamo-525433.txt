Jest da je ovo bilo samo zagrijavanje za drugi krug lokalnih izbora, kao što su ovi lokalni izbori bili tek zagrijavanje za očekivane izvanredne parlamentarne izbore. Ali čak i u tom zagrijavanju za ono najburnije što nam tek slijedi (uključivši kataklizmu u Agrokoru), ipak smo iz jučerašnjih izbora dobili nekoliko zanimljivih, uzbudljivih, pa i šokantnih spoznaja. Od četiri najveća grada, u čak tri pobjedu u prvom krugu odnijeli su nezavisni kandidati. U Rijeci je pobijedio onaj kandidat SDP-a koji se trudio biti nezavisan od stranačkog šefa, a u Zagrebu se svatko zapravo htio proglasiti nezavisnim: Mrak Taritaš od HNS-a i SDP-a, Sandra Švaljek je čak nastupala pod egidom Nezavisna, Bruna Esih je nastupala kao nezavisna... A čak je u Kninu nezavisni kandidat srušio HDZ-ovu Josipu Rimac. Važno je, dakle, proglašavati se nezavisnim, što je mantra koja je uhvatila korijen u hrvatskoj lokalnoj politici gdje svi oni koji su iole ambiciozniji bježe od poistovjećivanja s velikim strankama. Pitanje je dokle će taj trend izdržati. Milan Bandić pobjednik je u prvom krugu izbora u Zagrebu sa sudskim postupkom koji slijedi. Ivan Čehok vratio se na političku scenu u Varaždinu s kaznenim postupkom koji traje već skoro deset godina, uz zamjenika gradonačelnika koji je njegov suoptuženik. Čak je i Vladimir Šišljagić u Osječko-baranjskoj županiji donedavno bio predmet sudskog postupka. I Josipa Rimac je bila pod optužnicom.  Što to tjera hrvatske birače da se tako rado okreću optuženicima? Što ih tjera da promoviraju optuženike u nekakve "antijunake"? Kako je moguće da je Milan Bandić, ne samo još uvijek u utrci za gradonačelnika Zagreba, već i da pobjeđuje u prvom krugu?  Nekada smo se znali šaliti da je zatvorski staž preduvjet za uspjeh u hrvatskoj političkoj povijesti, od Tita i Tuđmana, do Budiše i Mesića. Samo, oni su se hvalili da su robijali zbog ideala ili ideologije. Ovi naši mogli bi robijati zbog korupcije. Hrvati očito vole kažnjenike. Kerum i Čehok ponovno su u pohodu na gradonačelničke fotelje u gradovima u kojima su dali ostavke ili izgubili izbore, Šišljagić se vraća nakon sudskog postupka, Bandić se vratio na mjesto gradonačelnika nakon odluke Ustavnog suda, a i Radimir Čačić je ušao u drugi krug. Kako je krenulo s kolektivnom amnezijom, vjerojatno bi i Ivo Sanader pod parolom "Ćaća se vraća" mogao računati na veliki comeback na političkoj sceni. Prije desetak godina Hrvatskoj je kružila fotomontaža Bandića s Kerumovom frizurom koji je tvorio novi fiktivni lik na sceni - Bandića Kerića. Tada je to bilo smiješno. Danas više nije. U dva najveća hrvatska grada u prvom krugu pobijedila su dva kandidata obilježena aferama, skandalima, primitivnim ispadima, bahatošću, bezobrazlukom...  Ne mora značiti da će tako ostati i nakon drugog kruga, ali i ovo je već bila poruka birača u dvjema najvećim urbanim sredinama kakvim se kriterijima povode pri odabiru kandidata. To je valja normalno u zemlji u kojoj Tomislav Karamarko osniva "think tank". Kao nikada do sada, ovi lokalni izbori bili su produžetak krize na nacionalnoj razini. Zavađeni partneri u Vladi trebali su se obračunati na lokalnim izborima i istodobno na tim izborima sačuvati živu glavu. I jedni i drugi vodili su kampanju na snimci Plenkovićeva izbacivanja Mostovih ministara iz Vlade i na koncu svatko će reći da je pobijedio: HDZ je dobio županije koje je morao, Mostove liste ugurale su se u lokalne skupštine i vijeća, neki njihovi junaci u drugi krug izbora, kao što su i jedni i drugi doživjeli po jedan najteži poraz. Plenković je izravno potučen u Zagrebu s Dragom Prgometom, a Petrov grčevito spašava Metković.  Davor Bernardić izašao je pred novinare i pohvalio se pobjedama svojih kandidata, od kojih je velika većina neovisnih ili kandidata drugih stranaka kojima se SDP prikrpao, poput Vrkića, Bajsa, Mrak Taritaš... Ona najveća pobjeda, Vojka Obersnela u Rijeci, zapravo ide na ruku Bernardićevim stranačkim protivnicima. U Splitu su SDP i kandidatkinja doživjeli potop. Nije stoga jasno na osnovu čega je Bernardić iste večeri bahato pozvao na izvanredne izbore. Nema više Zorana Milanovića, a SDP i dalje gubi izbore. Ili ih dobiva na tuđi račun.   Božo Petrov, čovjek koji je dojučer bio predsjednik Hrvatskog sabora i imao u rukama pravosuđe, upravu i policiju, spašavao je večeras živu glavu na balkonu zgrade u Metkoviću, upućujući panični borbeni poklič sljedbenicma da spase njega i njihov Metković od najezde HDZ-a koji je, prema njegovim riječima, "sve resurse poslao u grad od 15 tisuća stanovnika". Iz Metkovića je sve krenulo i Metković je postao zadnja utvrda Bože Petrova i Mosta. Njihov Alamo. Kandidatkinja Uidur više nije bila važna: u glavnoj ulozi bio je Božo Petrov. Čovjek koji odveo Most u političke visine, a onda se u samo dva tjedna sveo na goli opstanak. Znamo kako je završilo s Alamom. Vidjet ćemo hoće li Petrov biti bolje sreće.  Ali ne zbog onoga o čemu svi govore: preslagivanja u Saboru, obračuna unutar HDZ-a, preludija za propast Agrokora... Iako su na ovim izborima dominirale nacionalne teme i nacionalni sukobi prenijeli se na razinu županija i gradova, lokalni izbori uvelike određuju sudbinu naše zemlje. Dobar dio reformi, investicija, projekata, inicijativa zapinje na lokalnim šerifima i lokalnoj vlasti. Možda se u Hrvatskom saboru vodi najveći fajt, na lokalnoj razini stvari pucaju ili prolaze. Nažalost, najčešće pucaju. Ostale kolumne Tomislava Klauškog pogledajte ovdje