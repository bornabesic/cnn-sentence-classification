Smjena ravnatelja u KB-u Dubrava ovih dana zbog svađe ministra zdravstva Milana Kujundžića i Tonija Kolaka u središtu je interesa javnosti. Nakon ministrove presice, na kojoj je iznio svoje viđenje smjene i najavio privatnu tužbu, razgovarali smo s Tonijem Kolakom koji tvrdi da je sve radio po zakonu te da je rekao istinu govoreći o ministru kao lažnom branitelju. Ministar tvrdi da niste smijenjeni zbog osobne osvete nego zbog nezakonitosti ugovora o uštedi vode kao i da ste mogli pričekati nekoliko dana dok ne dobijete sve potrebne dozvole. Zašto niste? - To nije točno. Proceduru javne nabave u bolnici ne vodi ravnatelj nego stručne službe. Ravnatelj dobiva ugovor na potpis nakon što su sve bolničke službe obavile svoj dio posla i riješile sve nedoumice. Imao sam sve potrebne papire i potvrdu da su ljudi koji predstavljaju državu (APN), voditelj tehničke službe bolnice, ESCO tvrtka, otklonili nesuglasice, a prije mog potpisa ugovor je potpisao i pomoćnik ravnatelja za pravne poslove. Kao ravnatelj moram vjerovati stručnim službama, a njih je, ne treba zaboraviti, “kreirao” Milan Kujundžić kad je bio ravnatelj i to u dva mandata. Primjerice, kakva se suradnja može očekivati kad je ministar uporno opstruirao potrebu za pravnikom u javnoj nabavi jer je javna nabava u bolnici bila najslabija karika, no nije želio potpisati suglasnost iako sam mu je slao tri puta. Drugim riječima, držite da ste zakonito postupili u ovom slučaju? - Naravno. Ministar je mogao sastaviti tim nezavisnih stručnjaka, preispitati ugovor i vidjeti je li legalan ili nelegalan. To mogu utvrditi samo stručne osobe, a ne osoba A iz Dubrave odnosno B iz Ministarstva i vidjeti je li ravnatelj pogriješio. Da se došlo potom do takvog saznanja, naravno da bih odstupio. Za ovaj ugovor nisam raspisivao natječaj, raspisala ga je druga ekipa, oni prije mene su ga poništili, da bi nam konačno Državna agencija za javnu nabavu vratila sve i dala naputak po kojemu moramo poništiti poništenje i nastaviti postupak i sklopiti ugovor. Nisam imao drugo rješenje osim potpisati ugovor. Obnova vodovodne mreže stoji tek nekoliko milijuna kuna, kaže ministar, i pita se kamo će to otići 44 milijuna kuna? - Ministar bi trebao znati činjenice jer je on u toj bolnici bio osam godina i u vrijeme kad je donesen zakon o energetskoj obnovi. Mogao je potpisati ugovor i mene riješiti problema. Mogao je zaustaviti curenje voda pa ako to košta tako malo, imao je otvorene ruke. Imao je i odriješenu ‘kesu’... Ne razumijem kako ga nije zanimalo zašto troši 900.000 kuna za vodu mjesečno ili je to bilo nebitno, a bitne su bile neke druge stvari. Kaže da u bolnici već postoji projekt energetske obnove za koji bi se iz EU moglo dobiti 220.000 kuna, uključujući i za vodu? - Gospodin ministar ne poznaje zakon i ne zna da je već 2011. godine voda izuzeta iz energetske učinkovitosti, a Ministarstvo gospodarstva svojim mišljenjem iz 2011. reklo kako baš za vodu ne treba ni javna nabava. Nisam blesan koji ide u nešto bez konzultacije s mjerodavnim ljudima. Zna to i ministar koji je u bolnici pratio svaki moj korak. Stalno sam imao inspekcije i sam mi je to priznao. Kaže da će slati ponovo? - Naravno. To se već vidjelo iz načina kako se vodi upravno vijeće. Sistem je izmisliti izdajnike, onda ih uhititi, pa im suditi i donijeti napokon presudu. Bojim se da ako ta inspekcija bude malo dublje kopala, da će ministar morati predočiti i sve ostale nalaze svih ostalih ravnatelja. Tvrdi da ste povećali broj zaposlenih, ali ne i obim posla te da su neki dobili visoke koeficijente? - Koeficijenti su u zakonskim okvirima i odobrilo ih je Upravno vijeće. Ministar kaže da je KB Dubrava među najgorim kliničkim bolnicama s najvećim dugom? - Imali smo lani 36.000 slučajeva više nego 2015. godine. To što nam ministar ne priznaje fakture i ne želi platiti učinjeno jer smo mimo ugovora napravili posla za 11 milijuna kuna više, za njega nije bitno. Osim toga, u toj je bolnici Kujundžić bio 8 godina i po njemu odgojio generacije najgorih ljudi. To, dakako, nije istina. Ne čeka se u Dubravi na red zato što smo najgora bolnica. Potpisom na ovaj ugovor sam ga probudio. Drago mi je da je ministar konačno shvatio da se u tom resoru nešto mora raditi. Budi se i ministar, došlo je proljeće. Nadam se da mu je zimski san prošao. Od njega se očekuje da donosi odluke za boljitak sustava, a ne da smjenjuje ravnatelje i upravna vijeće i postavlja na ta mjesta stranačke prijatelje, kumove i rodbinu. Najavio vam je prijavu za uvredu jer ste rekli da je lažni branitelj koji nije bio na bojišnici? - Trebat će mu hrpa odvjetnika za tu tužbu kako bi opovrgnuli ono što ću reći kad za to dođe vrijeme. Ipak, jako se ispričavam ministru jer sam ipak pogriješio. Siguran sam da je jedan jedini dan proveo na prvoj crti bojišnice kad je došao s kolegama posjetiti ekipu kirurga iz bolnice Sveti Duh gdje smo tada radili. Donijeli su nam poklone kako bi znali da oni misle na nas. U Lipiku smo ih odveli da “šljapkaju” po blatu i učili ih hodati, a da ne aktiviraju paštete. I to je to.