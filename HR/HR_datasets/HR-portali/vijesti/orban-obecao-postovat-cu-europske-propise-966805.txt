Foto: FAH MADŽARSKI premijer Viktor Orban kojeg je Bruxelles pozvao na red zbog njegova spornog zakona o sveučilištima, obećao je danas da će poštovati europske propise, u prigodi susreta s europskim kolegama s desnice, izvijestili su potonji.  Orban je pred vrhom Europske pučke stranke koja okuplja europske stranke desnog centra obećao da će poštovati sve zahtjeve Europske komisije i ispuniti ih u predviđenom roku, rekao je pred novinarima Siegfried Muresan, glasnogovornik predsjednika PPE-a Josepha Daula.  "Predsjedništvo PPE-a je premijeru Orbanu i njegovoj stranci Fidesz (koja je član PPE-a) poslalo jasnu poruku da neće pristati ni na kakvo ograničavanje temeljnih sloboda ni na kršenje vladavine prava", dodao je Daul u priopćenju.  "PPE je zatražio od Fidesza i od madžarskih vlasti da učine sve kako bi se poštovali zahtjevi Komisije", dodao je. Oštrija pozicija Komisije  EK je u srijedu povisio ton prema Madžarskoj pokrenuvši postupak opoziva njezina zakona o stranim sveučilištima, jedne od inicijativa zbog kojih se u Bruxellesu pribojavaju autoritarnog zastranjivanja Orbanove vlade.  Komisija drži da je taj zakon prijetnja Srednjoeuropskom sveučilištu (CEU) koje je u Madžarskoj utemeljio američki milijarder madžarskog podrijetla George Soros, Orbanov neistomišljenik.  "Madžarska vlada je spremna surađivati s EK-om u vezi sa svim otvorenim pitanjima", izjavio je Viktor Orban preko svog glasnogovornika Bertalana Havasija, prenosi novinska agencija MTI. Orbanova obrana  Orban je opetovao da Madžarska "ne želi zatvoriti sveučilište CEU Georgesa Sorosa koje djeluje u Budimpešti", rekao je glasnogovornik.  No "nijedno sveučilište u Madžarskoj ne može uživati posebne povlastice. Zakon mora biti isti za sve", dodao je.  Zakon o stranim sveučilištima i prijedlog o jačem nadzoru međunarodnih nevladinih organizacija u Madžarskoj potaknuo je snažnu zabrinutost u Europi.  "Pozivamo madžarsku vladu da odmah počne pregovore s nadležnim američkim vlastima - u ovom slučaju sa saveznom državom New Yorkom - kako bi potpisali ugovor koji će jamčiti pravo CEU-a da i dalje djeluje u Budimpešti kao slobodna ustanova", napisao je CEU u priopćenju.