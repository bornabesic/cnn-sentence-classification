Crni kamion s razbijenim vjetrobranskim staklom pod čijim je kotačima u ponedjeljak navečer na berlinskom Breitscheidplatzu život izgubilo 12 osoba, u utorak je oko 11.30 sati odvezen s mjesta tragedije, avenijom kroz četvrt Charlottenburg prema zapadu grada. Pratilo ga je desetak policijskih vozila s upaljenim plavim rotirajućim svjetlima, ali bez sirena. Dan nakon stravičnog krvoprolića život u njemačkom glavnom gradu odvija se posve uobičajenim ritmom. Normalno rade škole, sve javne ustanove, dućani i ugostitelji, a na ulicama nema policije i drugih snaga sigurnosti ništa više nego inače. Da se prije samo pola dana dogodio teroristički napad osjeti se jedino u neposrednoj blizini mjesta događaja gdje je zatvoren promet u na tek jednom malom dijelu avenije Kurfuerstendamm. Ispred crkve Kaiser-Wilhelm u samom središtu nekadašnjeg zapadnoga Berlina, pedestak metara od mjesta pogibije, ljudi pale svijeće i ostavljaju cvjetove, ali ni tamo ne vlada neka posebna gužva. Drvene kućice božićnog sajma su zatvorene, ali ljudi normalno prolaze uz njih. Na uvijek prometnom Kurfuerstendammu vlada uobičajena gradska gužva. U Berlinu se, za razliku od drugih europskih gradova koji su u proteklih godinu i nešto dana preživjeli terorističke napade, na prvi dojam ne osjeća nikakva posebna psihoza niti izvanredna situacija.