Foto: Twitter ''DA nije u finalu protivnik Juventusa moj Real, od srca bih poželio da Buffon osvoji Ligu prvaka. Navijam za Real, ali Gigijeva karijera ne smije završiti bez Lige prvaka. To ne bi bilo pošteno. Osvojio je sve što se moglo osvojiti osim tog jednog trofeja'', prije par dana uoči finalne utakmice u Cardiffu izjavio je legendarni Iker Casillas, veliki rival Gigiju, ali i još veći prijatelj. ''Gigi je jedan od najboljih golmana svih vremena. Pokazao da je vrhunski i s 39 godina. U povijesti je samo Lav Jašin kao golman dobio Zlatnu loptu, to je užasno teško, no ako ju je itko zaslužio ove sezone, onda je to Gigi. U finalu Lige prvaka to može pokazati'', iznio je svoje misli i želje sveti Iker za Gazzettu. Ne samo da Buffon neće dobiti Zlatnu loptu i tako dostići rusku legendu već je ostao i bez treće Lige prvaka.  I dok su Zidane, Ronaldo i Modrić upravo fantastične priče, nedvojbeno najtužnija ona je legendarnog Gianluigija Buffona, koji će svoju upravo nevjerojatnu karijeru nažalost završiti bez najvećeg klupskog trofeja. Tri je puta 39-godišnji Buffon igrao finale Lige prvaka, skupio je ovom natjecanju preko stotinu utakmica, od toga njih čak 63 bez primljenog gola, a onda je u 90 cardifskih minuta primio čak četiri i tako neslavno završio svoj nogometni put. Još više zastrašuje činjenica da je ovim porazom Juve potvrdio status najluzerskijeg finalista Lige prvaka svih vremena. Vjerovali ili ne, Stara Dama je čak devet puta igrala finale i upisala čak sedam poraza. Posljednji put naslovom su se okitili davne 1996., a od tada su upisali čak pet poraza u finalima. Juventus, koji je u cijeloj sezoni Lige prvaka primio samo TRI gola, jučer u Cardiffu ih je primio čak četiri. Gigi Buffon je primio četiri gola u jednoj utakmici. Nevjerojatno. Jednom od najboljih golmana svih vremena to se zadnji put desilo u finalu Eura 2012., kad je Italija u finalu poražena od Španjolske (ima tu nešto, zar ne?) s 4:0, a što se tiče Juventusa, teško se uopće sjetiti kada je Stara Dama posljednji put primila četiri gola u jednoj utakmici, pogotovo kada je riječ o dvobojima ovakve razine i važnosti. Tek je tamo 2010. u Europa ligi s 4:1 bolji bio Fulham, a prije toga 2004. godine ih je u derbiju Serie A s 4:0 pregazila Roma (dva gola je zabio Cassano, također bivši igrač Reala). U danima kad smo oplakali odlazak legendarnog Osmog kralja Rima bilo bi kozmička pravda da jedan drugi velikan i Francescov vršnjak u smiraju veličanstvene karijere dosegne svoj zasluženi uspjeh. Gigi je čovjek koji živi nogomet. Na odmoru ne može izdržati da s lokalnim klincima ne stane među vratnice. Gigi je nogomet u punoj njegovoj suštini.  Nažalost, odlazi u suzama. Juventus je opet izgubio, a čovjeku koji je na vrhunskoj sceni debitirao 19. studenog 1995. (prije 22 godine) u dresu Parme protiv aktualnog prvaka Italije i doprvaka Europe Milana, sinoć je ''ukraden'' san.  Trener Parme Nevio Scala imao je tada hrabrosti, ali i vizije da 17-godišnjeg dječaka postavi na vrata protiv Georgea Weaha i Roberta Baggia. Gigi je i tada uspio sačuvati svoju mrežu netaknutom. 21 godinu kasnije, zlatnim slovima urezan je u povijest svjetskog nogometa. Nije sramota što plače, on je velik i bez pehara.