Predsjednica Kolinda Grabar-Kitarović u subotu počinje u četverodnevni radni posjet Kanadi gdje će sudjelovati na međunarodnom sigurnosnom forumu u Halifaxu, obići kanadsku pokrajinu Ontario i razgovarati s tamošnjim vlastima, sastati s predstavnicima hrvatske zajednice i obići istraživačke centre sveučilišta Waterloo i Toronto. Grabar-Kitarović će u subotu popodne po mjesnom vremenu kanadskome gradu Halifaxu sudjelovati na plenarnoj sjednici foruma o sigurnosti govoriti na temu "NATO: Necessary (Nužan)". Sigurnost nikada ne treba uzimati zdravo za gotovo, a NATO je relevantan u suočavanju sa zajedničkim prijetnjama, rekla je Grabar-Kitarović uoči puta u Kanadu "Ja mislim da je NATO još uvijek iznimno relevantan" u suočavanju sa zajedničkim prijetnjama, posebno na prostoru jugoistoka Europe, kazala je predsjednica. Na forumu će "poseban naglasak staviti na prostor jugoistoka Europe, jer sigurnost nikada ne treba uzimati zdravo za gotovo", najavila je hrvatskim novinarima. Također će istaknuti načelo otvorenih vrata za zemlje u regiji koje još nisu članice NATO-a "jer je to pretpostavka trajne sigurnosti i stabilnosti u našem području".  U nedjelju će se, na marginama Foruma susresti i s kanadskim ministrom obrane Harjitom Singhom Sajjanom. Isti dan predsjednica Grabar-Kitarović seli u kanadsku pokrajinu Ontario, gdje će u iduća tri dana obići Norval, Kitchener i Toronto. U Norvalu će šefica države govoriti na skupu "Croatian-Canadian Youth Mentorship Event" koji će okupiti studente, članove hrvatsko-kanadske zajednice, bivše stipendiste Hrvatsko-kanadske gospodarske komore te njihove mentore različitih profesija. Predviđen je i susret s hrvatskim svećenicima. U ponedjeljak u Kitcheneru hrvatska se predsjednica sastaje s gradonačelnikom Berryem Vrbanovicem te s predstavnicima hrvatske zajednice. Na Sveučilištu Waterloo u Kitcheneru, osim s čelnim ljudima Sveučilišta, Grabar-Kitarović će se susresti i s prodekanom hrvatskih studija i studentima hrvatskog jezika te obići računalni centar Lazaridis. Istog dana u Torontu, predsjednica Grabar-Kitarović održat će odvojene sastanke s guvernericom Ontarija Elizabethom Dowdeswell i premijerkom Ontarija Kathleen Wynne te s predstavnicima Hrvatsko-kanadske gospodarske komore. Tijekom boravka u Torontu, predviđeno je sudjelovanje predsjednice na okruglom stolu posvećenom snaženju položaja i uloge žena u društvu te sastanak s kanadskim gospodarstvenicima na kojem će Grabar-Kitarović govoriti o mogućnostima ulaganja u Hrvatsku. Na sveučilištu u Torontu će također posjetiti Donelly centar za stanična i biomolekularna istraživanja. Na kraju radnog posjeta Kanadi, predsjednica države sudjelovat će na dobrotvornoj večeri kanadskih Hrvata za obnovu Vukovarskog vodotornja. >> Kolona sjećanja: Gotovo 100 tisuća ljudi u Vukovaru, Grabar-Kitarović hodala s 'djevojčicom u plavom kaputiću'