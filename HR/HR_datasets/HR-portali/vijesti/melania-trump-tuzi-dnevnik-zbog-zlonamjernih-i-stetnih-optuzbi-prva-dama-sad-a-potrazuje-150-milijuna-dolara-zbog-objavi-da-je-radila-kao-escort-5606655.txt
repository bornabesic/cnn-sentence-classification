Melania Trump, supruga američkog predsjednika, ponovno je u New Yorku podignula tužbu protiv jednog dnevnika koji je objavio da je radila kao escort-djevojka 90-ih godina, rečeno je iz njezine okoline. Melania Trump zahtijeva 150 milijuna dolara odštete i kamata od tvrtke Mail Media koja objavljuje Daily Mail Online. U tužbi zbog klevete nekadašnja manekenka slovenskog podrijetla tvrdi da navodi lista štete njezinu ugledu i umanjuju izglede da ostvari financijsku korist iz činjenice da je poznata osoba. Gospođa Trump "imala je jedinstvenu priliku u životu, kao iznimno slavna osoba, pokrenuti trgovačku marku proizvoda od kojih bi joj svaki zajamčio milijune dolara trgovačke transakcije tijekom svih godina tijekom kojih je zamišljeno da će ostati jedna od najfotografiranijih žena na svijetu", naglasili su odvjetnici prve dame. Ta tvrdnja izazvala je polemiku pa su brojne osobe osudile očitu želju Melanije Trump da financijski profitira time što je Prva dama SAD-a.  Komercijalni proizvodi mogli su biti odjeća, nakit te drugi popratni proizvodi, kozmetički proizvodi, parfemi i proizvodi za kosu, precizirali su oni. Ljutita zbog "zlonamjernih i štetnih" optužbi glede njezine prošlosti, a objavljenih tijekom predsjedničke kampanje, Melania Trump prvo je uložila tužbu 1. rujna 2016. pred sudom u Marylandu. Ta se tužba odnosila prvotno na Daily Mail i Webstera Tarpleyja, autora bloga u toj američkoj saveznoj državi. Tužba protiv Daily Maila na kraju je odbačena zbog zemljopisne nadležnosti. Melanijin odvjetnik tada se obratio njujorškom sudu. Postupak protiv Tarpleyja nastavljen je i završio je pobjedom prve dame u obliku dogovora između dviju strana, objavio je utorak odvjetnik Melanije Trump.