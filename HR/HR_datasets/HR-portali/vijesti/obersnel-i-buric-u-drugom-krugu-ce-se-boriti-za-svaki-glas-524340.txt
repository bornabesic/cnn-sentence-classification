Osam dana prije otvaranja birališta, Dnevnik Nove TV donosi posljednje istraživanje raspoloženja riječkih birača oko kandidata za gradonačelnika Rijeke. Hoće li Vojko Obersnel i dalje upravljati Rijekom ili je dobio ozbiljnog protukandidata? Istraživanja govore kako će ovo biti najneizvjesniji riječki izbori do sada. VOJKA OBERSNELA NEZAVISNI HRVOJE BURIĆ OZBILJNO UGROŽAVA  SDP-ovac Vojko Obersnel, uz potporu 7 stranaka, trenutačno vodi. Podupire ga 36,5 posto birača. Dapače, rejting je i povećao u odnosu na prvo istraživanje Dnevnika Nove TV za +3,8 posto.  Odmah iza njega je nezavisni Hrvoje Burić koji nije ni izgubio ni dobio dodatne birače u istom razdoblju i može računati na 16,9 posto potpore birača. Kristijan Staničić, kandidat HDZ-a, izgubio je potporu od 1,1 posto i sada može računati na 9,6 posto potpore ispitanika. Juraj Bukša iz HNS-a popravio je rejting u posljednjem razdoblju za 1,2 posto i sada može računati na 6,3 posto potpore Riječana. Ali je zato Danko Švorinić u istom razdoblju izgubio potporu od 1,2 posto i sada ga podržava 6,2 posto ispitanika. Andrej Briščik iz Akcije Mladih i Živog zida ima 6 posto potpore i doživio je zamjetan pad od 2,6 posto od posljednjeg istraživanja. Petra Mandić je na 5 posto. Povećao se broj neodlučnih za 4 posto i sada 13,4 posto Riječana ne zna komu dati glas. OBERSNEL  VS. BURIĆ – BORBA ZA SVAKI GLAS  Sasvim je jasno kako će u drugi krug ići Vojko Obersnel i nezavisni Hrvoje Burić, a rezultati su više nego zanimljivi. Gotovo „mrtva utrka“. Vojko Obersnel može računati na 46,9 posto potpore birača, a Hrvoje Burić na 44,7 posto birača. Istina, od posljednjeg istraživanja Obersnel je dobio jedan postotni poen više, a Burić izgubio pola postotnog boda kod birača, ali sve je to i dalje unutar statističke pogreške.  Uz ova dva kandidata u drugom krugu, ne bi glasovalo 2 posto birača, ne zna ili je neodlučno njih 4,9 posto, a odbija odgovoriti 1,6 ispitanika.  TKO OSVAJA ČIJE BIRAČE? Obersnel je imao veliku prednost i čini se da bi drugi krug mogao biti i neki oblik referenduma o njemu. Zanimljivo kako u drugom krugu Burić dobiva 87 posto birača HDZ-a, a Obersnel njih 6 posto, ali isto tako Burić može računati i na 55 posto birača HNS-a, a Obersnel na samo 39 posto narodnjaka. Za Burića će glasovati i 69 posto birača MOSTA, a za Obersnela njih 17 posto.   GRADSKO VIJEĆE RIJEKE  SDP-ova koalicija 7 stranaka, koju nosi Vojko Obersnel, osvojila bi 36,1 posto potpore ispitanika ili u odnosu na posljednje istraživanje -1,2%. Lista Hrvoja Burića osvaja 13,4 posto, a HDZ-ova lista 11,7 posto. Više od 10 posto ima i Akcija mladih, Živi zid i Snaga i Alternativa s 10,4 posto. Potom slijede Lista za Rijeku i Pametno sa 6,8 posto, HNS ide ovaj put bez SDP-a i ima 6,5 posto i u odnosu na posljednje istraživanje bilježi rast od 3 posto, ali i dalje je to malo. MOST ima 5 posto, a nezavisna lista Antonija Dražovića uživa potporu od 0,8 posto birača. Neodlučnih birača je 9,4 posto.  NAPOMENA Istraživanje je provela agencija Ipsos na stratificiranom slučajnom uzorku od 804 punoljetna građanina Rijeke. Uzorak je stratificiran prema veličini naselja, a odstupanja strukture uzorka od strukture populacije prema spolu, dobi i stupnju obrazovanja korigirana su postupkom otežavanja. Istraživanje je provedeno od 9 do 12. svibnja 2017. godine. Pogreška mjerenja je +/-3,6%. Tema: Lokalni izbori 2017. 