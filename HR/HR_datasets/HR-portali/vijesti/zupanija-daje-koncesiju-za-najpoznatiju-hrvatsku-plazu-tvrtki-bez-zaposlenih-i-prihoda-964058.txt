Foto: FaH/Index  VIJEĆNICI Županijske skupštine Splitsko-dalmatinske sutra će glasati o davanju koncesije u trajanju od 15 godina za najpoznatiju hrvatsku plažu Zlatni rat u Bolu. Stipe Čogelja, pročelnik županijskog odjela za turizam i pomorstvo, izvijestit će o odabiru najpovoljnijeg ponuđača. Radi se o tvrtki Sport B iz Zagreba koja je osnovana 2013. godine. Osnivač je Davor Matijević, a direktor Božo Krmek. Uvidom u javno dostupne podatke Sudskog registra, FINA-e i transparentno.hr, tvrtka Sport B nema zaposlenih, a ni prihoda. U 2014. imali su 453 kune rashoda, u 2015. godini 600 kuna rashoda. Temeljni kapital iznosi 20 tisuća kuna.  Grabov rat i Kamen sreće odbijeni zbog nepotpune dokumentacije, Sport B i Auro Bol pozvani da je dopune Na natječaj se javio i dosadašnji koncesionar, tvrtka Grabov rat Općine Bol, no odbijeni su jer po zaključku Povjerenstva nisu priložili potvrdu da nije pokrenut stečajni, odnosno predstečajni postupak. Tvrtka Kamen sreće iz Bola također je odbijena zbog nepotpune i nevaljane ponude. Grafički prikaz nije bio kompatibilan s dokumentacijom za nadmetanje, prikazali su ležaljke i suncobrane na dijelu plaže neobraslom šumom što je, navedeno je, u koliziji s očitovanjem Ministarstva zaštite okoliša i energetike. Sport B i Auro Bol iz Velike Gorice pozvani su da dopune dokumentaciju jer su uočene razlike u obračunu investicijskog ulaganja i promjenjivog dijela koncesijske naknade. Stručno tijelo za ocjenu ponuda za koncesije na pomorskom dobru na sjednici održanoj 11. travnja ocijenilo je da ponuda i dopuna ponude ispunjava sve propisane uvjete i da je prihvatljiva ponuda tvrtke Sport B, koja je uz stalni dio koncesijske naknade od 1,85 milijuna kuna ponudila milijun kuna više za promjenjivi dio naknade i ukupno investicijsko ulaganje od 72,6 milijuna kuna, dok je Auro Bol ponudio gotovo 20 milijuna kuna manje, tj. 53,8 milijuna kuna.  Bulj pozvao na novi natječaj, SDP će tražiti skidanje točke s dnevnog reda Odluka povjerenstva o najboljem ponuđaču podigla je na noge sve u Bolu, a i šire. Miro Bulj iz MOST-a pozvao je da se natječaj ponovi zbog sumnjive odluke povjerenstva. "Natječaj se mora ponoviti zbog sumnje u ispravnost odluke povjerenstva. Ne može se dopustiti ponavljanje natječaja za plažu na Kašjunima kad je pod neuobičajenim okolnostima koncesija dodijeljena Dolisu Ante Dolića, bliskom prijatelju župana Zlatka Ževrnje. Ne smije se dopustiti da se koncesije za najvrjednije dijelove obale daju podobnima, a ne najkvalitetnijim ponuđačima jer ti sigurno neće raditi u korist županije, nego u korist svog džepa. Ponovite natječaj da ne bismo ostali bez plaže kakva je sada i po kojoj smo poznati u čitavom svijetu", kazao je Miro Bulj, kandidat MOST-a za župana splitsko-dalmatinskog. Pozvao je odgovorne u Općini Bol da slučaj prijave DORH-u ako sumnjaju na moguća kaznena djela. Kako doznajemo, SDP će sutra tražiti skidanje te točke s dnevnog reda Županijske skupštine. Vijećnik Damir Krstinić objasnio nam je zbog čega. "Grabov rat je dostavio potvrdu FINA-e da nisu u stečaju, no Povjerenstvu to nije bila dovoljno valjana potvrda, pa su tražili da im se dostavi potvrda Trgovačkog suda, što je i napravljeno u roku. Zlatni Rat je za nekog zlatna koka, a Boljanima je puno više od toga. Zlatnim ratom je 12 godina upravljala komunalna tvrtka Općine Bol i na njen rad nije bilo primjedbi. Njihova ponuda je bila čak i izdašnija od ove koja je prihvaćena", kazao nam je Krstinić. Čogelja: Tvrtke moraju priložiti garanciju banke za ozbiljnost ponude u visini 1 posto investicijskog ulaganja Pročelnika Čogelju pitali smo kako su odabrali koncesionara s ovako nezavidnim poslovnim rezultatima i čime su jamčili ulaganje od 72 milijuna kuna i koncesijske naknade od 1,8 milijuna kuna. "Županija provodi pozitivne pravne propise RH. Svi uvjeti natječaja regulirani su Vladinom Uredbom o postupku davanja koncesije na pomorskom dobru. Županija, stoga, nema nikakvog utjecaja na određivanje uvjeta i kriterija. Više puta se upozoravalo na manjkavu i nejasnu regulativu, ali Županija ne može u toj mjeri utjecati na izmjenu zakona. Međutim, iste treba poštovati i provoditi! Konkretno, Uredba propisuje da tvrtke moraju priložiti i garanciju banke za ozbiljnost ponude u visini 1 posto ponuđenog investicijskog ulaganja. To je jedina garancija ozbiljnosti ponude koju propisuje spomenuta Uredba. Plaćanje koncesijske naknade osigurava se prilikom potpisivanja ugovora o koncesiji. Koncesionar donosi bjanko zadužnice na dvostruki iznos ponuđenog stalnog iznosa koncesijske naknade. Ugovor se solemnizira kod javnog bilježnika te postaje ovršna isprava", odgovorio je Čogelja.