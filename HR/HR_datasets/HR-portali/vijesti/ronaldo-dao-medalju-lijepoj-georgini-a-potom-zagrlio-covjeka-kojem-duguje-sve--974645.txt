Foto: Getty Images / Guliver image  CRISTIANO RONALDO je rođeni pobjednik. Sinoć se borio sa strašnom obranom Juventusa, ali i protiv zlih jezika, kritika i osporavanja. S dva gola u finalu Lige prvaka, za 12. naslov Real Madrida, promijenio je povijest. Možda vam ide na živce, ali Ronaldova dostignuća vrijedna su divljenja.  Ronaldo je sinoć postao prvi igrač koji je zabio gol u tri različita finala Lige prvaka. Zabio je Realov 500. gol u Ligi prvaka, a svoj 600. u karijeri. No, najnevjerojatnije je da je Ronaldo od četvrtfinala do finala zabio nevjerojatnih deset golova. Kada je sudac u Cardiffu posljednji put puhnuo u zviždaljku, Realovi igrači su se raspametili. Skakali su u zrak, valjali se po travi i izvodili akrobacije da dođu do svojih najmilijih na tribinama.  Ronaldu je obitelj velika podrška u karijeri. Mama, sestra, brat i Cristiano Ronaldo Junior slavili su s njim na travnjaku. U obitelj je nedavno ušla i lijepa Georgina Rodriguez, nova Ronaldova djevojka s kojom je našao mir nakon raskida s ruskom manekenkom Irinom Shayk. Svoju medalju Ronaldo je stavio Georgini oko vrata. Još je jedan čovjek zaslužio Ronaldov zagrljaj u najljepšoj večeri njegove karijere, njegov nogometni otac Sir Alex Ferguson. Sreli su se u tunelu i razmijenili emocije.  "Šefe, kako ste?", dobacio je Ronaldo i bacio se u zagrljaj 75-godišnje legende s kojom je osvojio Ligu prvaka 2008. godine.  "Fantastična osoba. Alex Ferguson me naučio jako puno, smatram ga ocem i puno mi nedostaje", poručio je Ronaldo.