BIVŠI POTPREDSJEDNIK Vlade i bivši šef HDZ-a Tomislav Karamarko - koji je nedavno u Hrvatskoj osnovao institut - napisao je za EURACTIV opsežnu analizu hrvatske geostrateške pozicije na Balkanu i unutar Europe. > Službeno je: Karamarko se vraća, pokrenuo je think tank "za sigurnost i prosperitet" Karamarkovu analizu u nastavku prenosimo u cijelosti. "U nedjelju, Hrvati će izaći na birališta kako bi izabrali gradska vijeća i gradonačelnike diljem zemlje. Zašto su izbori u tako maloj EU zemlji vrijedni pozornosti?   Lokacija Hrvatske je od velike geostrateške važnosti - Balkan je preko sto godina katalizator globalnih i regionalnih vojnih sukoba. S predstojećim izborima u Albaniji i na Kosovu, kao i s kontinuiranim političkim krizama u nekoliko drugih balkanskih zemalja, ulazimo u novo razdoblje dubokih političkih i sigurnosnih rizika. Pozadina ovih političkih događanja zasjenila je ovogodišnju proslavu 25 godina hrvatske nezavisnosti. No, gledajući na tih 25 godina prošlosti, hrvatska pozitivna postignuća su značajna. Hrvatski narod je glavni junak u toj priči, on se, uz velike žrtve, prilagođavao novom svijetu te obvezao na konstruktivan put u budućnost. Od zemlje na rubu propasti postali smo zemlja članica Europske unije, članica NATO-a i lider u regiji". Hrvatska se nalazi na raskrižju "No, Hrvatska se danas nalazi na raskrižju. Usprkos našim uspjesima, situacija je neizvjesna, a problemi s kojima se suočavaju naša zemlja, regija i cijeli svijet sve su složeniji. Sada je vrijeme da se izgradi jača i prosperitetnija Hrvatska, u kojoj će svaki građanin imati šansu ostvariti bolju kvalitetu života. S tim ciljem, napravio sam prvi korak i službeno osnovao hrvatski Institut za sigurnost i prosperitet, koji će biti posvećen oblikovanju sljedećeg poglavlja Hrvatske i njezinih građana. To će biti prvi nezavisni think-tank, koji će okupiti najbolje umove u Hrvatskoj i svijetu, kako bismo se suočili sa složenim izazovima te predložili stvarna rješenja od kritične važnosti za hrvatsku budućnost. Institut će doprinijeti razvijanju integriranog plana za budućnost te odgovoriti na izazove koji su ključni za jaku demokraciju, sigurnost i ekonomiju. Nažalost, Hrvatska nema dugoročnu viziju za razvoj, niti ima resurse i kapacitete koji su u stanju riješiti njezine najteže probleme - kratkoročno razmišljanje i krizno upravljanje nas znatno opterećuju. Naš cilj je okupiti ljude, ideje i uspješne studije slučaja, koji se potom mogu primijeniti u Hrvatskoj kako bi se poboljšali životi sadašnjih i budućih generacija". Dugoročno razmišljanje "Ovo je pravi trenutak da se razmišlja dugoročno i da se oblikuju politike koje će Hrvatsku učiniti sigurnijom i bogatijom. Najbolji primjer ovoga je kolaps Agrokora, najveće kompanije i najvećeg poslodavca u Hrvatskoj, koji prijeti širenjem na širu ekonomiju. Prepuštam institucijama i sudovima da istraže uzroke krize, iako smatram da su pohlepa, sebični interesi i slab regulatorni okvir odigrali veliku ulogu u ovoj priči. Postoji i bitan međunarodni aspekt cijelog slučaja. Agrokor je dužan ruskim bankama, što može dovesti do ruskog utjecaja na hrvatsku ekonomiju te tako i na hrvatsku sigurnost. Kriza u Agrokoru također otkriva strukturalne probleme i nedovoljnu raznolikost hrvatske ekonomije. Naši najveći poslodavci su sezonske kompanije u turizmu te uvoznici. Hrvatski proizvodni kapaciteti su propali, kao i naša tradicionalna poljoprivredna baza. Nismo izvršili nužne financijske i političke investicije u to da se mladima omoguće dobri poslovi. Zbog toga smo suočeni s egzodusom talentiranih, kreativnih i motiviranih mladih ljudi iz Hrvatske. U nadolazećim mjesecima, u suradnji s našim međunarodnim partnerima, Institut će početi razvijati i voditi implementaciju novi programa, koji će osvježiti našu poljoprivredu i domaću proizvodnu bazu, kako bi se iskoristio talent mladih u Hrvatskoj". O resursima "Hrana i voda su među našim najvažnijim prirodnim resursima. Razvijanje snažnih ruralnih sredina je preduvjet uspješne zemlje. Možemo biti ponosni na svoja postignuća i biti nezavisna nacija. No, težak posao tek počinje. Nadam se da će moji sugrađani te svi prijatelji Hrvatske u Europi, Americi, Izraelu i drugdje podržati napore da izgradimo jaču, sigurniju i prosperitetniju Hrvatsku. Naš uspjeh će donijeti stabilnost i prosperitet cijelom Balkanu", zaključuje analitičar Karamarko.