Hrvatska je ove godine definitivno hit destinacija na njemačkome i drugim tržištima, a vodeći njemački touroperatori i drugi poslovni partneri s hrvatskim partnerima već sklapaju ugovore i za iduće dvije-tri godine za postelje i zrakoplove, rekao je u četvrtak u Münchenu ministar turizma Gari Cappelli. Ministar u Muenchenu boravi zbog turističkog sajma "f.re.e" na kojemu se među 60 zemalja predstavlja i Hrvatska sa svojom ponudom. "Na radnim sastancima u Münchenu s više od deset vodećih njemačkih touroperatora gotovo svi su mi kazali da sada na Hrvatsku gledaju puno dugoročnije nego prije, vjerujući da će i za par godina imati dobru potražnju, u čemu je najvažnije da se u našem turizmu održi visoka razina kvalitete servisa i gostoljubivosti koju pružaju domaći ljudi i radnici te da to sve prati i primjerena cijena", izjavio je novinarima na hrvatskom štandu ministar Cappelli. Ističući kako je to velika prednost Hrvatske, te da više nikoga ne zabrinjavaju cijene u Hrvatskoj, rekao je i da ih, osim ljetne sezone, sve više zanima predsezona i posezona, pa i kontinentalni dio zemlje. Ali, istaknuo je, može se dogoditi već ove godine da će potražnja biti veća od ponude i da će Hrvatskoj nedostajati kapaciteta da zadovolji svu potražnju. S te strane njemački su touroperatori malo zabrinuti zbog 'stop bukinga' hrvatskih hotelijera i drugih ponuditelja smještaja, za koji se ipak nadaju da ga neće biti, jer je trenutačno buking u Njemačkoj i više od 20 posto bolji nego lani za sve vrste smještaja. "Touroperatori žele suradnju s nama u promociji, vidjet ćemo što se može napraviti, pogotovo u segmentu udruženog oglašavanja za koji se dosta zanimaju, ali i odustaju zbog kompliciranosti modela tog posla s HTZ-om", rekao je Cappelli i najavio da će se već ove godine nastojati pojednostavniti i promijeniti pristup te se više oslanjati i za to angažirati i direktore stranih predstavništava HTZ-a". S touroperatorima, ali i s menadžmentom njemačkog autokluba ADAC-a, koji je iznimno važan za promidžbu kampiranja, ministar je razgovarao i o produljenju sezone te su se dogovorili da se krajem rujna 2018. u Hrvatskoj s ADAC-om organizira višednevni susret više od 200 vlasnika automobila - oldtimera s novinarima i drugima. "Bit će to dobra prilika za promociju produljenja sezone, no u svemu je bitno da hrvatske destinacije shvate da je potrebno da rade i izvan ljeta, a ne da se događa da pokušavamo osigurati nove aviolinije, a gosti u destinacijama nemaju što raditi po zimi, pa ni u proljeće i jesen. I u ta doba godine treba održati razinu kvalitete ponude i usluge, ali i manifestacije, trgovine i druge sadržaje ako Hrvatska stvarno želi stajati iza slogana 'full of life'", poručio je ministar turizma. Osim za hotele i kampove, svi su se zanimali i za obiteljski smještaj u Hrvatskoj, pri čemu se slažu da toj vrsti smještaja treba rekategorizacija, za što će, procijenio je Cappelli, trebati oko pet godina. Kako se sve više traže vile s bazenom, najavio je da će Ministarstvo turizma nastaviti s potporama za bazene, i za to uskoro objaviti natječaj. Na sastancima ministra i predstavnika touroperatora bio je i Selimir Ognjenović iz njemačkog ID Riva Toursa, koji je poručio kako trenutačno imaju oko 27 posto veći buking za Hrvatsku nego lani te da bi bilo dobro da hoteli u Hrvatskoj rade barem dva-tri tjedna dulje nego sada. Pozvao je sve da se zajedno s ID Rivom i HTZ-om uključe u promidžbu Slavonije i Baranje te je najavio da će onamo uskoro voditi i grupe Nijemaca. "Vidite kako se hrvatski turizam razvio, a 1990-ih, kada sam kretao u veći posao s turama iz Njemačke u Hrvatsku, Istru i dalje, nitko nije vjerovao u uspjeh niti je htio sudjelovati. Sada je vrijeme da vi učiniti više za Slavoniju", poručio je Ognjenović njemačkim i hrvatskim kolegama.