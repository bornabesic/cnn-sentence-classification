Povodom 85. rođendana vukovarske tvrtke Borovo danas je u Vukovaru započeo dvodnevni znanstveno-stručni skup na kojem sudjeluje 30-ak znanstvenika i stručnjaka, a kojega organizira Institut Ivo Pilar. Bila je to još jedna prilika da se podsjeti na nekadašnju snagu Borova koji je zapošljavao 24.000 radnika, proizvodio 20 milijuna pari obuće i 30.000 tona pneumatika. - Kada se govori o svim tim brojkama zaboravlja se kolika je zapravo bila veličina tvrtke. Borovo je raspolagalo s 200.000 četvornih metara zatvorenih proizvodnih i poslovnih prostora. Ovdje se proizvodila električna i toplinska energija. Sve je bilo povezano cestama, vodovodnom mrežom… Sve to bilo je podijeljeno kroz 62 poduzeća koja su poslovala unutar Borova. To je bila infrastruktura dostojna jednog većeg grada, rekao je nekadašnji član Uprave Borova Ivan Hubalek.    Vraćajući se u vrijeme 30-ih godina, kada je Borovo osnivano, Hubalek je rekao kako nisu točne informacije kako je tada češki industrijalac Jan Bata došao i samo tako počeo graditi pogone Borova kod Vukovara. - Bata je ovdje bio nazočan još od prije Prvoga svjetskoga rata. Poznato je kako je 20-ih godina, odmah poslije Prvog svjetskoga rata, imao tvrtku u tadašnjoj Kraljevini Srba, Hrvata i Slovenaca, rekao je Hubalek. Na skupu je voditelj vukovarskog područnog ureda Instituta Ivo Pilar Dražen Živić još jednom ukazao na potrebu reindustrijalizacije u Vukovaru ali i Hrvatskoj napominjući kako je Borovo zapravo bio pokretač razvoja cijeloga ovoga kraja. - Borovo je tijekom Domovinskoga rata pretpjelo velika razaranja od kojih se i danas pokušava oporaviti. Kriza Borova započela je puno prije Domovinskog rata i sigurno je da je dijelom bila uzrokovana i prevelikim brojem zaposlenih. Vukovar i njegova okolica gospodarski i društveni oporavak će doživjeti tek kada se revitaliziraju gospodarske grane za koje je potrebno ipak više radne snage, a to bi mogla značiti reindustrijalizacija ne samo Borova nego i drugih gospodarskih subjekata, rekao je Živić. Napomenuto je i kako su ratne štete koje je Borovo pretpjelo tijekom Domovinskog rata procijenjene na oko 306 milijuna eura. Borovo danas zapošljava 705 radnika i ima 90-ak svojih prodavaonica obuće. Godišnje se proizvede oko 400.000 pari obuće pri čemu se sve više radi na izvozu.  