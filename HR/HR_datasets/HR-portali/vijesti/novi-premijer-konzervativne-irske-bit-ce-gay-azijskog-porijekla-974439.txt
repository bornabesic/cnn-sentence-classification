Foto: Twitter IRSKA uskoro dobiva novog premijera. Zemlja koja ubrzano napušta konzervativnu rimokatoličku tradiciju imenovat će za premijera čovjeka koji se bavi zakonodavstvom, sina indijskog migranta i homoseksualca, Lea Varadkara, piše NewYorkTimes. Varadkar je simboličan prijelaz Irske u liberalnija društva Leo Varadkar je danas izabran za čelnika Ujedinjene irske stranke - Fine Gael čime je postao i čelnim čovjekom koalicije desnog centra, a s 38 godina ujedno će biti i najmlađi irski premijer. Svoj uspon u političkom svijetu može zahvaliti spremnošću za otvoreni dijalog, što je Ircima velika novina. On je u parlament ušao prije samo deset godina.  Varadkar je na simboličan način prijelaz Irske u liberalnije društvo, no on se sam predstavlja kao konzervativac pogotovo po pitanju koja se tiču gospodarstva te zakona i reda. U svojoj kampanji za čelnog čovjeka stranke iskoristio je svoj položaj ministra socijalne zaštite i otvoreno istupao protiv prijevara u socijalnoj skrbi.  Glasno protiv pobačaja, podrška istospolnim brakovima Svoje stranačke partnere iznenadio je i glasnim zagovaranjem protiv pobačaja govoreći kako stranka "treba biti topao dom za one koji imaju socijalno konzervativne stavove". 2015. godine otkrio je svoju seksualnost i bio pohvaljen za hrabrost od strane vlade i društva. Bilo je to doba kad su Irci raspravljali o ustavnom amandmanu koji bi omogućio istospolne brakove. Irska je ujedno bila i prva zemlja koja je legalizirala istospolne brakove na osnovu glasanja svojih građana.  Na mjestu premijera zamijenit će Enda Kennyja koji odlazi u mirovinu nakon što je otkriveno kako je upleten u skandal povezan uz policijsku korupciju. Premda Ujedinjena irska stranka - Fine Gael nema većinu u parlamentu, Varadkarov izbor bit će formalan jer ni jednoj stranci trenutno ne odgovaraju novi izbori.   Optužen za rasizam Varadkar se gotovo na samom početku svoje karijere u parlamentu susreo s optužbama za rasizam jer je predložio da se nezaposlenim migrantima plati kako bi napustili Irsku. Odbacio je optužbe i rekao da je mislio na dobrovoljni program, a ne prisilnu deportaciju.  Malo je vjerojatno da će novi premijer dugo uživati u svojoj funkciji s obzirom da glavni suparnik njegove stranke, Fianna Fail, može skupiti dovoljno podrške i zatražiti nove parlamentarne izbore u trenutku kad osjeti da joj to odgovara.  Očekuju ga brojni problemi U međuvremenu, irska vlada će se suočiti s brojnim problemima poput rasta cijene stanova, rasta ekonomske nejednakosti, lošeg zdravstva i policije. Tu je i prijetnja Trumpove administracije prema kojoj bi američke multinacionalne tvrtke bile spriječene financijski poslovati kroz irske niske porezne stope za tvrtke poput Applea, Facebooka, Googlea i Twittera. Tu je i Brexit koji bi mogao narušiti bliske veze s Britanijom, najvećim trgovinskim partnerom Irske. Varadkar je tijekom kampanje za vodstvo stranke izjavio kako nema namjeru imenovati posebnog čovjeka za Brexit sugerirajući da bi se on sam mogao suočiti s tim pitanjem.  Varadkar će postati premijer Irske 13. lipnja.