Polemike izazvane nalazom Državne revizije koji je pokazao da se tijela Hrvatskog audiovizualnog centra (HAVC) u poslovanju u 2015. nisu previše obazirala na zakone i propise ne stišavaju se već dva tjedna. Državni revizori HAVC-u su dali negativnu ocjenu, što je prava rijetkost u revizijskim izvješćima, a ravnatelj HAVC-a Hrvoje Hribar, pritisnut takvim nalazom, podnio je ostavku. U Hribarovu obranu odmah su stale udruge filmskih redatelja i producenata, koje su se okomile na Državnu reviziju tvrdeći da je svojim nalazom stvorila podlogu za političko preuzimanje hrvatske kinematografije. Posebno im smeta tumačenje da ravnatelj HAVC-a za raspolaganje imovinom i sredstvima za poslovanje većim od 50.000 kuna mora dobiti odobrenje Upravnog odbora, a ako je riječ o iznosima većim od 200.000 kuna, odobrenje ministrice kulture. Udruge iz toga iščitavaju da se više nijedan film neće moći snimiti bez “blagoslova” Vlade. Upozoravaju da će se tako potpuno izgubiti samostalnost HAVC-a. Činjenica je, međutim, da se radi o tijelu na čije se nezakonitosti upozorava godinama. Još 2012. tadašnje Upravno vijeće upozoravalo je da Hribar radi protuzakonito. Epilog je bila ostavka Upravnog vijeća, no u slučaj se uključila i zagrebačka policija. Utvrdili su kako postoji osnovana sumnja da je više od 400.000 kuna dodijeljeno filmskim projektima koji uopće nisu bili prijavljeni na javne pozive. Prozvani redatelji i tada su reagirali optužbama za “udar na hrvatsku kinematografiju” Što se poduzelo u vezi s tim izvješćem, upitali smo Državno odvjetništvo, iz kojeg nam je jučer odgovoreno kako provode izvide na temelju više kaznenih prijava te kako će postupiti i slijedom nalaza Državne revizije, u skladu sa svojim ovlastima. Članove HAVC-ovih tijela proziva se i za sukob interesa, a posebno su na udaru članovi Audiovizualnog vijeća čiji se projekti sufinanciraju upravo na temelju odluka tog vijeća. Vijeće je, primjerice, odlučilo s 3,7 milijuna kuna sufinancirati film “S one strane” Zrinka Ogreste, koji sjedi u istom vijeću. Na opasnost od sukoba interesa u tijelima HAVC-a upozoravalo je i Povjerenstvo za odlučivanje o sukobu interesa, koje je prije dvije godine odbacilo prijavu temeljenu na činjenici da je HAVC sufinancirao projekte tvrtke FIZ d.o.o, u Hribarovu vlasništvu. Povjerenstvo je zaključilo kako nije nadležno nad HAVC-om jer njegovi čelnici nisu dužnosnici u smislu Zakona o sprječavanju sukoba interesa. Predsjednica Povjerenstva Dalija Orešković i danas upozorava da zbog manjkavog zakonskog okvira izvan kontrole javnosti ostaje ne samo HAVC nego i članovi uprava brojnih institucija koje upravljaju ozbiljnim novcem, poput HBOR-a. – Na to smo upozorili i nadležna ministarstva koja pripremaju novu strategiju borbe protiv korupcije i izmjene Zakona o sprječavanju sukoba interesa i vjerujemo da će biti sluha za potrebu da u krug dužnosnika na koje se zakon odnosi uđu svi koji upravljaju tijelima s javnim ovlastima, kakav je i HAVC – kazala nam je Orešković. U ministarstvima uprave i pravosuđa pripremaju te dokumente, a neslužbeno se doznaje da bi oni mogli ići upravo u smjeru koji je naznačilo Povjerenstvo. Takvo bi rješenje sačuvalo kinematografiju od političke kontrole, ali i osiguralo kontrolu javnosti, a time i dokinulo praksu nekontroliranog trošenja. Prozivke za uvođenje političke kontrole nad kinematografijom odbijaju u novom Upravnom vijeću HAVC-a, iz kojeg poručuju da se “pojedinci boje da će ostati bez dijela kolača”. Član Upravnog odbora Ivan Kujundžić nezadovoljan je što je Hribar, iako u ostavci, otputovao u Berlin. – Ne znam kako je pravdao taj trošak, ali do nas dopiru informacije da tamo difamira hrvatske institucije – tvrdi Kujundžić. Činjenica je, međutim, da je Hribar još uvijek ravnatelj HAVC-a. Mandat mu istječe danas, a Upravno vijeće odmah će imenovati vršitelja dužnosti za prijelazno razdoblje te raspisati javni poziv za izbor novog ravnatelja.  05.05.2016., Zagreb - U kinu Europa u dvorani Mueller ravnatelj HAVC-a Hrvoje Hribar predstavio je godišnji izvještaj o radu Hrvatskog audiovizualnog centra. Video: Sanjin Strukić/PIXSELL >> Ornela Vištica se osvrnula na temu HAVC-a i Hribara i potakla burnu raspravu među glumcima >> Leon Lučev napisao post o HAVC-u i Hribaru: Imam potrebu ovo napisati kao branitelj 1. Politička kontrola: Redatelji nezadovoljni revizijom Udruge redatelja i producenata boje se da bi neka tumačenja revizije mogla dovesti do političke kontrole nad HAVC-om, odnosno da će o financiranju filmova odlučivati Vlada 2. Mobiteli i garažno mjesto: Trošili su mimo zakona HAVC je bez zakonskog uporišta povećao plaće, plaćao garažno mjesto u Kaptol centru i mobitele vanjskim suradnicima te financirao projekte izvan rokova, utvrdila je, među ostalim, Državna revizija 3. Kontrola javnosti: Članovi HAVC-a u sukobu interesa Umjesto kontrole Vlade, nad HAVC-om bi se mogla uvesti kontrola javnosti, kakvu predlaže Povjerenstvo za odlučivanje o sukobu interesa dužnosnika 4. Nisu prošli na natječaju: Hribarovi postupci pod izvidom Ravnatelj Hrvoje Hribar i prije je optuživan za nezakonitosti, a DORH već petu godinu istražuje navode policije da je 411.000 kuna dodijelio projektima koji nisu prošli na natječajima 