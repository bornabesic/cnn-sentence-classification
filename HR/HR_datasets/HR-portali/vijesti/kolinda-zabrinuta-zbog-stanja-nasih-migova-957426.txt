Foto: Hina PREDSJEDNICA Republike i vrhovna zapovjednica Oružanih snaga Kolinda Grabar-Kitarović nazočila je u vojarni "Pukovnik Marko Živković" na dočeku 5. hrvatskog kontingenta koji se vratio iz misije "Odlučna potpora" u Afganistanu, a tom je prigodom nenajavljeno obišla i zrakoplove Hrvatskog ratnog zrakoplovstva (HRZ), upoznala stanje, susrela se i razgovarala s pilotima te izrazila zabrinutost stanjem MiG-ova 21.  Zabrinuta stanjem zrakoplova  Predsjednica Republike, kako navodi Ured predsjednice, ostaje zabrinuta stanjem materijalnih resursa, odnosno zrakoplova MiG-21.  Naglasila je važnost borbene spremnosti HRZ-a i sigurnosti zrakoplova kao temelja za obavljanje zadaća. Dodala je kako nikada neće ni u zraku ni na zemlji dopustiti ugrožavanje ljudskih života.  Predsjednica je, kako ističe Ured, posebno pohvalila hrabrost i srčanost pilota koji svakodnevno ispunjavaju sve svoje zadaće te odlučno i beskompromisno štite hrvatsko nebo i teritorij, osiguravajući time nacionalnu sigurnost.  Vrhovna zapovjednica Oružanih snaga i nadalje će se snažno zalagati za modernizaciju materijalnih resursa i da se tijekom 2017. godine donese konačna odluka o kupnji novih borbenih zrakoplova, napominje Ured Predsjednice.