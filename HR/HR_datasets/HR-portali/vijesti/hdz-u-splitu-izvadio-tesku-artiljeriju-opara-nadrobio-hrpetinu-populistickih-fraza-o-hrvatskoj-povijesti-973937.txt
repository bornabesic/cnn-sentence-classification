Foto: Hina U SPLITU će borba za mjesto gradonačelnika trajati do zadnjeg trenutka, a današnji sukob Opare i Keruma ponovo je povisio tenzije. Kako najnovija anketa agencije Ipsos sugerira, Kerum je u tankom vodstvu.   HDZ je zato danas odlučio izvaditi teško oružje. U Split je stigao ministar Krstičević, a on i Opara su nabacili hrpu floskula o Domovinskom ratu i hrvatskoj povijesti najvaviši tako otvorenje Muzeja Domovinskog rata.   "Vrlo skoro ćemo osnovati muzej Domovinskog rata, a ja kao vrhunski muzealac i stručnjak u kulturi znam kako to treba napraviti," rekao je Krstulović Opara prilikom posjeta prostoru u Poljičkoj ulici u kojem su smješteni dosad prikupljeni eksponati iz Domovinskog rata a koji će biti pohranjeni u budućem muzeju Domovinskog rata.  Krstulović Opara je istaknuo kako je za njega nedopustivo da Split nema dostojan spomen za  "najslavniji dio Hrvatske i splitske povijesti - na heroje Domovinskog rata i na našu pobjedu u Domovinskom ratu."  Odgovarajući na novinarska pitanja, Krstulović Opara je istaknuo kako će edukativni dio tog muzeja biti smješten na atraktivnom mjestu na Rivi , odnosno u Mletačkoj kuli na obližnjem Voćnom trgu.  "Mletačka kula je simbol obrane Splita i u njoj ćemo na tri etaže prikazati prikupljenu opremu iz Domovinskog rata i doprinos najvećih heroja Domovinskog rata. To će biti edukativni dio muzeja, a drugi dio muzeja bit će na drugom mjestu," rekao je Krstulović Opara. Nije objasnio kako je to Mletačka kula simbol obrane grada i od koga. Odnosno za koga s obzirom da su kulu gradili Mlečani. U kampanju ubacio i Marka Marulića  Prema odluci splitskog Gradskog vijeća od  svibnja 2016. za muzej domovinskog rata namijenjen je prostor na splitskom Poljudu blizu stadiona Hajduka.  "Naša djeca moraju znati kako su obranjeni Split, Dalmacija i Hrvatska a upravo će se u ovom muzeju moći educirati," rekao je Krstulović Opara.  Edukativni dio muzeja objašnjavat će našu borbu za slobodu- "od 'Judite koju je napisao otac hrvatske književnosti Marko Marulić a koja je bila poziv Hrvatima na obranu od tadašnjeg otomanskog osvajača, preko heroja Petra Kružića i Petra Berislavića  do heroja Domovinskog rata kao što je bio Andrija Matijaš Pauk koji je poginuo u završnim operacijama Domovinskog rata 1995. godine." Pojačanje u obliku Damira Krstičevića  Ministar obrane i potpredsjednik Vlade Damir Krstičević, koji je s Krstulovićem Oparom, posjetio prostor u Poljičkoj ulici, istaknuo je kako vjeruje da će Krstulović pobijediti  u drugom izbornom krugu za splitskog gradonačelnika te da će u svojem mandatu gradonačelnika uspostaviti muzej domovinskog rata u Splitu.  "Kao ministar obrane učinit ću sve da institucije hrvatske države, u ovom slučaju ministarstva obrane, hrvatskih branitelja i unutarnjih poslova učinimo sve da se organizirano prikupe eksponati iz Domovinskog rata koji će biti smješteni u muzeju domovinskog rata u Splitu," rekao je Krstičević. Po njegovim riječima taj će muzej biti podsjetnik na "dane ponosa i zajedništva, a edukativno će mladim ljudima kazati kakva je to bila generacija koja je u ključnom trenutku obranila Hrvatsku."  "Domovinski rat u Dalmaciji bio je težak. Zborno područje Split pod zapovjedništvom svih zapovjednika, u ključnom trenutku generala Gotovine te zaslugom svih postrojbi i pričuvnih i domobranskih i 4. gardijske brigade obranilo je i oslobodilo našu Dalmaciju i sigurno je da je Splitu potreban muzej domovinskog rata," rekao je Krstičević.  Podsjetio je kako je inicijator osnutka tog muzeja Božo Zadro, pripadnik 4. gardijske brigade koji je u nedavnom prvom izbornom krugu izabran za vijećnika u splitsko Gradsko vijeće na HDZ-ovoj listi koju je predvodio Andro Krstulović Opara.  Božo Zadro, koji je donedavno bio i predsjednik Udruge 4. Gardijske brigade, kazao je kako Split kao grad muzeja mora imati i muzej domovinskog rata te je izrazio žaljenje što takav muzej u Splitu nije ranije osnovan.  Krstulović Opara je dometnuo kako će u budućem muzeju biti izložena i vojna odora Blage Zadre u kojoj je on tijekom Domovinskog rata bio ranjen četiri puta.