"Policija je državnom odvjetništvu dostavila svu prikupljenu dokumentaciju vezanu uz kaznenu prijavu koju su nevladine i humanitarne organizacije ranije podnijele državnom odvjetništvu", priopćeno je iz Ureda glavnog ravnatelja policije Liječnici bez granica i Liječnici svijeta optužile su hrvatsku policiju za nasilje prema migrantima koji pokušavaju ući iz Srbije u Hrvatsku. U optužbama se navodi da nasilje hrvatskih policajaca “ima isti oblik: udaranje palicama, uništavanje mobitela, otimanje novca”, rekao je Stephane Moissaing, šef misije Liječnika bez granice u Srbiji. O svemu se oglasio Ured glavnog ravnatelja policije priopćenjem u kojemu stoji da su policijski službenici u postupanju s migrantima dužni poštivati njihova temeljna ljudska prava i dostojanstvo. Priopćenje donosimo u cijelosti: “Policija je državnom odvjetništvu dostavila svu prikupljenu dokumentaciju vezanu uz kaznenu prijavu koju su nevladine i humanitarne organizacije ranije podnijele državnom odvjetništvu. U do sada policiji prijavljenim slučajevima nije utvrđeno neprofesionalno ili nezakonito postupanje policijskih službenika prema migrantima. Ukoliko nam budu prijavljena moguća nezakonita postupanja prema migrantima, kao i do sada, policija će poduzeti sve mjere i radnje radi utvrđivanja svih okolnosti događaja i provjere navoda. Napominjemo da svakodnevno kontaktiramo sa kolegama iz Republike Srbije o svim važnijim događajima, ali nikakvu obavijest o takvim događajima nismo dobili. Na kraju naglašavamo da su policijski službenici koji postupaju prema strancima dužni poštovati njihova temeljna prava i dostojanstvo, za što su i posebno educirani, i svaka uporaba sredstava prisile ili fizičke snage se detaljno analizira za svaki pojedini slučaj, a Ministarstvo unutarnjih poslova  u svakom slučaju skrbi da postupanje policije bude u skladu sa zakonitom primjenom policijskih ovlasti”, priopćeno je iz Ureda glavnog ravnatelja policije.