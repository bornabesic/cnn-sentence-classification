Trudnica u porodu odlučuje hoće li šetati, sjediti, nešto popiti ili pojesti, uz nju može biti pratnja po njezinu izboru, ona bira položaj za rađanje, svaki postupak joj se mora objasniti, a ona ga ima pravo odbiti jer nema standardiziranih procedura pa tako, primjerice, klizma nije samorazumljiv dio pripreme svakog poroda – neka su od pravila koja rodilišta moraju usvojiti i primjenjivati žele li oznaku “Prijatelj majki i djece”. Naime, “Rodilište prijatelj djece” znak je koji nosi svako rodilište u Hrvatskoj, a da bi postala i prijateljem majki rodilišta trebaju implementirati deset temeljnih kriterija. Poštovati želje žene Te su kriterije definirale ključne ginekološke i pedijatrijske organizacije te Unicef, a u nas je u tijeku inspekcija Ministarstva zdravstva u četiri hrvatske bolnice koje su prije šest mjeseci ušle u taj projekt. Među spomenutim kriterijima se navodi i poštovanje rodilja drugih kultura, njihovih običaja, omogućuje se prevoditelj, posebna pozornost prema HIV pozitivnim rodiljama, ne dopušta se nikakav oblik zlostavljanja – emocionalno, psihičko, fizičko, verbalno, financijsko. Može se činiti suvišnim ova posljednja napomena, tj. kriterij, no valja se prisjetiti niza javnih svjedočanstava trudnica o ignorantskom ponašanju, uvredama i psovkama koje su doživjele u nekim hrvatskim rodilištima. – U KB Merkur trudimo se oduvijek biti prijatelj i majke i djeteta. I prije ovog projekta prihvaćali smo ženine želje i kod nas nema diskriminacije. Treba više razgovarati i komunicirati; imali smo edukaciju za osoblje i predavanja kako treba komunicirati, kako rješavati tešku komunikaciju, došle su nam predstavnice nacionalnih manjina da nam pojasne koje su njihove specifičnosti. Uglavnom, kontinuirano smo zadnje dvije godine radili na tome da ispunimo te uvjete – objašnjava prof. dr.bsc. Ratko Matijević, predstojnik Klinike za ženske bolesti i porode u toj bolnici. Na početku tog pilot-projekta četiri uključena rodilišta (KB Merkur, KB Sveti Duh, KBC Rijeka i OB Zabok) morala su napraviti samoocjenu koliko u svojoj praksi primjenjuju deset temeljnih kriterija. Inspekcije koje su u tijeku donijet će pak svoje mišljenje i tada će se znati je li ijedno rodilište u te četiri bolnice zadovoljilo kriterije te će postati prvo rodilište koje je i prijatelj majki. Jedna od navedenih točaka jest i omogućavanje majki koja je rodila mrtvorođenče ili je pak ostala bez novorođenčeta dostojan oprost od svojeg djeteta, omogućiti roditeljima da preminulo dijete zagrle i dodirnu ako to žele, osigurati im psihološku pomoć. Promicanje dojenja U KB Sveti Duh pak inspekcija je bila prošli tjedan te, kako kaže doc. dr. sc. Berivoj Mišković, nakon analize očekuju zaključke odnosno mišljenje. – Prema onomu što ovdje radimo, mislim da ispunjavamo kriterije. Imamo brojčane pokazatelje koji su prema preporuci stručnih udruženja za tercijarni centar i pokazuju dobru skrb o trudnicama i djeci – kaže predstojnik Klinike za ginekologiju i porodništvo bolnice Sveti Duh. Inače, svaka bolnica koja želi takav naslov mora već biti označena kao prijatelj djece, što znači stalni zajednički boravak rodilje i djeteta, promicanje dojenja i pomoć pri dojenju itd. Pisana pravila postupanja prema trudnicama, rodiljama, babinjačama, njihovim obiteljima i novorođenčadi Zdravstveno i nezdravstveno osoblje mora proći 20-satni tečaj za primjenu ovih pravila Žene biraju položaj rađanja, hranu i piće, moraju biti dostupne informacije kada se to sve iz medicinskih razloga mora ograničiti Tijekom porođaja uz rodilju može biti jedna osoba od povjerenja po vlastitu izboru Skrb prilagođena drukčijim kulturama, upoznati rodilju s politikom kuće uz pomoć prevoditelja kojeg treba osigurati rodilja. Poseban naputak koji definira psihološku pomoć i omogućuje oproštaj majci, roditeljima, koji su dobili mrtvorođenče ili izgubili dijete Zabrana zlostavljanja bilo koje vrste. U slučaju kršenja ljudskih prava moraju biti dostupni mehanizmi prijave. Ako rodilja nema zdravstveno osiguranje, bolnica ne smije uvjetovati njezin otpust plaćanjem računa. Nema rutinskih postupaka poput brijanja spolovila, davanja klizme, prokidanja vodenjaka, CTG-a itd. Primjena bilo kojeg postupka mora biti opravdana. Dostupnost metoda ublažavanja boli. Potrebno je imati naslov “Bolnica/rodilište prijatelj djece”