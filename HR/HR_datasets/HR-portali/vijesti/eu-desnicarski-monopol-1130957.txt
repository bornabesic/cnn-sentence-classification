Političke karte u Bruxellesu i Berlinu počele su se neočekivano preslagivati nakon što je njemački socijaldemokrat Martin Schulz jučer ujutro objavio da se povlači s mjesta predsjednika Europskog parlamenta te da će se kandidirati na njemačkim parlamentarnim izborima sljedeće godine. To otvara mogućnost da se kandidira kao protukandidat Angeli Merkel u borbi za mjesto novog njemačkog kancelara, ali također otvara i mogućnost da europski pučani zasjednu i na mjesto predsjednika EP-a, što bi im donijelo kontrolu nad tri najvažnije institucije Europske unije. Iz redova pučana, naime, već sada dolaze predsjednik Europskog vijeća Donald Tusk i predsjednik Europske komisije Jean-Claude Juncker, a po dogovoru o velikoj koaliciji iz lipnja 2014. pučanima pripada i mjesto predsjednika Europskog parlamenta nakon što Schulz ode s te dužnosti, iako europski socijaldemokrati sada najavljuju da će se boriti protiv takvog “desničarskog monopola”. – Desničarski monopol u institucijama EU bio bi neprihvatljiv. Moramo osigurati da se poštuje politička ravnoteža – komentirao je Gianni Pittela, talijanski europarlamentarac i šef kluba zastupnika socijalista i demokrata. Šef kluba zastupnika europskih pučana, Nijemac Manfred Weber mogao bi postati najizgledniji kandidat za novog predsjednika EP-a, no jučer se nije o tome izjašnjavao niti isticao kandidaturu. Samo je najavio da će pučani odabrati kandidata sljedeći mjesec. No, moguće je da će podržati nekoga iz druge političke grupacije koja dijeli europske vrijednosti s pučanima, a moguće je i da zbog dolaska pučanina na čelo EP-a dođe i do rotacije na čelu Europskog vijeća, gdje Tusku formalno mandat završava u svibnju 2017., ali se dosad smatralo da postoji konsenzus da mu bude produljen i nakon toga. Ili je čak moguća i promjena na čelu Europske komisije, gdje Jean-Claude Junckeru mandat ne istječe do listopada 2019., no postoje kritičari koji bi željeli da ode jer smatraju da Juncker previše pije, a premalo radi. Objavljujući povlačenje iz EP-a, Schulz nije potvrdio ono o čemu se neslužbeno spekulira, da želi postati kandidat SPD-a za kancelara, već je samo rekao da će se kandidirati za Bundestag u svojoj pokrajini Sjevernoj Rajni – Vestfaliji. No, i kao njemački zastupnik, a sutra možda i čelnik ili član njemačke vlade, plan mu je voditi europsku politiku. – Ostat ću uključen u europski projekt. Europske integracije jedan su od najuspješnijih projekata naše civilizacije – najavio je Schulz. Njemačka stranka SPD trenutačno je slabiji partner u velikoj koaliciji koja je na vlasti u Berlinu, a u anketama se vrti oko 25 posto potpore birača, iako posljednjih mjeseci pada na 22-23 posto. Šef SPD-a Sigmar Gabriel također se želi kandidirati za kancelara i Schulz bi trebao prvo pobijediti njega prije no što izađe na megdan kandidatkinji CDU-CSU Angeli Merkel, koja planira na izborima u jesen 2017. ići po četvrti mandat njemačke kancelarke.  >> Nema ni maturu, a spriječio bi 4. mandat kancelarke Merkel Ukrajinski predsjednik Petro Porošenko jučer je u Bruxellesu, na summitu lidera EU i Ukrajine, dobio europsku podršku za smjer u kojem vodi Ukrajinu, ali također i ostao kratkih rukava po pitanju ukidanja viza Ukrajincima za putovanje u EU te dobio poruku da odlučnije stane na kraj korupciji u svojoj zemlji. Predsjednik Europske komisije Jean-Claude Juncker rekao je Porošenku da će se zemlje članice EU dogovoriti o viznoj liberalizaciji s Ukrajinom do kraja ove godine, a predsjednik Europskog vijeća Donald Tusk dodao je kako do kraja godine očekuje produljenje sankcija EU protiv Rusije zbog ilegalne aneksije Krima i neispunjavanja mirovnog sporazuma iz Minska koji se tiče istočne Ukrajine. No, unatoč takvim obećanjima mnogi u Kijevu strahuju da će potpora EU-a Ukrajini oslabiti nakon dolaska Donalda Trumpa u Bijelu kuću jer su SAD i EU dosad djelovali koordinirano i odlučnije nego što se to očekuje sada s izabranim predsjednikom Trumpom. Što se ukidanja viza tiče, tu odluku usporavaju dvije najsnažnije države članice EU, Njemačka i Francuska, čiji političari strahuju da ukidanje viza Ukrajincima ne bi dobro prošlo među biračima koji u te dvije zemlje izlaze na izbore sljedeće godine.