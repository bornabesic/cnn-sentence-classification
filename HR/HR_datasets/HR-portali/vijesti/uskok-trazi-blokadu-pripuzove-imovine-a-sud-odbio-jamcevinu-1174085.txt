Kada je Petar Pripuz prije dvije godine u sklopu akcije Agram najprije priveden, a potom i pritvoren zbog sumnje da je Milana Bandića i tadašnjeg šefa Holdinga Slobodana Ljubičića poticao da njegovoj tvrtki za zbrinjavanje otpada namještaju milijunske poslove na štetu Grada, na slobodu je izašao relativno brzo. U Remetincu je iza rešetaka proveo tek desetak dana, a na izlasku je kratko poručio kako “sve ružno potiskuje”, nakon čega se gotovo potpuno povukao iz javnog života. I dalje nemaju pojma gdje je Medijsku pozornicu uspješno je izbjegavao sve do ove srijede kada je uhićen u bolnici Sveti Duh zbog sumnje da je organizirao zločinačko udruženje u kojem je uz njega bilo još dvanaest ljudi koji su, kako se sumnjiče, iz C.I.O.S.-a u zadnjih pet i pol godina izvukli 98 milijuna kuna “keša” te utajili 22 milijuna kuna poreza. Iako Pripuzov zadnji boravak u pritvoru nije bio toliko dug, i to ponajprije zato što je tada sudac istrage prihvatio da se suvlasnik C.I.O.S.-a pusti uz jamčevinu tešku 7,75 milijuna kuna, ovoga puta stvari za Pripuza neće biti tako jednostavne. Naime, u četvrtak nešto prije 23 sata na Županijskom sudu u Zagrebu njemu, njegovu sinu Anti te još sedmero osumnjičenika određen je istražni zatvor zbog opasnosti od ponavljanja kaznenog djela. Sudac istrage sada, međutim, nije prihvatio prijedlog obrane da mu se istražni zatvor zamjeni jamčevinom, pa je zasad neizgledno da bi Pripuz tako skoro mogao izaći na slobodu. Na slobodi se još uvijek, premda je drugoosumnjičeni u cijelom slučaju, nalazi Ante Pripuz, a policija i USKOK još uvijek nemaju pojma gdje se on nalazi, baš kao ni njegova odvjetnica Laura Valković koju je angažirala Antina supruga. On je u srijedu navečer parkirao automobil u podzemnoj garaži na Črnomercu, mobitel ostavio u njemu i nestao. Neke nikada nije ni vidio Iako je od petka i službeno u pritvoru, Petar Pripuz još se uvijek nalazi na Svetom Duhu gdje je završio zbog problema sa srcem, a tamo njegovu sobu čuvaju policajci. Tek nakon što doktori daju zeleno svjetlo bit će premješten u Remetinec ili u Bolnicu za osobe lišene slobode u zagrebačkoj Dubravi. Zbog zdravstvenih problema Pripuza su u četvrtak istražitelji ispitivali u njegovoj bolničkoj sobi, gdje je na njihova pitanja s kraćim pauzama odgovarao gotovo tri sata. Između ostalog, kazao je i kako većinu ljudi koji su s njim osumnjičeni ne poznaje, a da neke od njih nikada nije ni vidio. – U odnosu na Petra Pripuza predloženo je 37 svjedoka, a ukupno ih je predloženo više od 130. Kada tu činjenicu spojimo s brojem osumnjičenih i onom da se inspektori iz C.I.O.S.-a odnijeli između 100 i 200 tisuća stranica papira i dokumenata, jasno je da se radi o ogromnom postupku koji bi mogao potrajati godinama – kazao je Pripuzov odvjetnik Anto Nobilo. Nadodao je i kako je točno da je sudac istrage prihvatio prijedlog USKOK-a da se njegovu klijentu blokira imovina kako bi se osigurala naplata imovine koju je stekao na, kako se sumnjiči, ilegalan način.