SPLIT - Kandidat Hrvatske građanske stranke (HGS) za splitskog gradonačelnika Željko Kerum u četvrtak je izjavio kako je "jako potresen" zbog incidenta na sučeljavanju s protukandidatom Androm Krstulović Oparom (HDZ), koji je u srijedu organizirao dnevnik "Slobodna Dalmacija", ocijenivši kako ga je Krstulović Opara "provocirao i vrijeđao" te mu se, nakon sučeljavanja, unio "licem u lice."   - Jako sam potresen i žalostan zbog jučerašnjeg (srijeda) incidenta na sučeljavaju mene i Opare. Osjećam potrebu da vam iznesem istinu, ističe Kerum u priopćenju.   Smatra da je tijekom sučeljavanja bio "puno bolji, uvjerljiviji i jasniji" te da ga je Opara 50 minuta provocirao, pitajući ga zašto ga (Oparu) ne gleda u oči.   - Izbjegavam provokaciju i govorim uredniku da vrijeme istječe, da se držimo teme ili idem. Emisija se nastavlja, Opara i dalje provocira i vrijeđa. Upozoravam ga da prestane jer ću i ja njega početi vrijeđati, a on neće prestati i počinju uvrede, objašnjava Kerum.   Tada, kaže, urednik vidi da novinari ne mogu kontrolirati situaciju i emisija se završava, a Opara mu se unosi u lice.   - Prestaje snimanje, skidam mikrofon, Opara se diže, unosi mi se licem u lice. Računam da će me udariti. Kroz glavu mi prolazi priča kako je njegov predak u polju 'oparao' nožem susjeda, tako su i dobili obiteljski nadimak Opara!, navodi Kerum iznoseći svoju verziju incidenta, tvrdeći da je bio isprovociran.   Kerum kaže kako je "naivno" prihvatio sučeljavanje u "Slobodnoj Dalmaciji", ali se odazvao jer je obećao, iako se zbog toga sada "grize".   Prema navodima "Slobodne Dalmacije", za vrijeme sučeljavanja Kerum je izvrijeđao Krstulovića, a kad su se kamere isključile, mikrofoni su zabilježili Kerumove prijetnje Opari. - Izmičem se i kažem: "Šta gledaš? Dat ćeš kroše?", a on viče: "Snimajte, snimajte". Napuštam prostoriju i promrmljam: "pe***". Evo dragi sugrađani na koji način odrađuju izjavu premijera Plenkovića da će sve učinit da dobiju Split!, zaključio je Kerum u priopćenju. Svjedoci su bili novinari i tehničko osoblje "Slobodne Dalmacije", koji su, navodi se, bili u šoku dok je Krstulović "prilično mirno otrpio vrijeđanje i optužbe te je inzistirao na tome da se snimka sa svim uvredama na njegov račun objave u cijelosti".   Kandidat HDZ-a priopćio je u srijedu nakon sučeljavanja da otkazuje sva planirana sučeljavanja s Kerumom.   - Salve gnjusnih, odvratnih uvreda i prijetnji koje je uputio (Kerum) na moj račun ispod su svake razine ljudske komunikacije da bi ih ponavljao. To nije bilo sučeljavanje argumentima i rasprava o programu, to je bilo ludilo jednog poraženog čovjeka, koji se sa svojim neuspjesima očito ne zna nositi, izjavio je Krstulović Opara.