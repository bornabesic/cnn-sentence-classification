Božo Petrov povukao je hrabar potez koji se mnogi ne bi usudili povući. Tim je riječima jučer Nikola Grmoja komentirao kaznenu prijavu koju je šef njegove stranke podnio protiv vlasnika posrnulog Agrokora Ivice Todorića. Objasnio je da se hrabrost Bože Petrova krije u činjenici da je Agrokor jedan od najvećih oglašivača i da se zato može očekivati kako će mediji kaznenu prijavu dočekati “na nož”. U Mostu očito ne žele vidjeti koliko štete može donijeti praksa u kojoj osoba na tako visokoj funkciji kakva je predsjednik Sabora povremeno, kada joj to odgovara, pokušava glumiti “običnog građanina”. U ovoj situaciji problem čak i nije toliko u tome što je Petrov predsjednik Sabora koliko u tome što je na čelu Mosta, stranke koja čini parlamentarnu većinu i bez koje te većine nema. Kao takav očito uživa visok ugled među Mostovim zastupnicima. Oni pak, zajedno s ostalim zastupnicima većine, mogu presudno utjecati na sudbinu glavnog državnog odvjetnika, a time im se otvara i mogućnost utjecaja na rad Državnog odvjetništva. Koliko je važno izbjeći takav utjecaj, ne treba previše objašnjavati, pogotovo kada znamo koliko je povjerenje građana u pravosuđe, ali i u Sabor i politiku općenito. Potez koji je Petrov povukao “kao građanin” mogao bi se protumačiti kao pritisak na pravosuđe i u tome leži razlog zašto s pozicije na kojoj je sad ni na koji način ne smije sugerirati DORH-u što bi trebao raditi. Čak ni u situaciji u kojoj je jasno da bi DORH morao reagirati po službenoj dužnosti. Na argumentiranu kritiku Most bi trebao odgovoriti protuargumentima, a ne tezama o povezanosti medija s Todorićem. Uz to, Grmoja ne bi smio zaboraviti da je u Hrvatskoj malo onih koji na ovaj ili onaj način nemaju veze s Agrokorom. Mostovci bi zato trebali nastaviti manifestirati hrabrost pa, primjerice, postaviti pitanje koliko će ulagačima biti uvjerljive državne obveznice koje će plasirati ministar financija koji je na funkciju došao iz uprave Agrokora, koju se proziva za “naštimavanje” bilance. > > Bulj kandidat za župana, Grmoja: Božo Petrov napravio je hrabar potez > > Božo Petrov podnio prijavu DORH-u protiv Ivice Todorića > > Završila nova runda pregovora bankara i dobavljača: 'Svi stavovi su usuglašeni. Sve će biti potpisano između banaka i Agrokora' 