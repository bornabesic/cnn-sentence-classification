Rusija je otkrila detalje o borbenom zrakoplovu Suhoj Su-30SME, zapravo izvoznoj inačici moderne verzije "Flankera" koji je u redovnu službu ušao prošle godine. Na međunarodnoj izložbi u Maleziji predsjednik korporacije Oleg Demčenko otkrio je specifikacije novog dvosjeda, varijante Suhoja Su-30SM koji je nedavno ušao u sastav zračnih snaga Rusije i Kazahstana, piše Janes.com. Podsjetimo, Su-30SM je dobro primljen, tako da su nadležne sile u ruskim zračnim snagama početkom 2016. naručile još 30 komada ovog lovca, čime je "Flanker" postao glavni adut zračnih snaga s više od 100 zrakoplova u sastavu zračnih snaga i mornarice. Izvozna varijanta Su-30SME teži malo više od 26 tona, može uzletjeti i s težinom do 34 tone (više oružja, pun spremnik...), a maksimalna brzina mu je 1,75 Macha. Operativni radijus mu je 1280 km na razini mora (s brzinom od 800 km/h), 3000 km na velikim visinama (s brzinom od 900 km/h) i 5600 km s dodatnim nadolijevanjem goriva u zraku.  Za pogon zrakoplova zadužena su dva AL-31FP mlazna motora s mogućnošću usmjeravanja potiska, koji razvijaju 74,5 kN suhog potiska i 122,88 kN potiska s naknadnim sagorijevanjem. Ovi motori omogućuju zrakoplovu da nosi oružje teško 8.000 kilograma, koje se može postaviti na 12 nosivih točaka.   Avionika je također poboljšana pa je zrakoplov opremljen infracrvenim i laserskim ciljnicima za označavanje i gađanje meta na zemlji. Novi radar pak može istovremeno pratiti 15 zračnih meta, dok istovremeno može napasti njih četiri. Otkriveno je i da Su-30SME ima integrirani elektro-optički senzor za ciljanje spojen s navigacijskim sustavom, displej za prikazivanje meta na viziru kacige i satelitski navigacijski sistem kompatibilan s formatima GLONASS i NAVSTAR.  - Su-30SME je nadograđena verzija moderne platforme bazirane ruskim komponentama. Kako će se razvijati bazična ruska Su-30SM varijantna, tako će poboljšavati i performanse izvozne varijante Su-30SME - otkrio je Demčenko. Cijena ovog zrakoplova nije otkrivena, ali pretpostavlja se da će biti oko 34 milijuna dolara po zrakoplovu. Varijante Suhoja Su-30 inače su prilično popularne diljem svijeta pa se tako nalaze u sastavima zračnih snaga Alžira, Kine, Indije, Indonezije, Kazahstana, Malezije, Ugande, Venezuele i Vijetnama. Kako će nova varijanta Flankera, koja se smatra borbenim zrakoplovom 4+ generacije, proći na međunarodnom tržištu ostaje vidjeti. S obzirom na drastično rezanje vojnog budžeta i zasad nimalo impresivni izvoznički "uspjeh" borbenog zrakoplova 4++ generacije Suhoja Su-35S (naručile su ga tek Kina i Indonezija i to ne u velikim brojevima) i još uvijek nedovršenog borbenog zrakoplova 5. generacije Suhoja PAK FA (tek je Indija zainteresirana za zajednički razvoj svoje varijante, što trenutno visi u zraku), Rusi se nadaju da će poboljšana varijanta pouzdanog, ultra agilnog i jeftinijeg Flankera proći bolje.