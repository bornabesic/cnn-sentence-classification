Isplata zaostatka mirovina pripadnicima HVO-a, Zakon o hrvatskim braniteljima, hitni saziv plenarne sjednice o pravima Hrvata u dijaspori, rješavanje problema dvostrukog oprezivanja hrvatskih građana u inozemstvu i izrada akcijskog plana za uključivanje gospodarstvenika dijaspore te donošenje zakona u tu svrhu bilo je pet uvjeta kojima je nezavisni zastupnik Željko Glasnović uvjetovao potporu hrvatskoj Vladi.Te zahtjeve jučer je objavio i na svojoj Facebook stranici, a svojim potpisom podržali su ih premijer Andrej Plenković, ministar branitelja Tomo Medved i Zdravka Bušić, državna tajnica u Ministarstvu vanjskih i europskih poslova, a Glasnović je zauzvrat dao potpis podrške Gordanu Jandrokoviću za novog šefa Sabora. Njegova potpora Vladi veliki je obrat u odnosu na ono što se događalo u četvrtak, kada se raspravljalo o opozivu ministru financija Zdravku Mariću. Glasnović je tada odbio glasovati u sabornici, a kako je poslije objasnio, na takav potez se odlučio jer ne želi biti "ping-pong loptica između lijeve i desne Udbe". Ranije je pak najavljivao da neće podržati Vladu koju će podržati SDSS Milorada Pupovca ili pak HNS Vesne Pusić. Glasnovićevu potporu vladajućima, prema saznanjima Jutarnjeg, omogućio je pak ministar Medved. - Nakon dugog razmišljanja i neprospavane noći zvala me jedna majka hrvatskog branitelja. Rekla mi je da sam ja bio zapovjednik njenom sinu koji je poginuo. Ja sam onda znao da ja predstavljam ljude iz HVO-a, 2000 ljudi je počinilo samoubojstvo nakon rata. Ja sam morao neke uvjete staviti na stol, a Medved je potpisao te zahtjeve. I Plenković je to potpisao, moja je savjest čista. Dvije su kratke točke, rješavanje pitanja HVO-a i rješavanje pitanja hrvatske dijaspore - objasnio je svoj čin Glasnović. Nakon dane potpore, njegova Facebook stranica doslovce se užarila. "Ti si sramota", "A gdje su tu SDSS, IDS i HNS?", "Jadna domovina u kojoj su takvi generali", "Upravo si potpisao za desno krilo UDBA-e", "S tim papirom si možete obrisati svoju izdajničku guzicu", "Zar i ti, sine Brute", bili su neki od komentara.