Predsjednik Uprave i glavni direktor mađarske OTP Bank i potpredsjednik Odbora direktora MOL-a Sandor Csányi izjavio je u petak u Splitu kako je mađarska naftna kompanija spremna hrvatskoj Vladi prodati Inu te pozvao pravosudna tijela u Hrvatskoj da povuku tjeralicu protiv predsjednika Uprave MOL-a Zsolta Hernadija. "Spremni smo i prodati Inu, ako je hrvatska Vlada želi kupiti. A ako je hrvatska Vlada ne želi ili nije u mogućnosti kupiti, onda smo spremni i dalje surađivati", rekao je Csányi na konferenciji za novinare OTP banke u povodu preuzimanja Splitske banke. Po njegovim riječima, nije lako surađivati "kada je Ustavni sud već dvije odluke odbio." Csányi navodi da je Skupština Interpola uklonila Hernadija s tjeralice te da prema odluci arbitraže u Ženevi nije bilo mita i korupcije (povezano s prvim izmjenama dioničarskog ugovora i ugovora o plinskom biznisu potpisanih u siječnju 2009. godine).  "Bez obzira ne sve to, gospodin Hernadi je i dalje na tjeralici Europske unije temeljem zahtjeva Hrvatske," kazao je Csányi, koji je izrazio nadu da će Hrvatska povući tjeralicu protiv Hernadija. "Naravno, kao i u svim demokratskim državama pravosuđe je nezavisno od hrvatske Vlade. Zamolio bih i pravosudne organe da malo ubrzaju svoje procese što će, nadam se, rezultirati povlačenjem tjeralice", rekao je Csányi. Po njegovom tumačenju, MOL već godinama radi na tomu da se riješi pitanje oko Ine, a glavni je cilj MOL-a da ima dobre odnose s hrvatskom Vladom ne samo u interesu MOL-a nego i u interesu hrvatskog gospodarstva. "Cilj MOL-a je da bude značajan igrač i doprinese boljem hrvatskom gospodarstvu", poručio je. Na novinarski upit je li kupnja Splitske banke od strane OTP banke Hrvatske na bilo koji način povezana sa situacijom MOL-Ina, Csányi je odgovorio niječno. "Ova akvizicija nema nikakve veze s Inom i MOL-om", naglasio je. Dodao je kako je osobno podržao tu akviziciju u bankarskom sektoru u koju je uložen "velik iznos". "To pokazuje kako smo odlučni podržati dobre hrvatsko-mađarske gospodarske odnose", poručio je Csányi.