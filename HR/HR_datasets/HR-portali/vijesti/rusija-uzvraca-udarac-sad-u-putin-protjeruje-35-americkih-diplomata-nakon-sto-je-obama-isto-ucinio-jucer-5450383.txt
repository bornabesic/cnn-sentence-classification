Rusija će protjerati 35 američkih diplomata kao odgovor na sankcije koje je Washington nametnuo Moskvi zbog navodnog miješanja u američke predsjedničke izbore, rekao je u petak ruski ministar vanjskih poslova Sergej Lavrov. "Ministarstvo vanjskih poslova (...) predložilo je ruskom predsjedniku da proglasi nepoželjnima 31 diplomata iz američkog veleposlanstva u Moskvi i četvero iz američkog konzulata u Sankt Peterburga", rekao je Lavrov u intervjuu za rusku televiziju. Američki predsjednik Barack Obama naredio je u četvrtak protjerivanje 35 ruskih diplomata osumnjičenih za špijuniranje i nametno sankcije dvjema ruskim obavještajnim agencijama zbog navodnog hakiranja Demokratske stranke pred predsjedničke izbore ove godine. Lavrov je odgovorio da su te američke optužbe neutemeljene i poručio da sankcije neće proći bez odgovora. Ruski premijer Dmitrij Medvevev izrazio je žaljenje što Obamina administracija završava svoj mandat u "proturuskoj agoniji". "Žalosno je što Obamina administracija, koja je počela obnavljati naše veze, završava mandat u proturuskoj agoniji. RIP (počivali u miru)", napisao je na svojem Facebook profilu. Izrabrani američki predsjednik Donald Trump izjavio je da će se idućeg tjedna sastati s čelnicima američkih tajnih službi, nakon odluke predsjednika Obame da uvede sankcije Rusiji. Trump je u priopćenju rekao kako očekuje da ga vodeći ljudi obavještajne zajednice izvijeste o svim činjenicama. No, dodao je da je "vrijeme da se naša zemlja počne baviti važnijim i boljim stvarima". Trump je ranije rekao da ne vjeruje u te optužbe i nejasno je hoće li novi predsjednik, koji je u nekoliko navrata javno hvalio ruskog predsjednika Vladimira Putina, ukinuti najnovije mjere kada 20. siječnja preuzme dužnost. Mjere, koje je Obama uveo posljednjih dana svog mandata, novi su udarac američko-ruskim odnosima koji su već zategnuti zbog neslaganja oko Ukrajine i Sirije. Obama je rekao da to nisu sve sankcije i upozorio da će SAD poduzeti druge mjere kada za njih bude vrijeme, uključujući i one koje neće biti javno objavljene. U priopćenju s odmora na Havajima pozvao je "prijateljske i zemlje saveznice" SAD-a da "zajedno rade na suprostavljanju ruskom potkapanju dobrih međunarodnih običaja i uplitanju u demokratski proces". Američki State Department je ranije objavio da je zatvorio dvije ruske zgrade u Marylandu i u New Yorku, koje Rusi navodno koriste za obavještajni rad i nepoželjnima proglasio 35 ruskih diplomata kao odgovor na pritiske na američke diplomate u Moskvi. Obama je ranije najavio da će odgovoriti Rusiji nakon hakiranja koja su omela izbornu utrku između Donalda Trumpa i Hillary Clinton. Washington optužuje ruske hakere za krađu više desetaka tisuća e-mailova demokratskih dužnosnika. Na internetu su potom objavljivali elektroničku poštu koja je u lošem svijetlu prikazivala interne rasprave demokratskog tabora što je zasjenilo izborne poruke njihove kandidatkinje. U izjavi u četvrtak Obama je naveo da je sankcionirao devet entiteta ili pojedinaca, među kojima su GRU i FSB, dvije ruske obavještajne službe i tvrtke koje su dale materijalno podupirale informatičke operacije GRU-a. Američko ministarstvo financija je također kaznilo dvojicu Rusa optuženih za hakiranja s ciljem skupljanja kapitala ili osobnih podataka. Visoki američki dužnosnik rekao je da ruski diplomati imaju 72 sata da napuste SAD. Pristup dvama kompleksima zgrada, koje ruski dužnosnici koriste za obavještajne sastanke, bit će uskraćen svim ruskim dužnosnicima od podneva u petak, dodao je. "Te mjere poduzete su kao odgovor na ruske pritiske na američke diplomate i djelovanje diplomata za koje smo ocijenili da nije u skladu s diplomatskom praksom", rekao je dužnosnik. "Nadamo se da će nakon nametanja troškova ruskim diplomatima u SAD-u i uskraćivanja pristupa dvjema lokacijama ruska vlada preispitati svoje postupke, koji su otežali djelovanje i ugrozili sigurnost osoblja našeg veleposlanstva u Rusiji", rekao je dužnosnik. Američki dužnosnik odbio je imenovati ruske diplomate na koje se odluka odnosi, no ruski veleposlanik u SAD-u Sergej Kisljak neće biti protjeran.