Tri su osobe ubijene i dvije ranjene u petak navečer u pucnjavi u shopping centru na sjeverozapadu SAD-a u saveznoj državi Washington u kojoj vlasti tragaju za počiniteljem napada, prenose mediji. Vlasti su prvo objavile na društvenim mrežama da su ubijene četiri osobe u napadu koji se zbio oko 19 sati u shopping centru Cascade Mall u Burlingtonu, 105 kilometara sjeverno od Seattlea. Mediji među kojima i ABC News kasnije su prenijeli da su ubijene tri a ne četiri osobe. Ubijene su tri žene, jedan je muškarac životno ugrožen a jedna je žena pretrpjela ozljede koje nisu opasne po život, objavio je glasnogovornik policije Mark Francis za ABC.  Prema lokalnim medijima zbog pucnjave je otkazana nogometna utakmica u obližnjoj srednjoj školi i svi su evakuirani. Francis je objavio na Twitteru da policija traga za napadačem kojeg opisuje kao latinoameričkog muškarca odjevenog u sivo i koji je zadnji puta viđen dok je hodao prema obližnjem autoputu. "Tragedija je večeras pogodila Washington. Naša su srca u Burlingtonu", objavio je na Twitteru guverner Washingtona Jay Inslee. Do pucnjave je došlo manje od tjedan dana nakon što je muškarac izbo devet osoba u shopping centru u središtu Minnesote prije nego što je ustrijeljen. FBI taj napad istražuje kao moguće terorističko djelo. Prema televizijskoj kući NBC News washingtonska policija za sada ne smatra da se radi o terorističkom činu u Burlingtonu. >> Policija ubije pet ljudi u dva dana