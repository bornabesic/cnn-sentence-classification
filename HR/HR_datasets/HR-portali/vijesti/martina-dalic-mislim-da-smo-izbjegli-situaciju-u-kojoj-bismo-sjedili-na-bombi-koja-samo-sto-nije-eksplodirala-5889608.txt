Potpredsjednica Vlade i ministrica gospodarstva Martina Dalić gostovala je u ponedjeljak u Dnevniku Nove TV, u kojem ju je Mislav Bago pitao o situaciji u Agrokoru. Upitana sjedimo li na bombi koja samo što nije eksplodirala, Dalić je kazala kako ona misli da je to spriječeno. Navela je kako se novi zakon pokazao kao djelotvoran instrument, deblokirane su tvrtke Agrokora, na dužnost je stupio novi povjerenik i u tijeku su razgovori s dobavljačima. - Agrokor je sistemski značajna kompanija, s obzirom na veličinu i brojnost kompanija koje čine koncern te njihovu povezanost, kao i moguće posljedice na ostatak hrvatskog gopodarstva, kazala je Dalić. - To nas je potaknulo na pripremu ovoga zakona, dodala je. Istaknula je kako vjeruje da smo trenutno izbjegli najgore, "a sada je na izvanrednom povjereniku da postupa onako kako je to predviđeno zakonom". Potvrdila je kako su banke danas kazale kako su spremne osigurati 150 milijuna eura za pokriće tekuće likvidnosti, "a s obzirom na deblokadu računa, i poslovni prihod Agrokora bit će na raspolaganju za pokriće tekućih troškova poslovanja". Navela je kako Vlada smatra da prioritet u isplatama dobavljačima trebaju imati mali dobavljači, OPG-ovi i poljoprivrednici.