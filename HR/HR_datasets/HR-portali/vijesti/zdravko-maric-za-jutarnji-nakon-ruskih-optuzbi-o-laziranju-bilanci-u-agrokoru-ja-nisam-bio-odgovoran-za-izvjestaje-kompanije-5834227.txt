Kao što smo izvijestili, prvi potpredsjednik ruske VTB banke Jurij Solovjev na konferenciji za novinare u srijedu iznio je teške optužbe na račun vlasnika i menadžmenta hrvatskog koncerna Agrokor, rekavši da su godinama falsificirali financijska izvješća kompanije, što je, kako kaže, i dovelo do trenutne krize. Ministar financija Zdravko Marić, koji je od 2012. radio u Agrokoru kao izvršni direktor za strategiju i tržište kapitala, za Jutarnji pojašnjava da nije bio zadužen za financijske izvještaje koncerna. - Nisam bio zadužen za financijske izvještaje i ne znam na što se referira Solovjev. To nije bio moj djelokrug posla. Ja nisam bio član Uprave, nego izvršni direktor - kaže Marić. Nadređeni mu je bio izvršni potpredsjednik Ivan Crnjac, pod čijom je nadležnošću i bio taj odjel u koncernu. Prema biografiji sa stranice Ministarstva financija, Marićevo područje odgovornosti bili su međunarodno financiranje, odnosi s investitorima te spajanja i akvizicije. Jedan drugi sugovornik iz Vlade rekao nam je da je bilo jasno da je u poslovanju Agrokora bilo mogućih zloporaba, a navodno je i Božo Petrov, čelnik Mosta i šef Sabora, na sastanku u Vladi s Ivicom Todorićem pitao šefa Uprave koncerna jesu li se lažirala poslovna izvješća, na što je Todorić burno reagirao, prepričavaju sudionici tog sastanka.