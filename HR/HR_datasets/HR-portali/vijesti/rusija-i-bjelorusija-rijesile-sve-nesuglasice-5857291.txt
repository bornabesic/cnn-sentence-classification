Rusija i Bjelorusija riješile su sve sporove u vezi energije, kazali su u ponedjeljak predsjednici dviju država nakon sastanka u Sankt Peterburgu. Rusija je pristala refinancirati bjeloruski dug, dok će Bjelorusija platiti više od 720 milijuna dolara zaostalih računa za plin. Rusija će također produljiti isporuku nafte Bjelorusiji u iznosu od 24 milijuna tona na godinu, a ruski Gazprom će joj dati popust na plin 2018. i 2019. Dogovor je velik zaokret u odnosu na njihove donedavne trzavice i nagovješćuje da se bjeloruski predsjednik Aleksandar Lukašenko vraća u rusku orbitu nakon što je neko vrijeme težio Zapadu. "Danas više nemamo neriješenih pitanja. Krenut ćemo naprijed, osnažit ćemo naše odnose", rekao je ruski predsjednik Vladimir Putin na zajedničkoj konferenciji za novinare. Putin je rekao da će dogovor biti proveden u roku od 10 dana te da je dogovoren plan za energetsku suradnju do 2020. Rusija i Bjelorusija su tradicionalni saveznici, ali odnosi su im napeti od ruske aneksije Krima 2014., koju je Lukašenko ocijenio "lošim presedanom". Rusija je smanjila subvencije Bjelorusiji kojima je održava na životu, pogoršavši ekonomsku situaciju u zemlji, što je izazvalo nemire protiv Lukašenka, koji Bjelorusijom vlada gotovo četvrt stoljeća. Europska unija mogla bi mu zbog gušenja prosvjeda ponovno nametnuti sankcije koje su uglavnom ukinute prije više od godine dana. Ruske vlasti također ne oklijevaju u gušenju uličnih prosvjeda. "Vidimo što se događa oko nas i samo želimo sačuvati stabilnost u Rusiji i Bjelorusiji", rekao je Lukašenko. "Na planetu je ostalo još premalo mirnih mjesta. Stoga smo se dogovorili o zajedničkim mjerama kako bi očuvali sigurnost naših država." Susret je održan u sjeni bombaškog napada na postaju metroa u Sankt Peterburgu u kojem je poginulo najmanje 10 ljudi, a više od 20 je ozlijeđeno.