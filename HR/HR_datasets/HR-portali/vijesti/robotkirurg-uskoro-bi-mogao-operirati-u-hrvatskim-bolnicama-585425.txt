Pred njim je pacijentova glava. Precizan je i ne drhti mu ruka. Nakon što liječnik na računalu obilježi moždanu jezgru u koju treba smjestiti elektrodu, on buši rupu na lubanji točno do moždane ovojnice. Zahvate izvodi bez zamora. Operacija je kvalitetnija, kraće traje, pacijent ima manje trauma i brže se oporavlja. To u konačnici i smanjuje troškove liječenja. Hrvatski bi neurokirurzi uskoro mogli operirati uz asistenciju – robota! Riječ je o projektu zagrebačkog Fakulteta strojarstva, KB-a Dubrava i poslovno-inovacijske agencije BICRO pod nazivom “Primjena robota u neurokirurgiji – RONNA”, koji je javnosti prvi put predstavljen u KB-u Dubrava. Projekt vrijedan oko tri milijuna kuna trenutačno je u fazi pretkliničkih ispitivanja, a završetak se planira do kraja godine. U preciznost robota uvjerili su se i ministar znanosti Željko Jovanović te ministar zdravlja Rajko Ostojić.  – Ovo je dokaz da je naša medicina pravi brand – poručio je Ostojić. (sg/VLM) >> Dr. House u Vinogradskoj: Operacije na mozgu bez reza