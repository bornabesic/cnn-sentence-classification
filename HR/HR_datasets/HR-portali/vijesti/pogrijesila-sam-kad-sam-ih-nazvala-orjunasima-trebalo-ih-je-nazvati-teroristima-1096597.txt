Predsjednica Kolinda Grabar-Kitarović ocijenila je da je Hrvatska stabilna, ali da stagnira te da će ona uvijek biti faktor stabilnosti. Odgovarajući na pitanje u intervjuu za N1 televiziju zašto se distancirala od Tomislava Karamarka Grabar-Kitarović rekla je da se nije distancirala ni od koga te da će sa svakom vladom surađivati i kritizirati je. - Mislim da je priča o "lutki na koncu" prije svega bila rezultat predrasuda o meni osobno pa onda o ženama općenito. Naš odnos je uvijek bio profesionalan i korektan. Ja se od njega kao osobe nisam nikad odrekla niti ću se sada, ali proces ide dalje. Država ne može čekati. Ni mene ni gospodina Karamarka - poručila je predsjednica. Na pitanje očekuje li potporu HDZ-a za drugi predsjednički mandat Grabar-Kitarović rekla je da je drugi mandat zabranjena tema u tom Uredu. - Dan treba početi spoznajom da danas počinje novi da, prvi dan mojega života i isključivo se moram koncentrirati na mandat koji sam dobila od hrvatskih državljanja - rekla je. Osvrnula se i na reakcije što je one koji su radili nerede na tribinama na Euru u Francuskoj nazvala 'orjunašima'. - Malo me iznenadila reakcija hrvatske javnosti. Neki su se čak i prepoznali u tome. To nije bila rekacija službenim priopćenjem, nego na Facebooku gdje smo malo osobniji. Ali dobro, dopuštam da se u Hrvatskoj stvari shvaćaju drugačije. Moram vam reći da sam pogriješila kad sam ih tako nazvala. Trebalo ih je nazvati teroristima jer to je pravi izraz za njih. Cijelu državu drže u teroru. Meni su prije utakmice s Českom desetine ljudi slali e-mailove i poruke da će orjunaši izazvati nerede u Francuskoj. Te nerede ne treba i ne smije se povezivati ni s Torcidom, BBB-om ni bilo kojom drugom navijačkom skupinom. To su pojedinci ili male skupine ekstremista koje su politički motivirane da bi Hrvatsku ocrnili u međunarodnoj javnosti - rekla je. Govoreći o datumu izbora predsjednica je rekla da još nije definitivno odlučila, ali da je sklona da se oni održe 11. rujna jer 5. rujna počinje škola. -  Nitko se ne želi baviti politikom tijekom ljeta, žele se odmoriti od politike. Želim 4. rujna još ostaviti obiteljima, ali konačnu ću odluku donijeti nakon konzultacija - rekla je. Na pitanje ima li tehnička Vlada ovlasti da provodi odluke Grabar Kitarović rekla je - apsolutno. - Isto je bilo i u prijašnjoj Vladi kada se iz opozicije nitko nije bunio kad su se imenovali veleposlanici. Taj proces mora teći, to je pitanje ugleda države. Ne može sve stati jer se netko raspustio i ne želi raditi. Oprostite, ali ima nas koji želimo raditi i koji bismo trebali raditi. Apeliram na njih da nastave svoj posao do 15. srpnja - izjavila je predsjednica. Osvrnula se i na Vladu koja je pala te je rekla da je proces iza nas za nju bio razočarenje i da je Vlada razočarala. - Kad su krenuli imali su veliki kredit i u domaćoj i u stranoj javnosti, a nisu ga opravdali. Ne bih to nazvala nikakvim eksperimentom zato što su to normalni procesi koji se događaju u državama koje imaju demokraciju puno duže od Hrvatske. Nama je ovo prvi put pa nam je neobično - poručila je Grabar-Kitarović. >> Grabar-Kitarović: Neprijatelji Hrvatske, odgovarat ćete za ovo i za svastiku!