Po pitanju podrške aktualnoj Vladi Andreja Plenkovića i prijevremenih izbora lijeva koalicija predvođena SDP-om izgubila je jednog saveznika. Hrvatska stranka umirovljenika (HSU) ne želi prijevremene parlamentarne izbore i podržat će nove ministre koje će Andrej Plenković početkom lipnja predložiti Saboru. Doduše, HSU ima samo jednog zastupnika u Saboru, predsjednika stranke Silvana Hrelju, ali u aktualnom omjeru snaga svaki je glas bitan. Zadrži li HDZ na svojoj strani sve zastupnike koji su glasali protiv opoziva ministra financija Zdravka Marića i dali podršku Gordanu Jandrokoviću u izboru za novog predsjednika Sabora, to znači da će Plenkovićeva Vlada preživjeti s podrškom od 77 glasova (minimum je 76). - Novi izbori ne bi donijeli ništa novo. Živi zid bi mogao dobiti par mandata više, Most nekoliko manje, HDZ bi se raskolio na ultra desno i umjereno desno krilo, a naša koalicija SDP, HSS i HSU dobila bi nešto manje. HNS bi također dobio nešto manje. Ništa značajno ne bi se dogodilo i opet bismo se prebrojavali na isti način kako se to i sada radi - rekao je Hrelja. Na pitanje je li ga tko iz HDZ-a zvao na razgovor Hrelja odgovara da je dobio signale za razgovor. - Ja predstavljam biračko tijelo koje nema previše vremena za čekanje i nemam problem s tim da podržim Vladu koja će zauzvrat riješiti određene probleme umirovljenika, od dopunskog zdravstvenog, mirovinska pitanja i pitanja socijale - objasnio je Hrelja. Premijer Plenković u jučerašnjem intervjuu Večernjem listu otvoreno je pozvao na suradnju HNS, HSS i IDS te poručio kako će imena četiri nova ministra biti dio dogovora o novoj suradnji. Kao i do sada, iz IDS-a je dobio odbijenicu. - Koalicija s desnim strankama ne dolazi u obzir. Premijer Plenković lovi u mutnom. Ako nema većinu, neka raspiše izbore - rekao je predsjednik IDS-a Boris Miletić. Šef HSS-a Krešo Beljak danima ponavlja da pet zastupnika HSS-a neće osigurati novu većinu. No, član Predsjedništva HSS-a Stipe Gabrić Jambo misli drugačije i navodi niz razloga zbog kojih zemlji ne trebaju izbori, a među njima je i kriza u Agrokoru, te poručuje vodstvu stranke da dobro promisli prije nego što donese odluku o tome hoće li podržati Plenkovićevu vladu. - HDZ nikada nije bio korektan prema HSS-u, no na Beljakovu mjestu ne bih rušio Vladu. No, legalist sam i ako vodstvo odluče drugačije, poštovat ću tu odluku - kaže Jambo.