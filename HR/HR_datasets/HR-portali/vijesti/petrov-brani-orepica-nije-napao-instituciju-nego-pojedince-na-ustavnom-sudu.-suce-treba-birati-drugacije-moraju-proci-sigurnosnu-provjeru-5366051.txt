Nakon što su ustavni suci zbog istupa ministra unutarnjih poslova Vlahe Orepića u kojemu ih je nazvao najvećom prijetnjom nacionalnoj sigurnosti i pozvao ih na kolektivnu ostavku državnom vrhu poslali pismo zahtijevajući od predsjednice Republike, premijera i predsjednika Sabora očitovanje o takvim stavovima, predsjednik Sabora Božo Petrov stao je u Orepićevu obranu. - Znam da se želi napraviti sukob dvije opcije u Vladi, ali to neće ići. Premijer Plenković je rekao da Ustavni sud kao institucija ne bi trebao biti meta napada, ali moram upozoriti javnost da je gospodin Orepić prozvao pojedince. Poanta upozorenja je bila da određeni pojedinci, za koje je upitno zaslužuju li biti članovi takvog tijela... Ustavni sud bi trebao imati jako dobre moralne etičke kriterije, građani trebaju imati povjerenje u institucije, one trebaju raditi u interesu građana, rekao je Petrov. - Tko je narušio dignitet suda, ministar koji je prozvao pojedince za lažno predstavljanje ili oni koji su glasovali za takve ustavne suce? Most sigurno nije digao ruke za one kandidate koji su nam bili problematični i za koje je upitno zaslužuju li biti ustavni suci. Ono što je sigurno, napravit ćemo inicijativu za osnivanje radne skupine o načinu izbora ustavnih sudaca i izmjenu zakona o izboru, moraju proći sigurnosnu provjeru, imena barem dva mjeseca ranije moraju u javnost izaći, rekao je između ostalog Petrov i ponovio da građani moraju imati povjerenje u Ustavni sud. Novinari su mu pokušali postaviti nekoliko pitanja, no on je na njih odbio odgovarati.