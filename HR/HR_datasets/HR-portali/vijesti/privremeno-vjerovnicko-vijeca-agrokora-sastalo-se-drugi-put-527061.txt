Na drugoj sjednici privremenog vjerovničkog vijeća Agrokora, održanoj u četvrtak u prostorijama Agrokora, predstavljen je i usuglašen Poslovnik o radu tog vijeća, koji će biti usvojen na idućoj sjednici, priopćeno je iz te kompanije. Detaljno je razmotren prvi mjesečni izvještaj izvanredne uprave, a sudionici su upoznati s aktivnostima poduzetima u vezi osiguranja novog kredita potrebnog za nastavak redovitog poslovanja kompanije, kao i za plaćanje dijela dugova prema dobavljačima te sredstava potrebnih za dovršetak pripreme sezone Agrokorovih proizvodnih kompanija i maloprodaje.　 Kredit će kada bude u potpunosti dogovoren biti predmet odlučivanja privremenog vjerovničkog vijeća, napominje se u priopćenju. Uz Antu Ramljaka, izvanrednog povjerenika Agrokora, na sjednici su bili Marica Vidaković kao predstavnica skupine vjerovnika "veliki dobavljači", Mato Brlošić kao predstavnik skupine vjerovnika "mali dobavljači" te predstavnici Knighthead Capital Management, LLC u ime skupine vjerovnika "imatelji obveznica", predstavnici Sberbank of Russia skupine vjerovnika "neosigurani vjerovnici" i predstavnici Zagrebačke banke d.d., predstavnika skupine vjerovnika "osigurani vjerovnici".　 Najavljeno je kako će se uskoro sazvati nova sjednica.