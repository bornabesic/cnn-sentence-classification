Rusija i Iran su voljni "jačati" vojnu suradnju, rekao je danas ruski ministar obrane Sergej Šojgu nakon susreta s iranskim kolegom Hoseinom Deganom, koji boravi u posjetu Moskvi. "Siguran sam da će naš susret pridonijeti jačanju prijateljskih veza između ruskih i iranskih oružanih snaga", izrazio je zadovoljstvo ministar Šojgu u pisanoj izjavi za javnost. Iranski ministar, koji je doputovao u ponedjeljak, sastao se i s ruskim predsjednikom Vladimirom Putinom i s potpredsjednikom vlade Dmitrijem Rogozinom. Dvojica ministara su razgovarala o "mjerama nužnim za postupni razvoj" vojne suradnje dviju zemalja, "pravni temelji za koju su postavljeni u siječnju potpisivanjem ugovora" između Teherana i Moskve, dodaje se u izjavi. Rusija i Iran su usto "spremni uskladiti svoja stajališta o velikom broju svjetskih i regionalnih pitanja", dodao je Šojgu, govoreći o "sve dubljoj krizi na Bliskom istoku". Ruski ministar nije spomenuo Siriju, gdje je rusko zrakoplovstvo 30. rujna počelo zračne udare na zahtjev sirijskog predsjednika Bašara al Asada, kojega podupire i iranska vlast. "Naše zemlje su pred istim izazovima i prijetnjama u regiji (bliskoistočnoj) i samo ćemo ih zajedničkim snagama moći prevladati", rekao je. Iran i Rusija, dugogodišnji saveznici Sirije, učvrstili su vojnu i nuklearnu suradnju nakon potpisivanja povijesnog dogovora između Teherana i velesila o iranskom nuklearnom programu u srpnju 2015. Rusija je odobrila isporuku svojih protuzračnih sustava S-300 Iranu, na veliku žalost zapadnih sila. Moskva je 23. studenoga prilikom susreta Vladimira Putina i iranskog predsjednika Hasana Rohanija u Teheranu ukinula zabranu prodaje i dopreme tehnološke opreme povezane s nuklearnim programom. >> Nakon Saudijske Arabije i Emirati spremni poslati kopnene snage u Siriju >> Lavrov: Konkretan plan za Siriju dao sam Kerryju