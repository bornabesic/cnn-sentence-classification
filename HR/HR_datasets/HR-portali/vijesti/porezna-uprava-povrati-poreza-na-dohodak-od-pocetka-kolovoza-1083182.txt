Više od 700 tisuća građana obveznika plaćanja poreza na dohodak do kraja lipnja mogu očekivati privremena porezna rješenja, temeljem kojih će ili do kraja srpnja morati uplatiti manje plaćeni porez ili od početka kolovoza dobiti povrat preplaćenog poreza, objavila je danas Porezna uprava. Prema ranijim procjenama iz Porezne uprave, iznosi povrata više uplaćenog poreza i prireza porezu na dohodak ove bi godine trebao iznositi oko 1,03 milijarde kuna, dok se očekivana obveza uplata manje uplaćenog poreza i prireza kreće na razini od oko 420 milijuna kuna. Poreznim obveznicima za koje raspolaže relevantnim podacima, a koji imaju obvezu podnošenja godišnje porezne prijave, kao i onima koji nemaju obvezu podnošenja prijave, ali bi u slučaju dobrovoljnog podnošenja ostvarili pravo na povrat, Porezna uprava će privremeno porezno rješenje dostaviti najkasnije do 30. lipnja. Povrati poreza na dohodak za 2015. godinu, pak, počet će se isplaćivati početkom kolovoza, dok građani kojima je utvrđena obveza da doplate porez to moraju učiniti najkasnije do 31. srpnja, naglašavaju iz Porezne uprave. Podsjećaju i da je 1. siječnja 2015. uveden porez na kamate na štednju, pa je i veći broj maloljetnih osoba postao poreznim obveznicima. Na njih će se primjenjivati poseban postupak, odnosno povrat će biti uplaćen na račune maloljetnika na osnovu podatka koji su dostupni Poreznoj upravi. Ako se u evidencijama ne pronađe račun maloljetnika na koji je moguće izvršiti povrat, Porezna uprava dostavit će rješenje u kojem će se pozvati zakonskog zastupnika da im dostavi račun na koji će se izvršiti povrat. Porezna uprava ove godine prvi put primjenjuje poseban postupak utvrđivanja godišnjeg poreza na dohodak, što znači da većina građana, procjenjuje se njih oko 600 tisuća, ove godine nemaju obvezu samostalno predavati godišnju poreznu prijavu, već obračun za njih automatski rade poreznici.  No, dio poreznih obveznika je do kraja veljače trebao podnijeti prijavu za prošlu godinu, a to su mogli učiniti u ispostavama Porezne uprave ili poslati poštom. Tako su godišnju prijavu poreza na dohodak za prošlu godinu bili dužni predati građani koji ostvaruju dohodak od samostalne djelatnosti, kao što su obrtnici, slobodna zanimanja i ostali obveznici koji dohodak utvrđuju na temelju poslovnih knjiga, potom članovi posade broda u međunarodnoj plovidbi, kao i porezni obveznici za koje Porezna uprava ne raspolaže podacima o njihovom ostvarenom dohotku odnosno oni koji su ostvarili oporeziv dohodak ali njihov poslodavac ili sam porezni obveznik nije izvijestio Poreznu upravu u propisanom roku na propisanom izvješću.