Svi smo se čudili, a bome i smijali, kad smo slušali izjave slovenskog ministra vanjskih poslova Karla Erjavca kako - potpuno nepotrebno - iznosi tvrdnje još za vrijeme arbitražnog spora o ishodima postupka, koje su i potakle sumnju i nagnale Večernji list da detaljnije istraži što se to događa u Haagu što i jest rezultiralo dokazima skandaloznih spletkarenja Slovenije. Zašto to radi, pitali su se i hrvatski i slovenski novinari. Zašto namjerno radi štetu Sloveniji? Je li dnevnopolitička korist baš toliko vrijedna da se ugrozi nacionalni interes?  Sada sličnu situaciju imamo kod kuće. Izjave Peđe Grbina (SDP) o tome da Hrvatska nije napravila sve da izađe iz arbitražnog sporazuma problematične su na dvije razine. One faktografske jer - i po ocjenama stručnjaka za međunarodno pravo koji nemaju veze s Hrvatskom ili Slovenijom, o čemu smo detaljno pisali i ranije  - nije u pravu. I s one druge, sa stajališta nacionalnih interesa. OVDJE POSLUŠAJTE PRVI DIO SNIMKE RAZGOVORA  OVDJE POSLUŠAJTE DRUGI DIO  OVDJE POSLUŠAJTE TREĆI DIO Zašto sada, kad se očekuje objava presude Suda koji je na najgori mogući način prikrio svoju sramotu i nesposobnost  i nastavio raditi kao da se ništa nije dogodilo, i kad se postiglo da međunarodne instance i EU podrže Hrvatsku, Grbin baca klip pod noge Hrvatskoj? I to s klimavim argumentima. Naravno da svatko ima pravo reći mišljenje. Naravno da se na svaku sumnjivu stvar ili propust mora upozoravati i prozivati. Naravno da oporba kritizira vladu. Sve je to očekivano. Sve je razumljivo. No nije razumljivo moraju li se baš politički bodovi skupljati pod krinkom brige, a zapravo po cijenu štete cijeloj zajednici.  Zamislimo za tren da je Grbin zaista zabrinut samo zbog toga što smatra da je hrvatska vlada - točnije HDZ-ovski ministri koje proziva - odgovorna za propuste oko arbitraže. Legitiman je to stav i o na njega treba upozoriti. No u postupku razvrgavanja sporazuma - na koji se Grbin poziva - ne događa se ništa gotovo godinu dana. Prije skoro godinu dana istekao je rok kad je Hrvatska mogla predložiti mirenje pod okriljem UN-a. Teško da političari, pa tako i Grbin, nije znao za to, kad su za to znali i o tome pisali novinari. Večernji je redovno o tome izvještavao. Zašto tada nije reagirao? Još jedan detalj - zašto se nije konzultirao s  Andrejom Metelko Zgombić - osobom koja vodi postupak još od vlade Zorana Milanovića? Je li znao da Hrvatskoj možda odgovara ovakva situacija, da se Slovenija ne odaziva na pozive na dijalog i da nije u interesu Hrvatske da krene putem UN-ova posredovanja? Da iza takve odluke postoji i objašnjenje.  Tempiranje reakcije - lokalni izbori, preslagivanja - daju zaključiti da Grbinova namjera nije bila zaštititi interese Hrvatske, već neke druge, partikularne ili stranačke. Ovakav je istup velika greška. Svašta možemo misliti i o Zoranu Milanoviću i Tomislavu Karamarku, ali su oni - jedan kao premijer, drugi kao vođa oporbe - sjeli i složili se da se iz arbitraže izlazi jer je slovenska makinacija štetna po Hrvatsku. Do sada su i vlast, ma koja bila, i opozicija, djelovala jedinstveno, stavljajući ovo pitanje iznad dnevne politike. Neke političke bodove Grbin je ovim optužbama zasigurno osvojio. Ali ako je ovo način za njihovo sakupljanje, onda Grbin treba ponovno razmisliti o tome koliko mu je važan koncept odgovornosti i obveza da se provjere informacije, koji bi morali obvezivati sve koje djeluju u javnom prostoru. Bez toga je jednostavno nevjerodostojan političar. Novinarka Večernjeg lista Sandra Veljković je za razotkrivanje skandala o Arbitražnom sudu u Haagu vezano uz spor sa Slovenijom dobila nagradu Hrvatskog novinarskog društva za istraživačko novinarstvo Marija Jurić Zagorka za 2015. godinu