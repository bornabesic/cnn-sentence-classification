Predsjednik Hrvatskog novinarskog društva Saša Leković, predsjednica Ogranka HND-a na HTV-u Sanja Mikleušević Pavić i predsjednica Sindikata novinara i medijskih djelatnika na HTV-u Sanja Šegedin-Miriovsky poslali su sljedeće priopćenje medijima: Javnost i nadležne institucije želimo ovim putem upozoriti na zabrinjavajuće stanje na HRT-u. U skladu s izjavama vladajućih, koji su još kao oporba najavljivali da će na HRT-u ''raditi metla“ kad oni dođu na vlast, te su otvoreno pozivali na smjene na javnom servisu, potvrđujemo da je ta zadaća uspješno obavljena, stoji u zajedničkom priopćenju ogranka HND-a i Podružnice SNH na HTV-u.   Javnost i nadležne institucije želimo ovim putem upozoriti na zabrinjavajuće stanje na HRT-u. U skladu s izjavama vladajućih, koji su još kao oporba najavljivali da će na HRT-u ''raditi metla“ kad oni dođu na vlast, te su otvoreno pozivali na smjene na javnom servisu, potvrđujemo da je ta zadaća uspješno obavljena.   U v.d. mandatu nove Uprave HRT-a dogodila se brza egzekucija i to na svim razinama - od Poslovnih jedinica Program i Produkcija preko Poslovnih jedinica Tehnologija i Poslovanje do mreže regionalnih TV Centara. Prisavska ''metla'' zahvatila je gotovo 70 rukovoditelja, urednika, novinara, redatelja, snimatelja, inženjera, pravnika. Za smjene za koje nekima trebaju godine, novoj v.d. Upravi trebala su tek nepuna dva mjeseca.   Nije poznato po kojim se kriterijima popunjavaju upražnjena mjesta u rukovodećoj i uredničkoj strukturi. Stoga se postavlja pitanje jesu li oni profesionalne prirode i u skladu s pravilnicima HRT-a ili je riječ o politički motiviranim smjenama i postavljanjima kako bi vlast bila zadovoljna.   Kao i u slučajevima otkaza u mandatu bivšeg ravnatelja Gorana Radmana, kojima smo se protivili, protiv smo otkaza novinaru Saši Kosanoviću. On je za navodno neodobrenu suradnju na projektu izvan HRT-a dobio najtežu kaznu, iako postoje mnogi primjeri slične suradnje zaposlenika HRT-a na različitim projektima ili u institucijama koje nisu sankcionirane. Iz događaja koji su prethodili otkazu jasno je da angažman izvan HRT-a i nije bio pravi razlog otkaza kolegi Kosanoviću.   Javnost još nije dobila odgovor niti na pitanje zašto je otkazana honorarna suradnja novinaru Ivici Štoriću u Zadru, koji je taj otkaz suradnje ocijenio političkom smjenom u režiji lokalnih političara. Uz poruku da je naredba došla s “vrha'' i da o njoj nema rasprave, nova v.d. rukovoditeljica zadužena za regionalne TV centre prenijela ju je rukovoditelju HRT centra Zadar Ediju Škovrlju. I on sam se potom našao na popisu bivših, također bez riječi objašnjenja o razlozima smjene.   O upitnosti kriterija po kojima se provode smjene govori i slučaj bivšeg urednika Trećeg programa HTV-a Deana Šoše, kojega je jednako cijenila i struka i javnost. U doba opće nezainteresiranosti za kulturu, posebice među mladima, u nepune je tri godine “Trećem“ osigurao status medijskog kulturnog kapitala, kojem su udjeli glednosti ravni kultnom Arteu u Francuskoj. Na televiziji koja prepoznaje kvalitetne urednike, iza kojih stoje mjerljivi rezultati, bio bi nagrađen, a na HRT-u je smijenjen.   Uz smjene upozoravamo i na cenzuru u programu. Medijski su već poznati slučajevi zabrane javljanja novinara HRT-a uoči skupa "Za satiru spremni" 1.4.2016. sa zagrebačkog Zrinjevca u emisiju „Hrvatska uživo“ kao i ignoriranje akcije Kulturnjaka 2016. "Crno sunce".   No, ono što se u uređenim društvima slobodnih medija naziva cenzurom, v.d. ravnatelj programa Jozo Barišić na Programskom vijeću tumači kao ''nedostatak tehničkih kapaciteta''.   Svi vodeći mediji su 29. travnja prenijeli kritike povjerenika Vijeća Europe za ljudska prava Nilsa Muižniekisa, koji je prozvao vladajuće zbog stanja ljudskih prava i medijskih sloboda. Izrazio je zabrinutost smjenama na HRT-u, koje je ocijenio političkima, a ne profesionalnima. HTV vijest o toj važnoj ocjeni nije niti spomenuo u svojim programima, niti na teletekstu, niti na web portalu hrt.hr.   Za predstavljanje Vesne Pusić, kandidatkinje za glavnu tajnicu UN-a, članicama svjetske organizacije u New Yorku, kao prve žene u povijesti Hrvatske koja je ušla u tu prestižnu utrku, niti na jednom od četiri TV kanala nije bilo mjesta. Istodobno, uz svog kandidata, bivšeg predsjednika Danila Turka, uživo je predstavljanje hrvatske kandidatkinje prenosila slovenska javna televizija.   Kako je dobro poznato da je govor Vesne Pusić počeo u 17:15, cinično zvuči službeno objašnjenje vodstva HRT-a koji su taj potez opravdali tvrdnjom da je ''predstavljanje Vesne Pusić započelo oko 18:30 zbog čega bi prijenos zahtijevao i promjenu programskoga rasporeda na Četvrtom programu, odnosno neemitiranje Dnevnika namijenjenoga gluhonijemim osobama.“   Samo nekoliko dana kasnije, kada je u tom terminu išao nastavak prijenosa uživo, izjava predsjednice Kolinde Grabar Kitarović i njenog turskog kolege Erdogana, promjena rasporeda i neemitiranje Dnevnika namijenjenoga gluhonijemim osobama nisu bili nikakav problem.     Prijenosa uživo na jednom od četiri kanala, što podrazumijeva pravodobnu pripremu programskog sadržaja i tehničkih kapaciteta, nije bilo ni na 25. obljetnicu stradanja 12 hrvatskih policajaca, ubijenih i masakriranih 2.5.1991. u Borovu selu. Dok nacionalni javni servis komemoraciju nije prenosio, ona se mogla pogledati na jednoj kablovskoj televiziji.   Također, gotovo svakodnevna gostovanja vladajućih političara u programima HRT-a sada su primjer ''objektivizacije medijskog izvješćivanja“, dok su prije promjene vlasti i ''preuzimanja Prisavlja'', istima bili argument da je televizija u službi jedne stranke, one koja je predvodila tada vladajuću koaliciju.   Uz sve navedeno upozoravamo i na probleme u funkcioniraju sustava, zbog kojih dolazi do velikih programskih propusta poput onog s objavom netočne vijesti o smrti poznatog sudionika TV kvizova Mirka Miočića ili pak emisije u kojoj je kolega Damir Matković, pozvan kao gost, postao voditelj višesatnog programa uživo, a da ga o tome nitko nije obavijestio.   Zbog svega toga, jasno je da HRT ne ide u smjeru ''podizanje razine profesionalnosti“, kako je u svom obraćanju javnosti nakon imenovanja najavio v.d. glavnog ravnatelja Siniša Kovačić.   Od vodstva kuće Ogranak HND-a na HTV-u zatražio je i javnu zaštitu voditeljice Daniele Trbović, koja je zajedno s timom emisije “Bez veze“ urednice Maje Tokić, zadnjih mjeseci na pojedinim web portalima izložena nedopustivim napadima i osobnim uvredama, koji su prerasli u govor mržnje.   Zajedno sa Sindikatom novinara i medijskih djelatnika na HTV-u, HND traži hitno formiranje Radničkog vijeća, koje će savjetovanjem, suodlučivanjem ili pregovorima, promicati i štiti interese zaposlenika kod poslodavca, a ne da u zamjenu za Radničko vijeće, kao prethodnih godina, to radi Koordinacija sindikata.   Ukazujemo i na potrebu hitnog raspisivanja i provođenja izbora za člana Programskog vijeća iz redova zaposlenika, ispražnjeno ostavkom Joze Barišića, a nakon što je imenovan na funkciju v.d. ravnatelja PJ Program.   Od vladajućih zahtijevamo da stvore klimu i zakonske uvjete kako bi HRT konačno postao vrhunski profesionalan javni servisa na dobrobit svih građana, a ne izvršitelj naloga bilo koje vladajuće političke garniture.   Sanja Mikleušević Pavić, predsjednica Ogranka HND-a na HTV-u   Sanja Šegedin-Miriovsky, predsjednica Sindikata novinara i medijskih djelatnika na HTV-u   Saša Leković, predsjednik HND-a   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!