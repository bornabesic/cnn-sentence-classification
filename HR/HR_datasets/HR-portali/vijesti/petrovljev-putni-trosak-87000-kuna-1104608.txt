Čelnik Mosta Božo Petrov otkako je potkraj siječnja ove godine postao potpredsjednik Vlade svaki je tjedan putovao iz Zagreba u rodni Metković i natrag. Petrova smo pitali koliki je trošak tih putovanja, no on nam nije mogao dati konkretan odgovor uz objašnjenje da su mu stručne službe kazale da su ti podaci tajni jer je on štićena osoba. No rekao nam je da je svaki tjedan, otkako je 22. siječnja formirana Vlada u kojoj je potpredsjednik i otkako je dobio status štićene osobe, odlazio u Metković, i to u petak popodne i vraćao se u Zagreb u nedjelju navečer ili u ponedjeljak ujutro te da na temelju tih informacija možemo sami izračunati trošak tih putovanja. Kao prvo putovanje Petrova na relaciji Zagreb - Metković - Zagreb kao štićene osobe uzeli smo 29. siječnja, a kao zadnje dosad 29. srpnja. To je ukupno 27 tjedana. Prema našim izračunima, ukupno su ta Petrovljeva putovanja porezne obveznike koštala 87.432 kune. Troškovi goriva i cestarine (510 kilometara u jednom smjeru) iznosili su 29.103 kune. S obzirom na to da je Petrov štićena osoba, uz njega su uvijek i dva policajca koji su također putovali s njim u Metković. Njih dvojica u Metkoviću spavaju u hotelu, a cijena jednog noćenja za jednu osobu je oko 370 kuna. U 27 puta koliko su do kraja srpnja spavali u hotelu svaki tjedan po barem dvije noći trošak smještaja Petrovljevih tjelohranitelja bio je oko 40.000 kuna. Trošak njihovih dnevnica bio je oko 18.369 kuna. Petrov kaže da je barem tri puta u tom razdoblju morao biti i službeno kao potpredsjednik Vlade na jugu Hrvatske, a da je u Metković inače putovao zbog obiteljskih razloga. Njegova djeca i supruga ostali su živjeti u Metkoviću, a Petrov kaže da mu je specijalist savjetovao da provodi s djecom što više vremena pa je zato odlazio svaki vikend doma. Supruga i djeca nisu se, objašnjava, preselili u Zagreb jer su im liječnici preporučili da djeca, pogotovu srednji sin, ostanu u Metkoviću gdje poznaju okolinu da im seljenjem u Zagreb ne uzrokuju dodatne traume. Na pitanje kako komentira troškove svojih putovanja u Metković koje smo izračunali, Petrov kaže da bi bio najsretniji da ne mora biti štićena osoba. – Nisam ja to birao, taj sam status dobio zbog toga što sam beskompromisno djelovao, bio bih najsretniji da je Hrvatska takva država u kojoj možete pošteno raditi i boriti se, a da vam netko ne prijeti da će vas ubiti ili premlatiti – kazao nam je Petrov. On je inače dobio na korištenje u Zagrebu državni stan, koji plaća, kako nam je kazao, oko 1500 kuna mjesečno – najam i režije. >> Božo Petrov: Sve što rade SDP i HDZ vodi prema velikoj koaliciji da bi zakočili promjene 