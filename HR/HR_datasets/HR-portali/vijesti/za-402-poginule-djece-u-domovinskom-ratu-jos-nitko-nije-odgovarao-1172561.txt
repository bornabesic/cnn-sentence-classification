Vukovar, Slavonski Brod, Karlovac, Gospić i Dubrovnik gradovi su s najvećim brojem civilnih žrtava rata, osobito djece. Njihovo stradanje dokaz je da agresor nije birao ciljeve i da je, pored razaranja sakralnih i drugih civilnih objekata, nažalost, ubijao i one najmlađe i najnevinije - rekao je izaslanik Vlade i pomoćnik ministra hrvatskih branitelja Nenad Križić prigodom tradicionalnog, 15. susreta sjećanja na djecu poginulu u Domovinskom ratu "Mali križ – velika žrtva" u Slavonskom Brodu. On je dodao kako će se Ministarstvo hrvatskih branitelja kroz zakone pokušati na sve načine pobrinuti za sve ratne žrtve, o čemu govori i potpora iskazana na ovom skupu.  - Najveće bogatstvo jedne obitelji su djeca. Zato ovaj susret, kao čovjek koji je bio u Domovinskom ratu i ratni vojni invalid, doživljavam vrlo emotivno i vrlo teško – rekao je Križić. Brojna izaslanstva položila su vijence pored spomenika "Prekinuto djetinjstvo", koji je prošle godine podignut u znak sjećanja za 402 poginule djece u Hrvatskoj. Za njihovo ubojstvo do danas nitko nije odgovarao.