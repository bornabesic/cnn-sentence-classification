ZAGREB - SDP će u četvrtak na sjednici saborskoga  Mandatno-imunitetnog povjerenstva glasati protiv skidanja imuniteta Tomislavu Sauchi, što je zatražilo Državno odvjetništvo Republike Hrvatske (DORH), dok se ne dokaže da je prvi postupak bio opravdan, izjavili su u srijedu u Hrvatskom saboru čelnik SDP-a Davor Bernardić i predsjednik Kluba zastupnika SDP-a Arsen Bauk.    Iz novog zahtjeva za skidanjem zastupničkog imuniteta DORH-a proizlazi da je Saucha, osim sumnji zbog kojih mu je već ranije skinut imunitet, odgovoran za još dva slučaja zlouporabe položaja i ovlasti te krivotvorenja službene isprave, u kojima mu je pomagala ili ga je na njih poticala bivša administrativna tajnica u uredu bivšeg premijera Milanovića, Sandra Zeljko.  "Ako se pokaže da je prvi postupak bio opravdan tada ćemo glasati za skidanje imuniteta. Ali slati novi postupak dok su milijarde u Hrvatskoj izvađene van po koje kakvim računima, dok radnici Borova ne primaju plaću, dok radnici Agrokora i povezanih poduzeća nisu dobili ni lipe, dok poljoprivrednici grcaju u dugovima. Nije ovo igra, ljudi moji", izjavio je Bernardić nakon sastanka Kluba zastupnika SDP-a.  Arsen Bauk ustvrdio je kako je SDP u prvom slučaju s potpunim povjerenjem išao prema DORH-u i glasao za skidanje imuniteta Suauchi, ali, rekao je, okolnosti su se nakon toga promijenile.      Ocijenio je da je iz svega što se može vidjeti u samom slučaju, bilo dosta propusta. "Ako se pokaže da je prvi slučaj bio opravdan, odnosno podigne optužnica iz prvog slučaja, mi ćemo glasati za skidanje imunitete. Ali dok se ne pokaže da je, temeljem prvog zahtjeva, DORH postupio opravdano ne možemo podržati skidanje imuniteta", pojasnio Bauk. Najavio je SDP-ovu inicijativu za promjenu dosadašnje prakse da se automatski po zahtjevu DORH-a skida imunitet saborskim zastupnicima.  "Okolnosti koje su se dogodile nakon toga smanjile su naše povjerenje u rad Državnog odvjetništva RH-a", dodao je Bauk.  Kritizirao je i vladajuće jer, kako kaže, već više od godinu dana ne stavljaju izvješće o radu glavnog državnog odvjetnika na dnevni red Hrvatskog sabora.    "Ne možemo ni mi sada podržati ovaj zahtjev dok se u postupku koji je već otvoren, ne pokaže da je prošli zahtjev bio opravdan", kazao je Bauk, i odbacio da SDP time nešto želi sakriti.    Čelnik SDP-a Bernardić najavio je također za sljedeći tjedan prijedloge izmjena zakona koje bi trebale omogućiti da se proizvodi hrvatskih poljoprivrednika i  proizvođača nađu na policama svih trgovačkih lanaca.    "Najvažnije je zaštititi domaću poljoprivredu i zato idemo s prijedlozima  zakona koji će omogućiti da mali proizvođači i mali poljoprivrednici budu prisutni na policama svih  trgovačkih lanaca u Hrvatskoj. Protivno uvoznim lobijima, a za zaštitu hrvatske poljoprivrede i malih proizvođača koji su sada u podređenom položaju", istaknuo je Bernardić.  Ponovio je da je najvažnije u ovom trenutku da krenu isplate malim dobavljačima, OPG-ovima i proljoprivrednicima i da se isplate plaće radnicima u Agrokoru.  Vezano za zahtjeve SDP-a za opozivom ministara financija Zdravka Marića i pokretanje istražnog povjerenstva za slučaj Agrokor, Bernardić je kazao da će se poštivati poslovničke rokove saborske procedure.  Na novinarski upit zašto je SDP odustao od potpore Mostovom Tomislavu Paneniću, Bernardić je kazao da o tome odlučuju lokalne organizacije i da je to njihova odgovornost.    Za koaliciju HSS-a i i HSP-a u Sisačko-moslavačkoj županiji kazao je da je situacija različita u različitim županijama, dodavši kako je važno da su vodstvo SDP-a i HSS-a snažno za promjene i bolje društvo.