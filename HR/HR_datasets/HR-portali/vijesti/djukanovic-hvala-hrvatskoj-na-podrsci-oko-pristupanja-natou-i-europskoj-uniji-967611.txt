Foto: FAH EUROATLANTSKE integracije Crne Gore predstavljaju dodanu vrijednost na njenom putu prema Europskoj uniji (EU), ocijenio je veleposlanik Hrvatske u Podgorici Veselko Grubišić u razgovoru s Milom Đukanovićem, čelnikom Demokratske partije socijalista (DPS) i bivšim crnogorskim premijerom, koji je Hrvatskoj zahvalio na pomoći na tom putu.  Kako je priopćeno iz DPS-a, Đukanović je zahvalio Hrvatskoj na kontinuiranoj podršci i transferu iskustva i znanja u procesu pristupanja NATO-u, i pregovorima s EU-om. "Obostrano je izraženo zadovoljstvo razvojem dobrosusjedskih, prijateljskih odnosa između Crne Gore i Hrvatske, koji mogu poslužiti kao primjer u regiji i širem okruženju, osobito imajući u vidu i kontekst nemilih događaja iz nedavne prošlosti", stoji u priopćenju vladajućeg DPS-a. Zajednički je, kako se navodi, zaključeno da je to izraz posvećenosti dvije države regionalnoj stabilnosti, što predstavlja siguran okvir i za njihov gospodarski i demokratski napredak. Grubišić je naglasio kako je interes Hrvatske ne samo da pomaže Crnu Goru u ostvarenju tih strateških ciljeva, već i da podrži i druge države u okruženju, i da s njima gradi normalne odnose, u zajedničkom interesu.