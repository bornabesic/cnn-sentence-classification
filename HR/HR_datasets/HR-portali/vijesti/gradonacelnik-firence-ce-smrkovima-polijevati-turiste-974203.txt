Foto: Wikipedia GRADONAČELNIK Firence poručio je turistima da će se "smočiti" ako se odluče zaustaviti pred nekim važnim građevinama kako bi tamo poručali, piše Guardian. Kako bi spriječio turiste da imaju piknike, neke od crkvi će opremiti šmrkovima koji će ih polijevati vodom. Prva na redu je Bazilika svetog križa, mjesto gdje je pokopan Michelangelo, a nakon nje će šmrkovi osvanuti i na crkvi Svetog duha. "Sve je više nepristojnih turista" "Nemamo ništa protiv turista. Znamo da su oni veliki izvor prihoda našem gradu", izjavio je gradonačelnik Dario Nardella. "Međutim, imamo problem s osnovnom pristojnošću. Većina posjetitelja je elegantna i pristojna, ali u posljednje je vrijeme sve više onih koji ne poštuju našu kulturu, sjede na crkvenim stubištima, jedu i iza sebe ostavljaju smeće", rekao je Nardella. "Polijevanje vodom je elegantnije od naplaćivanja kazni" Gradonačelnik najviše krivi posjetitelje koji dođu "na samo nekoliko sati". Nardella je zaključio: "Ljudima neće biti zabranjeno da jedu sendviče na ulici ili da sjednu na drugim mjestima. Želimo ih spriječiti da kampiraju u nekim područjima. Ako sjednu, smočit će se. Smatrali smo da je ova mjera elegantnija od naplaćivanja kazni".