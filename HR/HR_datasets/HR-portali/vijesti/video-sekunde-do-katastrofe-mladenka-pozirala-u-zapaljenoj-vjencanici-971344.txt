Screenshot: YouTube DA bi joj fotografije s vjenčanja bile što spektakularnije, jedna mladenka iz kineske provincije Fujian odlučila je pozirati s vjenčanicom u plamenu.  Haljinu je, uoči fotografiranja, zapalio asistent fotografa, da bi stvorio umjetnički efekt, piše Daily Mail. Sve je zabilježeno i na videu, koji je u utorak objavljen na kineskim društvenim mrežama i brzo je postao viralan.  Na snimci možete vidjeti mladenku koja pozira uz jezero Fuzhou i asistenta koji pali vjenčanicu. Vatra se brzo širi do mladenkinih leđa i tada ulijeće drugi asistent koji s protupožarnim aparatom uspijeva spriječiti katastrofu i gasi požar na haljini. Fotograf, Mr. Zeng, kasnije je za Pear rekao da je njegova ekipa, baš zbog ovakve opasnosti, cijelo vrijeme spremno čekala s protupožarnim aparatom.  "Prethodno smo istražili sve, od izbora ulja, preko testiranja vjenčanice do vremena potrebnog za gašenje vatre, da bismo bili sigurni da imamo sve pod kontrolom", objasnio je fotograf. A trend paljenja vjenčanica pokrenuo je američki fotograf John Michael Cooper još 2001. godine, u sklopu svog umjetničkog projekta "Trash the Dress" (Uništi haljinu). Tijekom godina, na opasni pothvat odvažile su se brojne mladenke, a njegove fotografije privukle su dosta pažnje javnosti.  Zheng je rekao da je poželio i sam snimiti takve fotografije, pa je mladenki predložio ideju, koja se njoj odmah svidjela.  "Tema snimanja su klasični elementi. Ove prekrasne fotografije nisu fotošopirane jer je najvažnije uživati u samom procesu," objasnio je fotograf za Pear. Ipak, s njim se ne slažu brojni korisnici društvenih mreža koji su pothvat osudili kao opasan i nepotreban te izrazili zabrinutost zbog širenja ovog trenda.