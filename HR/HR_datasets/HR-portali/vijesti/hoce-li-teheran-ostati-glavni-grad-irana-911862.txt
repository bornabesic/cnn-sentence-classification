Iranski parlament podržao je prijedlog da se razmisli o izboru drugog mjesta za glavni grad Irana te razmjesti sjedište Vlade zbog gužvi i zagađenosti u Teheranu, piše Global News. Iranska novinska agencija IRNA je izvijestila da je za prijedlog glasalo 110 od 214 prisutnih zastupnika parlamenta. Prema izglasanom planu, sastavit će se vijeće koje će dvije godine analizirati najbolju alternativnu lokaciju za glavni grad. Nekoliko gradova je već izrazilo svoju želju da budu u izboru iako se u samom prijedlogu ne spominju alternativne lokacije. Pristaše oduzimanja titule glavnog grada Teheranu tvrde da je on prenapučen sa populacijom od 12 milijuna stanovnika te kao njegove mane navode zagađenje, prometne gužve kao i rizik od potresa. S druge strane, iranska vlada se protivi "preseljenju" glavnoga grada te tvrde kako parlament nema ovlasti za donošenje takve odluke i smatraju da je može donijeti samo ajatolah Ali Khamenei koji ima "zadnju riječ" po svim pitanjima u državi. Predsjednik parlamenta Ali Larijani, koji se protivi izboru novog glavnog grada, smatra kako to ne bi bilo mudro zbog velikih troškova koji bi nastali. - To bi stajalo desetke milijardi dolara vladu koja nema dovoljno novca za plaće radnika u javnim službama - kaže iranski političko-ekonomski analitičar Saeed Leilaz. U razdoblju od 50 godina, bilo je trenutaka kada se pojavljivanja ideja oduzimanja titule glavnog grada Teheranu. Američki savjetnici su često tražili od kralja da premjesti glavni grad zato što je bio preblizu Sovjetskom Savezu. Tijekom Prvog svjetskog rata, iranska vlada je odlučila da se privremeno izabere novi glavni grad nakon što su ruske i britanske trupe okupirale dijelove države, no ta odluka nikada nije provedena. >>Dogovor između SAD-a i Irana naglavačke će prevrnuti cijelu regiju >>Iranci su obrazovani i ljubazni, a ne kakvim ih prikazuje Amerika 