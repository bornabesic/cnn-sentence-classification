Nakon cjelodnevne rasprave, u 20.45 sati nova Vlada HDZ-a i Mosta na čelu s Andrejem Plenkovićem dobila je povjerenje 91 saborskih zastupnika. Protiv Vlade glasovalo je 45 zastupnika, dok je njih troje bilo suzdržano. Plenković se nakon cijelog dana završno obratio zastupnicima te primjetio je normalno da se bave analizom ministara te im traže mane, jer i on je sam njih pitao, kaže, kad je razgovarao s kandidatima, pitao imaju li slabe točke. - Uvjerilo me da su svi oni stručni i da će svom poslu prionuti s entuzijazmom, strašću i odgovornošću i baš zbog toga smatram da će ovaj tim ljudi dati ono što može u najboljoj vjeri i namjeri – komentirao je Plenković. Hrvatska je tako dobila novu, 14. Vladu. Članovi Vlade potom su prisegnuli da će svoje dužnosti obnašati časno i savjesno, poštovati Ustav i zakone, zauzimati se za svekoliko napredak Republike Hrvatske. Novoj Vladi čestitao je i zaželio uspješan i djelotvoran rad predsjednik Hrvatskog sabora Božo Petrov. Plenkovićeva Vlada ima 19 ministarstva, četvero potpredsjednika, koji su ujedno i ministri: Davor Ivo Stier ministar je vanjskih i europskih poslova, Damir Krstičević obrane, Martina Dalić gospodarstva, malog i srednjeg poduzetništva, a uprave Ivan Kovačić. Ministar financija je Zdravko Marić, unutarnjih poslova Vlaho Orepić, pravosuđa Ante Šprlje, graditeljstva Lovro Kuščević, rada i mirovinskoga sustava Tomislav Ćorić. Ministrica demografije, obitelji, mladih i socijalne politike je Nada Murganić, kulture Nina Obuljen Koržinek, regionalnog razvoja i fondova europske unije Gabrijela Žalac. Resor turizma vodi Gari Cappelli, poljoprivrede Tomislav Tolušić, znanosti i obrazovanja Pavo Barišić, zaštite okoliša i energetike Slaven Dobrović, a mora, prometa i infrastrukture Oleg Butković. Ministar hrvatskih branitelja je Tomo Medved, zdravstva Milan Kujundžić, dok je Goran Marić ministar bez portfelja. Ključnim ciljevima svoje Vlade, Plenković je označio stabilan i trajan gospodarski rast, stvaranje novih i kvalitetnih radnih mjesta, zaustavljanje iseljavanja i demografsku obnovu te društvenu pravednost i solidarnost. Cjelodnevnu nazočnost u Saboru, nova Vlada zaključuje tradicionalnim fotografiranjem premijera i ministara na glavnom saborskom stubištu. >> Tko je Andrej Plenković? Sukob sa Sanaderom - Odbio je premijera, a on ga odmah degradira 