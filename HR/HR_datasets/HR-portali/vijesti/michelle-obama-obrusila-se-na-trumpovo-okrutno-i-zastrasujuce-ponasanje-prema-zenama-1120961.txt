Američka prva dama Michelle Obama u četvrtak je žestoko kritizirala republikanskoga predsjedničkog kandidata Donalda Trumpa nazvavši njegove seksualno agresivne komentare o ženama "sramotnima" i "nedopustivim", dok on niječe optužbe i optužuje medije za "klevetu".  Obama, koja je završila pravo na Harvardu, na skupu demokratske predsjedničke kandidatkinje Hillary Clinton u New Hampshireu pozvala je da se "zaustavi ludilo". Komentirajući snimku iz 2005. u kojoj on govori da mu slava dopušta da ljubi i dira žene, Obama je rekla da je posrijedi moćan pojedinac koji slobodno i otvoreno govori o "seksualnom predatorskom ponašanju". "Nije važno kojoj stranci pripadate - demokratima, republikancima ili neovisnima - ni jedna žena ne zaslužuje da bude tretirana na taj način. Ni jedna ne zaslužuje tu vrstu zlostavljanja". Ona se obrušila na ono što je nazvala Trumpovo "okrutno" i "zastrašujuće" ponašanje prema ženama, namjerno nikad ne izgovarajući njegovo ime.  "To nije normalno. To nije uobičajena politika. To je sramotno. To je nedopustivo", rekla je Obama i dodala: "Nije način na koji se ponašaju pristojni ljudi". Na skupu na Floridi Trump je zanijekao optužbe, rekavši da se radi o "lažima" i o "zajedničkom koordiniranom i opasnom napadu" bračnog para Clinton i njihovih saveznika u medijima, izrijekom navodeći The New York Times. >> Trump se ispričao Srbiji: 'Bombardiranje je bila velika pogreška'