Premijer Andrej Plenković rekao je u intervjuu za Hrvatski radio da on i cijela Vlada stoje iza porezne reforme, a komentirajući današnji sastanak s predsjednikom Uprave Ine Zoltanom Aldottom, rekao je da je on ohrabrujući za zaposlenike i sindikate Ine.   "Ovaj tjedan sva ministarstva daju očitovanje na zakonske prijedloge koje je podnijelo Ministarstvo financija. Oni će biti na Vladi u četvrtak, nakon toga ide rasprava u Hrvatski sabor i smatram da ćemo tom cjelinom paketa, kojeg zaista treba gledati sveobuhvatno, postići sva tri cilja koja smo namjeravali i naravno da ne samo ja, nego i cijela Vlada stoji iza tog projekta," rekao je Plenković u intervjuu koji će biti objavljen u srijedu ujutro u emisiji Hrvatskog radija "A sada Vlada".   Nekoliko izjava iz intervjua večeras je prenesen u Dnevniku HTV-a.   "Vlada će imati konzistentan stav, a prirodno je da nadležni ministar koji se bavi turizmom ima nešto veći senzibilitet za svoju granu", rekao je u povodu primjedbi ministra turizma Garija Cappellija na povećanju PDV-a na usluge u turizmu, odnosno ugostiteljstvu s 13 na 25 posto.   Plenković je komentirao i današnji sastanak s predsjednikom Uprave Ine Zoltanom Aldottom.   "U ovom trenutku nije donesena nikakva odluka koja bi na bilo koji način upućivala na to da će doći do prestanka rada rafinerije Sisak. Sve buduće odluke će se donositi u koordinaciji i u suglasnosti s međudioničarskim ugovorom, a to znači i u suglasnosti s hrvatskom Vladom. Prema tome, ovaj sastanak je imao i svoj ohrabrujući i umirujući karakter i kada je riječ o zaposlenima i sindikatima Ine," rekao je Plenković. >> Skok PDV-a za turizam na 25% uništit će 10.000 radnih mjesta 