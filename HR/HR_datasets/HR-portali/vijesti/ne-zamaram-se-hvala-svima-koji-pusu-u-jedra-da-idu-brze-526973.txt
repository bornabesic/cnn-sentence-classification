Uoči današnjeg prosvjeda za kurikularnu reformu, ministar obrazovanja Pavo Barišić poručio je prije sjednice Vlade ispred Banskih dvora da se  "ne zamara i nema vremena da bi se bavio time". - Jučer smo položili kamen temeljac za novu zgradu studentskog doma u Osijeku, 796 je ležajeva, a to je i više nego dvostruko u odnosu na dosadašnje. Danas će se na Vladi donijeti odluka o dobivanju poslovnog prostora za Sveučilište u Splitu, za Filozofski fakultet i Rektorat, radimo puno na dokumentima reformi i tako dalje. Tako da ne razmišljam o tome. Ne zamaram se prosvjedom, treba raditi - poručio je Barišić.  Komentirao je i zahtjeve prosvjednika za njegovom ostavkom. - Ja radim svoj posao - rekao je i dodao kako se nada će se reforma obrazovanja provesti.  - Ja se nadam da ćemo svi skupa reformu obrazovanja provesti i zahvaljujem svima koji pušu da jedra kojima idemo, idu bolje, brže, uspješnije - poručio je Barišić.  Na pitanje je li istina da je nova voditeljica Ekspertne radne skupine Buljan Culej prepisala dio svog Akcijskog plana, Barišić kaže da, koliko je njemu poznato, nije prepisala.  - Ali znate, Akcijski plan je nešto što je posebno stručno povjerenstvo poslalo na 57 adresa koje su se očitovale. Mi smo već dobili primjedbe i komentare, to je dokument koji je, mogu reći, u javnosti - rekao je Barišić, a na novinarsko pitanje kada su Akcijski plan poslali, kaže da su to učinili prije više od dva tjedna.  Na pitanje zašto je životopis nove voditeljice reforme toliko tajan, Barišić odgovora, ponovno koliko je njemu poznato, da je njezin životopis objavljen i da je "toliko dobar". - Znate, kad osoba radi 11 godina u Nacionalnom centru za vanjsko vrednovanje obrazovanja i to upravo na poslovima obrazovanja, a započela je cijelu svoju u razredu, u školi i stekla izvrsne znanstvene i obrazovne kvalifikacije... Pitajte akademika Slobodana Vukičevića koji je bio njezin mentor kakva je bila na poslu, pitajte u ustanovama gdje je radila pa ćete se osvjedočiti. Ja sam imao prigode čuti puno takvih komplimenata na njezin račun, da mogu reći da doista možemo svi skupa biti ponosni što će takva osoba voditi Ekspertnu radnu skupinu - istaknuo je.  Za cijeli tim Ekspertne radne skupine naglasio je kako su birani prema kriteriju stručnosti, bez ideološke obojenosti.  - Pogledajte sastav sadašnji i pogledajte dosadašnji - poručio je Barišić.