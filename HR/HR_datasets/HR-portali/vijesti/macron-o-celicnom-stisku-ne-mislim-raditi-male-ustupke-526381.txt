Francuski predsjednik Emmanuel Macron rekao je da njegov stisak ruke s američkim predsjednikom Donaldom Trumpom nije bio nedužan i da je bio "trenutak istine", piše u nedjelju BBC. Sedamdesetogodišnjeg Trumpa u "čelični stisak" uhvatio je novoizabrani, puno mlađi francuski predsjednik s kojim se američki predsjednik sastao netom prije početka summita NATO-a ovaj tjedan. I dok su predsjednici na početku "muški" stisnuli ruke jedan drugome, Trump se nakon par sekundi činio zbunjenim, kao da je želio čim prije završiti rukovanje koje su fotoreporteri snimali iz sekunde u sekundu. Neki promatrači svjedoče da je Macronov stisak bio toliko čvrst da je Trumpovu ruku pustio tek kad je pobijelila. Macron je francuskim medijima rekao kako je želio pokazati "da neće raditi male ustupke, čak ni simbolične". Lideri su se sastali u Bruxellesu u četvrtak, uoči summita NATO-a. Dok je njihovo rukovanje trajalo, Macron i Trump gledali su se u oči sve dok se američki predsjednik napokon nije uspio osloboditi. Macron je rekao da je na sastanku želio između ostaloga dobiti poštovanje. "Donald Trump, turski predsjednik ili ruski predsjednik gledaju na stvari kao na odnos snaga, ali to mi ne smeta", rekao je Macron jer on, kako kaže, ne dopušta da na njegovim bilateralnim sastancima "bilo šta prođe samo tako". "Tako se dobiva poštovanje", naglasio je.