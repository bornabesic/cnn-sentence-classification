Iako je Građanska inicijativa “U ime obitelji” osnovana kako bi organizirala referendum o ustavnoj definiciji braka, to nipošto ne znači da će se ekipa koja ju je ustrojila, nakon referenduma odreći budućeg društvenog ili stranačkog/političkog djelovanja. Dio javnosti uvjeren je da je referendum o braku bio samo način promocije lidera te inicijative koji su kao osnivači desne marginalne stranke Hrast doživjeli potop na izborima. Drugi dio javnosti pak drži da je uvođenje definicije braka u Ustav bio primarni cilj te inicijative. Željka Markić, najistaknutija predstavnica Inicijative, bivša je predsjednica Hrasta. Iako Hrast nije polučio gotovo nikakav politički uspjeh (na zadnjim parlamentarnim izborima dobio je oko 30.000 glasova), čini se da je uspjeh referenduma vođama inicijative dao novi vjetar u leđa. Samo je pitanje koliko će se odvojiti ili stopiti s HDZ-om, a za podršku Crkve ne moraju se brinuti jer je Kaptol u Inicijativi, pa i Hrastu, pronašao svoje saveznike. Ladislav Ilčić, predsjednik Hrasta i udruge Grozd napominje da govori u svoje ime, ali otvoreno kaže da je to tek početak formalnih promjena u društvu, u kojem, po njegovim riječima, manjina vlada većinom. – Dvije trećine građana na referendumu bilo je protiv onoga za što je agitirala Vlada, a samo ju je jedna trećina podržala – rekao je Ilčić. Probuđena energija hrvatskih građana, nastavio je, neće nestati, a ekipa koja je organizirala referendum ohrabrena je da nastavi i civilno i političko djelovanje u smjeru demokratskog razvoja društva. Ilčić je uvjeren da će Hrast postati parlamentarna stranka.Politički analitičar Žarko Puhovski smatra da ekipa iz Inicijative sigurno ima ambicije nastaviti rad, ali drži da uspješni mogu ponovno biti samo na pitanju nekog budućeg referenduma, ali kao politički igrači nikako. 