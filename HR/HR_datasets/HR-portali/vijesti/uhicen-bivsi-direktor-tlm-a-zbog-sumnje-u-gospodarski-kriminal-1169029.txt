Zbog zlouporabe povjerenja u gospodarskom poslovanju uhićen je Tonći Kandido, jedan od direktora i nekadašnji član Uprave šibenskog TLM-a, potvrdio je u četvrtak njegov odvjetnik Krešimir Škarica. Kandido je uhićen u srijedu na jednom slavonskom graničnom prijelazu prema BiH, nakon čega je prepraćen u Šibenik gdje je policija jutros obavila pretragu njegova stana u četvrti Baldekin, odnosno kuće na kupalištu Jadrija. U šibensko-kninskoj policiji medijima su potvrdili samo da policija zajedno sa Županijskim državnim odvjetništvom istražuje TLM, a uhićenje Kandida nisu htjeli potvrditi niti demantirati. Neslužbeno, zbog sumnje u zlouporabu u gospodarskom poslovanju, šibenska je policija u suradnji s tužiteljstvom raspisala međunarodnu tjeralicu protiv Marka i Lorana Pejčinovskog, oca i sina čija je tvrtka Euris 2012. godine preuzela šibenski TLM, te protiv još jedne osobe povezane s tom tvrtkom. Pejčinovski su makedonskog porijekla, a žive u Beču gdje je i sjedište tvrtke Euris. Neslužbeno se doznaje da policija istražuje sumnje da su gospodarskim malverzacijama u razdoblju između 2012. i 2014. godine 'izvukli' iz TLM-a oko 150 milijuna kuna. Odvjetnik Škarica najavio je da će se očitovati o slučaju nakon što njegov branjenik bude saslušan u državnom odvjetništvu tijekom dana u popodnevnim satima. U Policijskoj upravi šibensko-kninskoj najavili su da će tijekom dana o svojim radnjama na slučaju TLM izvijestiti javnost priopćenjem.  