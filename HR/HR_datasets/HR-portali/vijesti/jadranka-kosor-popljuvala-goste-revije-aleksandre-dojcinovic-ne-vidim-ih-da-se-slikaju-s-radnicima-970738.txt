Foto: Goran Stanzi/ Pixsell, Hina JADRANKA Kosor sarkastično se osvrnula na jučerašnju modnu reviju Aleksandre Dojčinović, odnosno na neke njene posjetitelje. Naime, među brojnim poznatim imenima, uključujući predsjednicu Kolindu, koji su jučer pohodili reviju poznate kreatorice našlo se i ono Severine i Ive Balaban. "Ne vidim da su se umjetnice s jučerašnje modne revije krenule uobičajeno slikati s radnicama/cima Imote ili Zvečeva, kako je bilo uobičajeno", napisala je Jadranka Kosor. Pri tome je vjerojatno mislila na nedavnu kampanju koju su povele Severina i Iva Balaban, a koje su pozivale ljude da kupuju u Konzumu i tako spase Agrokor, tvrtku oca njihove prijateljice Ive Balent.   "Konzum, navijam za vas i za sve ove prekrasne žene", napisala je početkom travnja Severina u opisu slike na kojoj pozira s tri radnice Konzuma.   "Zbog svakog radnika i njegove obitelji, zbog svih hrvatskih proizvođača i svakog hrvatskog proizvoda, zbog ovih divnih žena koje su dio moje svakodnevnice, zbog svih za čije se radno mjesto moramo boriti ...kupujem i dalje ću kupovati u Konzumu", bila je nešto rječitija Iva Balaban.   No, kako je primijetila bivša premijerka, nitko od zvijezda koje brinu o problemima hrvatskih radnika nije našao shodno da napravi sliku s radnicima Imote ili Zvečeva, tvrtki koje su se također našle u problemima, ali koje očito nisu dovoljno bitne Severini i Ivi Balaban. Ili hrvatskoj vladi.