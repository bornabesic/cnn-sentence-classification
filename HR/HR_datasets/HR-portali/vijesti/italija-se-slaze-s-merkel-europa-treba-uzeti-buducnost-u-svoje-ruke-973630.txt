Foto: Hina TALIJANSKI premijer Paolo Gentiloni izjavio je da se slaže s izjavom njemačke kancelarke Angele Merkel, koju je izrekla nakon prošlotjednih turbulentnih sastanaka G7 i NATO-a, da Europa treba ići naprijed svojim vlastitim putem. "Italija se slaže da Europljani trebaju uzeti budućnost u svoje ruke", kazao je Gentiloni na zajedničkoj tiskovnoj konferenciji s kanadskim premijerom Justinom Trudeauom u Rimu.  "To ne oduzima važnost našim transatlantskim vezama i našem savezu sa Sjedinjenim Državama, ali važnost koju pridajemo tim vezama ne može značiti da odustajemo od temeljnih načela kao što je naša predanost borbi protiv klimatskih promjena i zagovaranju otvorenih društava i slobodne trgovine", istaknuo je.  Nakon što je američki predsjednik Donald Trump tijekom svog prvog posjeta Europi prošli tjedan ukorio NATO saveznice da premalo izdvajaju za obranu i odbio podržati globalni sporazum protiv klimatskih promjena, Merkel je izjavila u nedjelju da SAD više nije pouzdani partner te Europljanima poručila da se uzdaju sami u sebe.