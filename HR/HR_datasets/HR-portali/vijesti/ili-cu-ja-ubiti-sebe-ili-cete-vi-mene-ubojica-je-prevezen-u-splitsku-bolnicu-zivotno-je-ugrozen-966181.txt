Foto: Hina, Duško Jaramaz/Pixsell, Milan Živković/HRT KAKO smo rano jutros doznali, Boris Luketa, koji je jučer ubio tri osobe, prevezen je tijekom noći u splitsku bolnicu i životno je ugrožen nakon što si je pucao u usta.   "Krim istraživanje i dalje traje, nemamo zasad nikakvih novih informacija", rekli su Indexu iz policije. U 9.30 iz Ravnateljstva policije poslali su priopćenje: "Tijekom jutra policijski službenici PU šibensko-kninske i Ravnateljstva policije nastavili su kriminalističko istraživanje vezano uz trostruko ubojstvo u Brodarici s ciljem utvrđivanja svih okolnosti i osoba koje su povezane s ovim događajem.  Na mjestu događaja nalaze se vještaci iz Centra za kriminalistička istraživanja, ispitivanja i vještačenja 'Ivan Vučetić' i policijski službenici PU šibensko-kninske, koji u suradnji sa ŽDO Šibenik provode očevid.    Osumnjičeni Boris Luketa je tijekom noći prevezen u KBC Split, a prema posljednjim informacijama i dalje se nalazi u životnoj opasnosti." >> Ukoliko imate fotografije ili snimke s mjesta događaja, slobodno ih pošaljite na desk@index.hr Pogledajte video s mjesta događaja:  Podsjetimo,  Luketu se sumnjiči da je jučer poslijepodne u Brodarici, predgrađu Šibenika, ubio troje ljudi - supružnike Milku i Hakiju Keranovića te Ivana Bajića, nekadašnjeg tjelohranitelja i prijatelja pokojnog "kralja zagrebačkog podzemlja" Zlatka Bagarića. Supružnike Keranović ubio je u njihovoj kući, dok je tijelo Ivana Bajića pronađeno u Mercedesu ispred kuće. Satima prijetio da će se ubiti  59-godišnji Luketa je pobjegao s mjesta trostrukog ubojstva u crvenom Renault Cliu, a policija je naoružana dugim cijevima odmah blokirala Brodaricu. Nešto nakon 20 sati policija je javila kako je pronašla Luketin Clio, pri čemu je na suvozačevom sjedištu pronađeno i vatreno oružje, ali osumnjičenom za trostruko ubojstvo nije bilo ni traga.  Sat vremena kasnije policija je locirala Luketu i to u samoj Brodarici, a tada je uslijedila višesatna drama i opsada Brodarice, jer je Luketa gotovo četiri sata s pištoljem u ruci hodao po vrtovima i dvorištima kuća te prijetio samoubojstvom dok je bio okružen desecima specijalaca s dugim cijevima. Oko jedan u noći, nakon višesatnog pregovaranja, Luketa je stavio pištolj u vlastita usta, nakon čega je došlo do opaljenja, priopćilo je noćas Ravnateljstvo policije. Iako su ga policajci pokušali spriječiti upotrebom elektrošokera, u tomu nisu uspjeli. Luketa je s ozljedama glave prevezen u Opću bolnicu Šibenik, a zatim i u splitsku bolnicu. Ubio ih zbog duga od 420 tisuća eura?  "Učinio sam to zbog duga. Nikad nisam kažnjavan. Ubit ću se! Ili ću ja ubiti sebe, ili ćete vi mene. Trećeg izbora nema", vikao je Luketa dok je satima naoružan tumarao po Brodarici okružen specijalcima.  Kako je javio Sibenik.in, motiv trostrukog ubojstva vjerojatno je dug od 420 tisuća eura, koliko su Luketi navodno dugovali supružnici Keranović, a koji su zbog duga trebali izgubiti kuću. Luketa ih je tužio i slučaj se godinama povlačio po sudu, a nedavno su navodno postigli dogovor. Ipak, nešto se očito izjalovilo, pa je cijela priča kulminirala trostrukim ubojstvom.