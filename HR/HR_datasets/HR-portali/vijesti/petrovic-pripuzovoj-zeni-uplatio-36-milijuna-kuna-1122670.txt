Blažo Petrović jučer oko 12 sati doveden je na zagrebački Županijski sud nakon što je Općinsko državno odvjetništvo u Zagrebu protiv njega pokrenulo istragu zbog utaje 15 milijuna kuna poreza. Vera Polak Presečki, sutkinja istrage, odredila mu je jednomjesečni istražni zatvor zbog mogućeg utjecaja na svjedoke. Petrović je za obranu sa slobode nudio jamčevinu, no prijedlog mu je odbijen. Neslužbeno se doznaje da je bio spreman ponuditi oko milijun eura, no ta suma sutkinju očito nije impresionirala pa je jamčevinu odbila. Za očekivati je da će se Petrovićeva obrana žaliti na odluku suda o određivanju istražnog zatvora, a u tom slučaju o žalbi će odlučivati Vrhovni sud. Prije nego što je doveden pred sutkinju istrage, Petroviću su pretraženi poslovni prostori i dom te je ispitan na tužiteljstvu. Neslužbeno se doznaje da je iznosio obranu u kojoj je porekao krivnju. Osim protiv njega, istraga je pokrenuta i protiv KG Projekta, a istragu je uz policiju provodio i Samostalni sektor za otkrivanje poreznih prijevara, kolokvijalno nazvan porezni USKOK. Petrovića se sumnjiči da je preko svojih poduzeća od ožujka do srpnja 2016. utajio oko 15 milijuna kuna poreza. No cijela priča počela je znatno ranije, 11. listopada 2012., te se odvijala do 30. ožujka 2016. kada je njegova tvrtka KG Projekt AS Commmercu iz Osijeka pružila oporezive usluge u ukupnom iznosu od 75 milijuna kuna. Kako je bila riječ o uslugama na koje se trebao platiti porez, Petrovića se sumnjiči da je to pokušao izbjeći i to na način da je navedeni iznos usmjerio na račune KG Brima, trgovačkog društva u njegovu vlasništvu koje nije bilo u sustavu PDV-a. Cijeli “posao” pokrio je ugovorom o prodaji prava i obveza, koji je potpisan 1. travnja 2016., a sve da bi prikazao da su sva prava i obveze s KG Projekta prenesena na KG Brim. KG Projekt potom je 20. travnja 2016. podnio mjesečnu poreznu prijavu u kojoj nije navedeno da na iznos od 75 milijuna kuna mora platiti i 15 milijuna kuna PDV-a. Tužiteljstvo smatra da je Petrović tako prikrio novac, koji je potom podizao s računa na koji ga je premjestio. Podignuti novac potom je kao pozajmice ili gotovinske isplate, tvrdi tužiteljstvo, uplaćivao sebi i drugima. Sebi je tako uplatio 6,2 milijuna kuna, svojoj supruzi 14,4 milijuna kuna, Dubravki Pripuz 36 milijuna kuna, dok je društvu Cubano povezanom s D. Pripuz uplatio 11, a KG Projektu 1,8 milijuna kuna. Dubravka Pripuz inače je supruga Zorana Pripuza, koji je također bio suđen u tzv. zločinačkoj organizaciji gdje je oslobođen optužbi.  >> Uhićen Blaž Petrović! Sumnjiče ga da je preko lažnih faktura izvukao 15 mil. kn Petrović se po crnim kronikama povlači od konca 90-ih, a obično ga se opisuje kao kontroverznog poduzetnika. Na udaru pravosuđa bio je puno puta, no do sada nije osuđivan. Koncem 90-ih bio je uhićen u sklopu tzv. zločinačke organizacije. Njemu se sudilo u dijelu koji se odnosio na tzv. “malu zločinačku organizaciju”, a teretilo ga se za prijetnju i iznudu nad poduzetnikom Ivanom Majherom. S tog je suđenja 2002. izašao kao čovjek oslobođen optužbi, a tu oslobađajuću presudu kasnije je potvrdio i Vrhovni sud. U srpnju ove godine, nakon gotovo sedmogodišnje istrage, protiv njega i njegove suradnice Vesne Kvartuč potvrđena je optužnica zbog zloporabe u gospodarskom poslovanju “teške” 9,6 milijuna kuna. Suđenje u tom slučaju još nije počelo. Petrović je inače vlasnik više tvrtki, a bavi se otkupom potraživanja i zemljišta.