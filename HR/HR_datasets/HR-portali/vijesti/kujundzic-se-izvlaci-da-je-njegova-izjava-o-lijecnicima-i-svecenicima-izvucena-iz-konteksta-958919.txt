Foto: Hina MINISTAR zdravstva Milan Kujundžić izjavio je kako su njegove riječi da "jedan svećenik vrijedi više od 20 liječnika", izrečene na tribini u dominikanskom samostanu u Zagrebu, izvađene iz konteksta jer one nikako ne znače da bi svećenici mogli zamijeniti liječnike, već da svećenici mogu biti od pomoći u fazi bolesti kada medicina više ne može pomoći.  "To je bila tribina na kojoj je tema bila vjera i politika i naravno da tamo nismo govorili o kemoterapiji i prevenciji, već o vjeri i politici. Među ostalim, tema je bila i ima li svećenicima mjesta u bolnici i u tom sam kontekstu rekao - nekad", kaže Kujundžić.  Ponekad pomaže teškim bolesnicima  Pojasnio je kako to ponekad može pomoći teškim bolesnicima, koji su hospitalizirani tri i više puta i prošli su kroz ruke 20-ak liječnika, a kojima medicina više ne može pomoći.  "Niti sam ja svećenik niti psihijatar da mogu govoriti o tome, ali tu je prostor, koji sam vidio kao iskusni kliničar, da riječi utjehe i vjere za one koji vjeruju znače olakšanje u trpljenju bolesti i olakšanje za obitelj. To nikako nije usporedba da svećenici mogu zamijeniti liječnike nego da postoje faze bolesti gdje, nažalost, medicina ne može napraviti ništa, a tople riječi, psihološka potpora i potpora vjere pomažu određenoj skupini bolesnika", rekao je Kujundžić.  Hoće li mu liječnici zamjeriti  Upitan hoće li mu liječnici zamjeriti na izrečenome na tribini, odgovorio je kako neće oni koji znaju što je time htio reći te da je to izvađeno iz konteksta. "Oni koji se hoće malo baviti politikantstvom i igrati se, mogu koju god misao i riječ izokrenuti", poručio je ministar.  Kujundžića je zbog te izjave u petak napala Hrvatska udruga bolničkih liječnika (HUBOL), posprdno komentirajući da je duhovno zdravlje stavio u fokus jer na taj način misli smanjiti troškove u zdravstvenom sustavu, koji iznose oko 8 milijardi kuna.  HUBOL-ova reakcija  "Kako do sada Ministarstvo zdravstva nije donijelo niti jednu mjeru koja bi poboljšala status i uvjete rada liječnika, a time i održivog javnog zdravstvenog sustava za građane, pitamo Vas hoćete li angažirati 215 svećenika u zdravstvenom sustavu kako biste nadoknadili nedostatak od 4300 liječnika", stoji u HUBOL-ovoj reakciji na Kujundžićevu izjavu.  >> Liječnici bijesni zbog Kujundžićeve izjave o svećenicima koji vrijede više od liječnika  Žalosna je činjenica da je ministar poljoprivrede Tomislav Tolušić, povlačeći oštre poteze i uvodeći strože kontrole uvoznog mesa, napravio više za javno zdravstvo Hrvata nego ministar zdravstva, poručuje HUBOL, koji pritom ne poziva Kujundžića da se ispriča, nego da počne raditi.