Foto: Hina  NIKO KOVAČ se u ovo vrijeme prošle godine borio za ostanak u Bundesligi, spasio se u dramatičnoj završnici i postao heroj Frankfurta. Godinu kasnije bori se za svoj prvi trenerski naslov, u finalu njemačkog kupa igra protiv Borussije Dortmund.   Bivši hrvatski izbornik je dvaput u posljednja tri susreta pobijedio Dortmund, ali još uvijek se ne smatra favoritom. Uoči velikog okršaja njegov kolega na protivničkoj klupi Thomas Tuchel je pod pritiskom nakon slabe sezone u Bundesligi i Europi.   "Thomas radi jako dobar posao, napravio je puno u Mainzu i Dortmundu. Sjećam se da je prošle sezone s istom momčadi bio drugi u Bundesligi i igrao u Europa ligi protiv Liverpoola, i ove su sezone podjednako dobri, ali ne možete uvijek biti drugi. I Leipzig je bio dobar", rekao je Kovač koji smatra da se na trenere stavlja preveliki pritisak.   "Očekivanja se povećavaju iz dana u dan, bio to trener Bayerna ili Augsburga, a to je pogrešan smjer. Ne možemo svi biti šampioni i igrati u Ligi prvaka. Morate razmisliti, je li to pravi put. Nije danas ni bolje ni lošije trenerima nego ranije, ali sada se smjene trenera događaju prebrzo. Novac nas čini bolesnima, mislim da sve teže racionalno razmišljamo što je više novca u igri", rekao je Kovač.