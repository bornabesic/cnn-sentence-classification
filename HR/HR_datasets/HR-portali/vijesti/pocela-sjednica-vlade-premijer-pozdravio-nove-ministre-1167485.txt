Dok predstavnici zastupničkih klubova u Saboru razgovaraju o mogućem raspuštanju Sabora, s druge stranke Markova trga započela je sjednica Vlade, a premijer Andrej Plenković aktualnu krizu vlasti uvodno je nazvao "velikom predstavom političkog razotkrivanja".   U Banske dvore došao je i ministar financija Zdravko Marić, o čijem bi povjerenju danas trebao glasovati Sabor.   Premijer Plenković u uvodu je pozdravio nove ministre, odnosno državne tajnike koji su došli na mjesta smijenjenih Mostovih ministara.  Na početku sjednice osvrnuo se na jučerašnju maratonsku raspravu u Saboru o izglasavanju povjerenja ministru financija Zdravku Mariću.  – Postoje stranke u Hrvatskoj koje su u stanju bez ikakvog dokaza ostaviti dojam da je kolega Marić za nešto kriv i da treba snositi neku odgovornost. U svom političkom životu to neću dopustiti, takvu vrstu diskvalificiranja i takvu vrstu političkog i medijskog pretjerivanja kolegi koji je pokazao da je izrazito stručan, da je pridonio fiskalnoj konsolidaciji zemlje, da je pridonio rastu BDP-a, smanjenju javnog duga, proračunskog manjka, većoj zaposlenosti, a osobito u komunikaciji s međunarodnim institucijama i pozitivnoj slici o Hrvatskoj – rekao je Plenković i dodao: – Kolega Marić pokazao je da je kompetentan, za mene nije postojala ni najmanja dilema trebamo li ga i hoćemo li ga braniti, to se zove politička lojalnost i vjerovanje u ono što radimo. Kolege iz Mosta nemaju tu vrstu razmišljanja, oni su bez ikakve rasprave digli ruke protiv nastavka povjerenja svom kolegi, to ne može proći bez reakcije i odgovora. Takav stav imam danas, imat ću ga i ubuduće, da je kolega Marić je bio ministar Mosta u ovoj Vladi, ponio bih se jednako i branio bih ga – zaključio je Plenković.   Naglasio je da su razgovori o preslagivanju parlamentarne većine vođeni na temelju argumenata i korektno, kroz dijalog, "bez javnih pritisaka, prozivanja, dovođenja zastupnika u situacije koje su neviđene u političkoj praksi, čak i sramotne, što rade neke stranke i njihovi zastupnici". – Javnost sve to prati i vidi. Ovo je vrijeme razotkrivanja – rekao je Plenković. Odbacio je optužbe Mosta i oporbe da Vlada štiti kriminal u Agrokoru i ponovio da je Vlada našla rješenje za krizu u najvećoj kompaniji koje će osigurati stabilnost financijskog sustava i spriječiti lančanu reakciju u gospodarstvu. Poručio je kako ''monstruozne optužbe da Vlada štiti kriminal u Agrokoru neće proći jer su lažne i neistinite''.  Ustvrdio je i da neke stranke u provođenju svojih ciljeva ne prežu čak ni od zloporabe državnih institucija te poručio da će javnost i birači procijeniti tko je faktor stabilnosti i odgovorna opcija, a koje opcije "imaju agendu rušenja". – Sve ovo što se događa jedna je velika predstava političkog razotkrivanja – uvjeren je Plenković. Inače, na dnevnom redu današnje sjednice Vlade 24 su točke, a među njima su nacrti prijedloga Zakona o morskom ribarstvu, sigurnosnoj zaštiti pomorskih brodova i luka, ali i prijedlozi o davanju suglasnosti Hrvatskim autocestama za kreditno zaduženje zbog plaćanja dospjelih kreditnih obaveza.  Hrvatskim autocestama odobrena su dva kreditna zaduženja u iznosu od 100 milijuna eura, odnosno ukupno 200 milijuna eura za podmirenje obveza, odnosno kredita koji stižu na naplatu. Kredit će podići na rok od 10 godina uz stopostotno jamstvo Republike Hrvatske.  Glasat će se i o prijedlogu odluke za davanje suglasnosti Zagrebačkoj županiji za zaduženje. Cijeli dnevni red možete pogledati ovdje.  