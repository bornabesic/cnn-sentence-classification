Genetsko onkološko testiranje još nam je prije nekoliko godina zvučalo poprilično futuristički. Međutim, u KBC-u Sestre milosrdnice ostvarili su sve preduvjete i u suradnji s Institutom Ruđer Bošković, koji ima sofisticirani uređaj za genetsko testiranje iz krvi, mogu početi testiranje zdravih osoba ne bi li s vidjelo kolike su im genetske predispozicije da obole od raka dojke. Obiteljska predispozicija Liječnici onkološkog savjetovališta Klinike za tumore, koje djeluje već tri godine, napravili su probir žena koje imaju razloga podvrći se genetskom testiranju na rak dojke – jer ono nije potrebno svakome. Sastavili su listu od 90 žena mlađih od 40 godina u čijoj je bližoj obitelji bilo više članica oboljelih od određenih tipova tumora dojke. – Ako su ženi umrle majka i sestra od raka dojke, najvjerojatnije je genetski predisponirana za zloćudnu bolest, međutim, hrvatski zdravstveni sustav ne nudi mogućnost genetskog testiranja. Dobije li Klinika za tumore zeleno svjetlo Ministarstva zdravlja, odnosno financijsku podršku HZZO-a, započeli bismo s prvih 90 žena izradu šireg genetskog profila populacije – govori dr. sc. Ivan Milas, voditelj Odjela za onkoplastičnu kirurgiju Klinike za tumore KBC-a Sestre milosrdnice. Objašnjava kako u Hrvatskoj godišnje od raka dojke oboli između 2300 i 2500 žena, a između deset i 15 posto novooboljelih imalo je obiteljsku predispoziciju, što znači da bi se u takav registar obiteljskih rizika za rak dojke godišnje dodavalo dvjestotinjak žena. U prvoj je fazi riječ o trošenju novca, ali u konačnici se tako štedi jer se izbjegavaju nastanci većeg broja tumora na različitim mjestima u tijelu, pravovremenim operacijama ili liječenjem smanjuje se broj tumora i stadij u kojem se bolest otkriva, čime se manje troši na kemoterapije, a povećava broj preživljavanja. Kasnije se testiranje može primijeniti i na druge vrste raka. Testiranje s pomoću krvi s prilično visokom sigurnošću može se predvidjeti mogućnost obolijevanja od zloćudne bolesti – od oko 60% pa i 80%. A što kad se pokaže visoka sigurnost da ćete dobiti rak? – Ne postoje protokoli koji točno kažu što se u tom trenutku radi. Sve je stvar komunikacije s pacijentom i individualne procjene što će se i kada raditi – govori kirurg dr. Tomislav Orešić s Odjela za onkoplastičnu kirurgiju Klinike. Pacijenticu koja će vrlo vjerojatno oboljeti može se odmah operirati, može se operirati nakon završetka reproduktivne faze, može se pratiti pa operirati u najranijoj mogućoj fazi bolesti ili pak ciljano liječiti... Preventivna mastektomija No, ako je osoba nositelj gena BRCA1 ili BRCA2, ne znači da će se bolest doista i razviti. – To su izuzetno skupe operacije i ostavljaju mutilaciju, znači svakom rekonstrukcijom slabi osjet u središnjem dijelu dojke, i nije svejedno imati silikon s 35 ili 45 godina – napominje dr. Milas. Da svaka odluka u tom slučaju ima svoje kontroverze, pokazuje i slučaj svjetski poznate glumice Angeline Jolie otprije tri godine. Njezina odluka da se podvrgne preventivnoj mastektomiji, odnosno odstrani zdrave dojke, šokirala je mnoge.