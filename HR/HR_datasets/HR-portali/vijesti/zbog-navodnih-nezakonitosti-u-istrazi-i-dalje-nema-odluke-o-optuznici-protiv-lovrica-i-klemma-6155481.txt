Prije odluke jesu li zapisnici o pretrazi ureda pročelnika zagrebačkog Gradskog ureda za obrazovanje, kulturu i sport Ivice Lovrića zakoniti, na sudu će se ispitati svjedoci pretrage koji zapisnike nisu potpisali, doznaje se na zagrebačkom Županijskom sudu. Tek nakon ispitivanja svjedoka 6. srpnja optužno vijeće odlučit će o prijedlogu obrane da se sporni zapisnici izdvoje kao nezakoniti. Ukoliko nezadovoljna strana potom o zakonitosti zapisnika ne zatraži mišljenje Vrhovnog suda optužno vijeće trebalo bi odlučiti o osnovanosti optužnice koja Lovrića i Klemma tereti zbog lihvarskog ugovora u vezi transfera košarkaša Darija Šarića te zapošljavanja u Ciboni na račun Zagrebačkog holdinga. Optužnicom u ovom slučaju je bio obuhvaćen i voditelj Holdingove podružnice Sportski objekti Dragutin Kosić koji je početkom listopada prošle godine priznao nedjelo i nagodio se s tužiteljstvom pa je uvjetno osuđen na godinu dana. Kosić, koji se s Uskokom nagodio i u aferi Agram, priznao je da ga je Lovrić tražio da zaposli petero osoba iz Cibone koji za ta radna mjesta navodno nisu imali uvjete, a i plaćao ih je Holding. Nakon Kosićevog priznanja optužno vijeće više je više puta odgađalo odluku o osnovanosti optužnice, uglavnom zbog zahtjeva za izuzećem dokaza. Lovrićeva obrana tako je, među ostalim, neuspješno tražila da se izdvoje i iskazi svih svjedoka ispitanih u istrazi.