Nakon drugog kruga lokalnih izbora HDZ je osvojio 62, a SDP samo 22 grada od 128. HDZ ima premoć i u županijama, no SDP-ov Arsen Bauk tvrdi da SDP nije ni dobio, ni izgubio već ostao na istom. - Kad su raspisani izbori SDP je imao dva župana, četiri gradonačelnika sjedišta županija i 18 gradonačelnika ostalih gradova. Sad kad su izbori završili SDP ima dva župana (ista), četiri gradonačelnika sjedišta županija (ista) i 18 gradonačelnika ostalih gradova (11 istih i sedam različitih) -izvijestio je Bauk na Facebooku, pa pojasnio: - Dobili smo Donju Stubicu, Ogulin, Ploče, Slatinu, Trogir i Vrbovec (sve od HDZ-a), a izgubili Beli Manastir, Daruvar, Kutinu, Makarsku, Oroslavje (od HDZ-a) i Hvar (od nezavisnog). Drugim riječima, ostali smo na istom - zaključio je SDP-ovac. No nakon što su se pod njegovom objavom nanizale brojne kritike, Bauk je odgovorio malo oštrije: - Ja sam iznio suhoparne brojke. To se može napraviti i za HDZ i za sve druge stranke. Samo da nešto preventivno raščistimo. Moj zid nije mjesto za unutarstranačke rasprave. Tko želi raspravljati sa mnom to može napraviti u inbox. Tko želi raspravljati šire ima za to grupe. Eto, hvala na razumijevanju - napisao je.