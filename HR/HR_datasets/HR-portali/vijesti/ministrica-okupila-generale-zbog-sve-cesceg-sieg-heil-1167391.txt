Franco A. (28), početkom prošle godine prijavio se pod lažnim imenom kao izbjeglica iz Sirije u kampu za migrante u Njemačkoj i zatražio azil. Vrlo brzo mu je i odobren, i više od godinu dana dobivao je financijsku pomoć kroz program Hartz IV, baš kao i tisuće drugih azilanata. “Prošao” kao migrant I tu ne bi bilo ništa sporno da Franco A. nije poručnik njemačke vojske koji je jedan od glavnih osumnjičenih za planiranje napada na azilante, a navodno je i povezan s radikalno desnim strujama unutar njemačke vojske. Franco A. pripadnik je njemačko-francuske postrojbe pješaštva, stacionirane u francuskom gradu Illkirchu, a još uvijek je nepoznato kako je uspio “proći” kao sirijski izbjeglica kad nije znao niti riječi arapskog jezika. Kasnije je, pišu mediji, upisao ubrzani tečaj pa sada pomalo i govori arapski. Upravo zbog tog skandala njemačka ministrica obrane Ursula von der Leyen otkazala je jučer putovanje u Sjedinjene Američke Države i sazvala hitan sastanak zapovjedništva vojske kako bi razriješili ovaj slučaj, ali i neke druge u kojima se spominje navodno seksualno uznemiravanje i zlostavljanje u vojsci. Von der Leyen, članica CDU-a kancelarke Angele Merkel čijom je nasljednicom često smatraju, zatražila je i detaljne obavještajne podatke i rezultate istrage koju provodi Njemačka vojna obavještajna agencija (MAD). Upravo je MAD prošlog mjeseca objavio da postoji 275 slučajeva povezanih s krajnje desnim ekstremizmom u Bundeswehru, što je izazvalo veliku buru u javnosti, a ministrica obrane najavila je tom prilikom dodatne provjere za ulazak u vojne redove od srpnja. Najveći broj prijava odnosi se na izvikivanje parola poput “Sieg Heil” ili isticanja nacističkih obilježja. Nema radikalne mreže Njemački pak analitičari tvrde kako u vojnim redovima zasigurno postoje osobe koje su naklonjene radikalnoj desnici, no smatraju kako nekakva mreža desno orijentiranih časnika i vojnika unutar Bundeswehra ne postoji. Kako bi dobila uvid u napredak istrage oko planiranja napada, Von der Leyen je najavila put u Illkirch, francuski grad u kojem je smještena njemačka brigada čiji je Franco A. pripadnik.     