Foto: Hina U KLINIČKOM bolničkom centru (KBC) Zagreb u petak je obilježen Međunarodni dan sestrinstva, koji se u svijetu obilježava na dan kada je rođena engleska bolničarka, začetnica modernog sestrinstva Florence Nightingale, koja je život posvetila zdravstvenom osvješćivanju, posebice važnosti higijene u zdravstvu, te utemeljila školu za medicinske sestre.  Medicinske sestre i tehničari obilježavaju taj dan promovirajući svoju struku s naglaskom na stalnoj edukaciji kako bi pružili što kvalitetniju medicinsku njegu pacijentima. Međunarodni dan sestrinstva ove se godine obilježava pod sloganom “Sestrinski glas za zdrav život”, čime se želi naglasiti važnost i uloga tog zanimanja.  Najbrojnija profesija u Hrvatskoj  Po podacima Hrvatske komore medicinskih sestara, u Hrvatskoj je registrirano 35.628 sestara i tehničara. Oni su najbrojnija profesija u hrvatskom zdravstvenom sustavu, no zbog smanjenog zapošljavanja i odlaska na rad u inozemstvo mnoge zdravstvene ustanove suočene su s manjkom tog kadra. Procjenjuje se da nedostaje oko 12.000 sestara.  U KBC-u Zagreb, najvećoj zdravstvenoj ustanovi u Hrvatskoj, radi 2079 medicinskih sestara i tehničara, a nedostaje ih još 700, kazala je glavna medicinska sestra Marija Urlić Šumić. Među zaposlenima je i 57 visokoobrazovanih sestara te 681 prvostupnica sestrinstva.  Svečanosti je prisustvovao i ministar zdravstva Milan Kujundžić koji je pozvao medicinske sestre da, unatoč tome što im se u inozemstvu nude bolje plaće i uvjeti rada, ostanu u Hrvatskoj.