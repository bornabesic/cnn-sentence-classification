Rusija će razmjestiti dodatnih 10 tisuća vojnika na zapadu zemlje zbog tamošnje nestabilne situacije, izjavio je u srijedu ruski ministar obrane Sergej Šojgu. "Vojna i politička situacija na zapadnoj granici i dalje je nestabilna", prenosi agencija Interfax riječi Šojgua sa sastanka dužnosnika obrane. "SAD i druge članice NATO saveza nastavljaju s osnaživanjem svojih vojnih snaga, prvenstveno u državama koje graniče s Rusijom", dodao je. Rusija već dugo osuđuje ekspanziju zapadnog vojnog saveza prema istoku kao izravnu prijetnju ruskoj nacionalnoj sigurnosti. U međuvremenu su istočne članice NATO-a zatražile od saveznika veću zaštitu nakon što je Rusija prije dvije godine okupirala i anektirala dio Ukrajine. Glavni tajnik NATO-a Jens Stoltenberg nedavno je najavio da će Savez u tri baltičke zemlje i Poljskoj razmjestiti četiri "osnažene" bojne kao odgovor na djelovanje Rusije u Ukrajini. To razmještanje snaga jedna je u nizu mjera koje je NATO poduzeo od početka izbijanja ukrajinske krize u proljeće 2014. kako bi pojačao mogućnost reakcije savezničkih vojski i dao potporu članicama Saveza koje dijele granicu s Rusijom. Šefovi država i vlada zemalja članica NATO-a sastaju se 8. i 9.  srpnja na summitu u Varšavi gdje će potvrditi razmještanje trupa i otkriti sve pojedinosti.