Foto: Hina AMERIČKI predsjednik Donald Trump po povratku u Bijelu kuću nakon prve predsjedničke turneje oglasio se na Twitteru u nedjelju ujutro i opet osudio medijske "laži" o povezanosti svojih suradnika s Rusijom, prenose agencije.   Trump se u subotu navečer vratio s devetodnevne turneje po Bliskom istoku i Europi u trenutku kada američki mediji bruje o kontaktima koje je u prosincu s Rusijom održavao viši savjetnik u Bijeloj kući, inače Trumpov zet, Jared Kushner.   Prema tim medijskim saznanjima Kushner je želio uspostaviti tajni komunikacijski kanal s Kremljom i tako izbjeći tradicionalne komunikacije između dviju zemalja.  "Mišljenja sam da su mnoga od tih curenja medijski proizvedene laži +Fake News+ (lažne informacije)", napisao je na Twitteru u nedjelju ujutro, prenosi AFP.  Svaki put kad se mediji pozivaju na neimenovane izvore "vrlo je moguće da ti izvori ne postoje već su ih izmislili novinari 'fake newsa'", dodao je američki predsjednik.   Otkrića o Jaredu Kushneru zadnje su u nizu informacija o kontaktima Trumpovih suradnika i Rusije tijekom izborne kampanje i u tjednima nakon njegove pobjede 8. studenoga.  Trumpovi 'tvitovi' pojavili su se u vrijeme dok Bijela kuća priprema "zapovjedni centar" iz kojeg će odgovarati na sve veći broj pitanja o vezama između Rusije i njegove predsjedničke kampanje, piše agencija Reuters.   Medijska otkrića o kontaktima Trumpovih suradnika i ruskih dužnosnika tijekom kampanje poklopila su se za zaključcima američke obavještajne službe da je Kremlj lažnim vijestima, hakiranjem i propagandom nastojao povećati Trumpove izglede za pobjedu na predsjedničkim izborima.