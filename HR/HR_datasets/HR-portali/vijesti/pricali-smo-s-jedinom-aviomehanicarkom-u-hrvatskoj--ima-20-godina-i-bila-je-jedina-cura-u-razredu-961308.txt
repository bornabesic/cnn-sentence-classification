Foto: Martina Pauček Šljivak/Index PRILIKOM posjete hangaru Croatia Airlinesa (CA) u kojem se popravljaju zrakoplovi, među svim aviomehaničarima teško je bilo ne primijetiti i jednu djevojku.  Od 150 aviomehaničara CA koji popravljaju zrakoplove brojnih tvrtki, od CA, Lufthanse, Thomas Cooka, Air Berlina do Brussels Airlinesa i Adrie Airwaysa te mnogih drugih, samo je jedna među njima - aviomehaničarka.  Ona se zove Tea Car i ima 20 godina. U rujnu se zaposlila u CA-u kao aviomehaničarka. Uz to je jedina koja radi taj posao na avionima civilnog zrakoplovstva.  "U lipnju ću navršiti 21", najprije nam je rekla Tea. "Bila sam jedina cura u razredu" Nakon što je završila zrakoplovnu školu, smjer zrakoplovnog tehničara, nije dugo čekala na posao u struci. Istaknula je da je ovaj posao itekako veseli i da je cijela njena obitelj bila presretna kad se zaposlila.  "Bila sam jedina cura u razredu. Od nas 16, njih 15 bili su dečki", rekla nam je Tea.  To je nije smetalo, štoviše uvijek se, kazala je, osjećala potpuno ravnopravno, a tako joj je i na poslu.  "Nitko me od kolega na poslu ne gleda drugačije samo zato što sam žena. Radim isti posao kao i svi oni. Doduše, još sam nova pa imam manje iskustva. Ali kolege mi pomažu ako mi nešto zapne. Tako pomažu i svakom novom koji dođe", rekla nam je Tea.   Pitali smo je kako je odlučila da će raditi ovaj posao.  "Oduvijek mi je dobro išla mehanika. Od malena sam s tatom popravljala aute i bicikle i skužila sam da me mehanika jako zanima te da želim naučiti više o tome. Tad sam odlučila upisati zrakoplovnu školu i to smjer aviomehanike, odnosno za zanimanje zrakoplovnog tehničara. Htjela sam popravljati avione, a to danas i radim. Ostvarila mi se želja. Uživam u svom poslu i svaki dan naučim nešto novo", dodala je Tea.  Zatekli smo je kako radi na avionu s kolegama.   Pravi izazov su veliki pregledi na kojima se rastavljaju avioni  "Trenutačno radim na popravku Airbusa, ali svaki posao ovisi od hangara do hangara. Radimo na svim tipovima aviona civilnog zrakoplovstva", rekla je Tea. Ona i njene kolege rade bazno i linijsko servisiranje. Bazno servisiranje odnosi se na detaljan servis aviona u hangaru, a linijsko na popravak aviona na pisti odmah po slijetanju. Naravno, linijsko servisiranje bavi se manjim kvarovima.  Ali pravi izazov u ovom poslu su veliki pregledi aviona, tzv. C i D pregledi. Tako su prije nekoliko godina aviomehaničari CA obavili najveći servisni pregled zrakoplova, poznatiji kao D-check koji je obavljen na zrakoplovu Airbus 320, u vlasništvu kompanije Thomas Cook. Cjelokupan servis trajao je 36 dana, a vrijednost radova iznosila je oko 4.200.000 kuna.  To je bio prvi D-check zrakoplova tipa Airbus 319/320 u ovom dijelu Europe, a riječ je o najzahtjevnijem tehničkom servisu komercijalnih zrakoplova. U radovima je svakoga dana sudjelovalo oko 60 aviomehaničara koji su na zrakoplovu proveli ukupno 9000 radnih sati.   Iako Tea tada još nije radila u CA-u, kaže kako je zato sudjelovala u velikom C pregledu na Lufthansinu zrakoplovu što joj je, rekla je, bilo prvo takvo iskustvo.  "Treba puno razmišljati u ovom poslu, a za neke stvari treba imati i smisla. Teški fizički poslovi na avionu danas su dosta olakšani zbog upotrebe moderne tehnologije", rekla nam je Tea i - nastavila popravljati avion.