Zbog podrške ministru znanosti i obrazovanja Pavi Barišiću, kojemu je, podsjetimo, Odbor za etiku nedavno potvrdio plagiranje tuđeg rada, Gradski odbor splitskog SDP-a odlučio je sankcionirati Maritu Brčić Kuljiš, prodekanicu za znanost i međunarodnu suradnju Filozofskog fakulteta u Splitu, te profesora i istaknutog člana stranke Josipa Milata. Vijest nam je u četvrtak potvrdio i Darko Parić, novi šef lokalnog SDP-a, poručivši kako su i Milat i Brčić Kuljiš ovom prilikom prekršili statut. - Na Gradskom odboru u nedjelju ćemo raspravljati o njihovoj podršci ministru Pavi Barišiću preko otvorenog pisma. Uvrstio sam to u dnevni red jer su se definitivno ogriješili o statut stranke. I oni će prisustvovati sjednici, tako da ćemo razgovarati i čuti njihov stav o cijeloj situaciji. Riješit ćemo to na miran, staložen način - kazao nam je Parić. Iako se spekuliralo kako će se na Gradskom odboru stranke tražiti isključenje dvoje spomenutih članova, pogotovo Brčić Kuljiš zbog spornih statusa otprije nekoliko godina, u kojima je kao članica Laburista iznosila loše mišljenje o SDP-u, Parić je to demantirao. Ipak, kako doznajemo, profesorima s Filozofskog pripremljene su blaže kazne u obliku opomena. Do zaključenja ovog teksta, nažalost, nismo uspjeli doći do izjave prodekanice Brčić Kuljiš, a Josip Milat poručio nam je kako još uvijek nije vidio dnevni red najavljene sjednice Gradskog ogranka te zbog toga ne može ništa ni komentirati. Ministar Barišić u četvrtak je, pak, komentirao kako je predmet koji je Odbor za etiku vodio protiv njega od samoga početka ušao u politički obračun te da se u njega uključio i znanstvenik Ivan Đikić. “Zar niste svi vidjeli čiji je on bio konzultant i savjetnik?”, rekao je ministar novinarima odgovarajući na pitanje za koga to Đikić odrađuje, a na pitanje misli li pritom na bivšega ministra znanosti i obrazovanja, SDP-ovca Željka Jovanovića, kratko je odgovorio: “Vi ste to rekli.”