Na suđenju bivšem premijeru Ivi Sanaderu u slučaju Planinska u ožujku će se provesti još dva nova dokaza Sanaderove obrane, a presuda bi, prema sadašnjem rasporedu, mogla biti objavljena u travnju. Sudsko vijeće u ponedjeljak je, unatoč protivljenju Uskoka, prihvatilo prijedlog Sanaderove obrane da se od MUP-a zatraži evidencija ulaska u Sanaderovu kuću u Planijskoj ulici od travnja do lipnja 2009. kako bi se provjerile tvrdnje suoptuženog Stjepana Fiolića koji je kazao da je bivšem premijeru u njegov dom donio 17 milijuna kuna mita u "kutiji za hrenovke". Uskok se protivio tom prijdlogu ističući da je Fiolić već objasnio sve pojedinosti dolaska u Sanadrov dom, a među ostalim je kazao i da je u Sanaderovu kuću ulazio bez provjere. Na sudu bi se, također na prijedlog Sanaderove obrane, trebala pregledati i bilježnica koju je tijekom svjedočenja imao bivši Sanaderov ministar Petar Čobanković koji je još na početku postupka priznao sudjelovanje u korupciji, nakon čega je osuđen na društveno koristan rad. Obrana je i ranije tijekom ovog postupka tvrdila da je Čobanković prije svjedočenja "bio instruiran od strane Uskoka" te da je u spornoj bilježnici imao napisane odgovore na pitanja tužiteljstva. Riječ je o slučaju u kojem je presuda trebala biti donesena još u travnju prošle godine, ali je njena objava odgođena zbog provođenja dodatnog vještačenja. Kako je u međvremenu jedna članica sudskog vijeća otišla u mirovinu u tom je postupku promijenjeno i sudsko vijeće, a suđenje je danas formalno počelo od početka. Sanadera u slučaju Planinska Uskok tereti da je primio 17 milijuna kuna 'provizije' nakon što je Čobankovićevo Ministarstvo regionalnog razvoja 2009. kupilo zgradu od tvrtke bivšeg HDZ-ova saborskog zastupnika i vlasnika mesnica Stjepana Fiolića. Na optuženičkoj klupi je i Mladen Mlinarević čija je tvrtka navodno preuveličala vrijednost zgrade u Planinskoj ulici prije nego što ju je od Fiolića kupilo Čobankovićevo ministarstvo. Sanaderova odvjetnica Jadranka Sloković izjavila je nakon ročišta da je obrana osporava visinu štete za koju se tereti bivši premijer i njegovi suoptuženici, zbog čega su i tražili nova vještačenja. Fiolićev odvjetnik Branko Šerić dodao je da je sud odbio dio pijedloga Sanaderove obrane kojom su željeli rušiti vjerodostojnost obrane njegova branjenika u kojem je priznao da je nakon kupoprodje zgrade u Planinskoj odnio novac bivšem premijeru. Dosadašnja vještačenja potvrđuju iskaze Stjepana Filića i samim tim nisu povoljna za Sanadera pa njegova obrana pokušava rušiti dokaze koji im ne idu u prilog, ustvrdio je Šerić. >> Svjedok Mihanović: Pokušao sam im objasniti da će svi nastradati i da će ih za četiri godine novi ministar policije sve uhititi