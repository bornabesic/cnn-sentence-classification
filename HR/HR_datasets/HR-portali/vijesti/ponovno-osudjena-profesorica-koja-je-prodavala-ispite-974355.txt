Foto: Tomislav Miletić/PIXSELL BIVŠA predsjednica saborskoga Povjerenstva za odlučivanje o sukobu interesa i sveučilišna profesorica Deša Mlikotin-Tomić i još desetoro optuženika u slučaju „Indeks 3“ nepravomoćno je proglašeno krivima na ponovljenom suđenju zbog kupoprodaje ispita na zagrebačkom Ekonomskom fakultetu tijekom 2008., dok je preostalih šestoro optuženika  oslobođeno krivnje.  Od 11 optuženika koji su proglašeni krivima pred sudskim vijećem zagrebačkog Županijskog suda, na bezuvjetne zatvorske kazne osuđeni su glavni posrednik Milan Ćevid i profesor Jadranko Grgona, dok je Deša Mlikotin-Tomić zbog zlouporabe položaja i primanja mita osuđena na jednogodišnju zatvorsku kaznu koja će joj biti zamijenjena radom za opće dobro.  Glavni posrednik i prvooptuženi Milan Ćevid, kojemu su studenti za prolazak na ispitu plaćali od nekoliko stotina do dvije tisuće eura osuđen je na dvije godine zatvora, a postane li presuda pravomoćna državi će morati vratiti protuzakonito stečenih 2.600 eura. Kazne za prodaju ispita  Grgona je zbog protuzakonitih posredovanja i zlouporaba položaja osuđen na godinu i pol zatvora, a uz to mu je predsjednica sudskog vijeća Gordana Mihaela Grahovac izrekla mjeru zabrane obavljanja znanstveno-nastavnog zvanja u trajanju od pet godina.  Ostali osuđenici dobili su uvjetne kazne od četiri mjeseca do godine i dva mjeseca pa neće u zatvor ako u određenom vremenskom razdoblju ne ponove kazneno djelo.  Voditeljica referade Julijana Ljubić uvjetno je osuđena na četiri mjeseca, Branko Kovačević na šest,  Savo Vojnović sedam, Ivica Prga godinu, Vladimir Oršulić sedam mjeseci, Ana Mužic godinu i dva mjeseca, a Duško Stić i Aleksandra Njegomirović uvjetno su kažnjeni sa šest mjeseci zatvora.  Krivnje su u cijelosti oslobođeni asistent na Ekonomskom fakultetu Tomislav Gelo, Vesna Brčić Stipčević i Marica Škrtić, profesor Tihomir Vranišević, Nina Liszt i Danijel Malarić. Prvu presudu ukinuo Vrhovni sud  Ponovljeno suđenje u slučaju „Indeks 3“ počelo je krajem listopada 2013., nakon što je Vrhovni sud ukinuo nepravomoćnu presudu kojom su Ćevid, Mlikotin-Tomić i ostali nepravomoćno osuđeni zbog kupoprodaje ispita na zagrebačkom Ekonomskom fakultetu.  Vrhovni sud presudu je ukinuo zbog bitnih povreda Zakona o kaznenom postupku i slučaj vratio na novo suđenje zagrebačkom Županijskom sudu, koji je donio prvostupanjsku presudu.  Na prvom suđenju koje je krenulo sredinom 2009. Mlikotin-Tomić je u obrani odbacila sve optužbe i ustvrdila da je kolateralna žrtva posrednika koji su se lažno koristili njenim imenom i kod studenata stvarali privid da bez znanja mogu polagati ispite. Mlikotin-Tomić optužbe je odbacivala i na ponovljenom suđenju.