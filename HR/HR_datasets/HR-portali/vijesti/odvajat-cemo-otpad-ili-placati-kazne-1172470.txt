Od početka sljedeće godine u cijeloj Hrvatskoj bit će obvezno odvojeno prikupljanje otpada. Naime, Uredba o gospodarenju komunalnim otpadom koju je Vlada donijela u četvrtak stupa na snagu 1. studenog ove godine. Tri spremnika ispred kuće Nakon toga jedinice lokalne samouprave imaju rok od tri mjeseca da donesu odluku o načinu pružanja javne usluge prikupljanja miješanog i biorazgradivog komunalnog otpada. To znači da će ispred svake kuće i zgrade biti po tri spremnika – za miješani, biorazgradivi i reciklabilni otpad. Spremnici za ostali komunalni otpad će, pak, biti na zelenim otocima. Vlasnici kuća te stanova u zgradama odabrat će volumen spremnika koje žele i broj mjesečnih odvoženja otpada. Cijena odvoza ovisit će o količini otpada, ali u nju će biti ukalkulirani i fiksni troškovi komunalnih tvrtki. Stručnjaci smatraju da bi u priobalnom dijelu Hrvatske omjer fiksnog i varijabilnog dijela u cijeni trebao biti 80 naspram 20 posto dok bi u kontinentalnom dijelu, pogotovo u velikim gradovima taj omjer trebao biti 50:50 posto jer je ondje veliki broj stalnih stanovnika koji redovno prazne spremnike. Ivan Jurešić, pomoćnik direktora Ponikve Krk, kaže da taj udio fiksnih troškova u cijeni ne smije biti premalen jer bi u slučaju da cijena uglavnom ovisi o količini otpada ljudi onda izbjegavali odlagati otpad u svojim spremnicima pa bi nastajale divlja odlagališta po gradovima ili bi otpad bacali u javne koševe za smeće. U slučaju višestambenih zgrada kriterij za određivanje udjela korisnika u zajedničkim spremnicima, kazali su nam u Ministarstvu zaštite okoliša i energetike, bit će broj članova kućanstva. Pritom se kućni ljubimci ne uzimaju u obzir. A oni koji ne budu odvajali otpad u za to predviđene spremnike ili budu ostavljali otpad izvan spremnika bit će novčano kažnjeni. Kontroliranje susjeda Visinu te kazne odredit će jedinice lokalne samouprave svojim odlukama. Ako se u zgradi ne bude moglo utvrditi tko je kriv za pogrešno odloženi otpad, kaznu će platiti svi stanari. Stoga će se oni morati međusobno kontrolirati ili će kod spremnika biti postavljene kamere. Oni koji budu odvozili otpad u reciklažna dvorišta, za što neće plaćati nikakvu naknadu, bit će i stimulirani jeftinijom cijenom usluge odvoza otpada ispred svojih vrata. 1. Izjava o korištenju  usluge Korisnik će pismeno navesti koju je veličinu spremnika odabrao i koliko puta u mjesecu želi da se smeće odvozi 2. Višestambene zgrade Stanari će se dogovoriti o volumenu zajedničkog spremnika i broju odvoženja te o udjelu svakog od njih u spremnicima 3. Kako će se određivati udio u spremnicima U višestambenim zgradama udio svakog korisnika određivat će se po broju članova kućanstva 4. Koliko će biti  spremnika Komunalna tvrtka će svakom korisniku osigurati spremnik za miješani, biorazgradivi  i reciklabilni (papir i karton) komunalni otpad 5. Koliko često će se  odvoziti otpad ispred kuća i zgrada Miješani  i biorazgradivi komunalni otpad trebao bi se odvoziti najmanje jednom tjedno, otpadni papir i karton najmanje jednom mjesečno 6. Što s ostalim otpadom Na zelenim otocima bit će spremnici za plastiku, staklo, metal i tekstil. Komunalna tvrtka dužna je jednom godišnje preuzeti glomazni otpad u mjestu korisnika usluge bez naknade, svaki sljedeći naplaćuje. Korisnici će moći otpad odvoziti u reciklažna dvorišta sami, bez naknade, a o tome će se voditi evidencija te će biti stimulirani nižim računima za odvoženje otpada. 7. Cijena odvoženja  otpada Fiksni dio cijene ovisi o stalnim troškovima komunalnih tvrtki, a varijabilni dio ovisit će o količini otpada. Cijena usluge ostat će ista ili će se minimalno povećati 8. Što ako se nekretnina ne koristi  Vlasnik nekretnine koja se trajno ne koristi mora se komunalnoj tvrtki pismeno očitovati o tome, a moguće je da će to morati dokazivati podacima o očitanju struje, plina ili vode 9. Kazne za one koji ne budu odvajali otpad   Visinu novčane kazne će određivati komunalna tvrtka, a u Europi ta kazna iznosi nekoliko stotina eura 10. Što ako se ne može utvrditi tko je iz  zgrade smeće ostavio   neodvojeno Kaznu će plaćati svi stanari. Stoga će susjedi morati kontrolirati susjede i prijaviti ih ili će morati postaviti kamere