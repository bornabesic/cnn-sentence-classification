Foto: 123rf, Hina VLADA Andreja Plenkovića definitivno uvodi porez na nekretnine. Nije to nikakva novost, ovo su porezno opterećenje najavili još za vrijeme Oreškovićeve vlade. Iz ministarstva financija danas za Index ističu da je zakon usvojen i prošao je dva čitanja u Saboru.   Još krajem listopada prošle godine ministar financija Zdravko Marić još je jednom najavio uvođenje ovog poreza, a prije nekoliko dana to je potvrdio. Novi porez, rekao je Marić, uvodi se od 1. siječnja sljedeće godine, i to kao zamjena za komunalnu naknadu.   Zanimljivo, posljednjih dana iz HDZ-a nismo mogli čuti da se itko žalio na Marićevu potvrdu, posebno kad se podsjetimo da su ne tako davno, za vrijeme SDP-ove vlasti, o ovom porezu govorili sve najgore. HDZ porez na nekretnine zvao opasnim haračem  Naime, kad je 2013. godine SDP najavio uvođenje poreza na nekretnine, brojni HDZ-ovci nisu birali riječi kojima su predloženi zakon opisivali kao zastrašujuće opasan harač koji će uništiti osiromašene građane.   "Ovo je slaba i loša Vlada koja je nekonzistentna. Oni nešto kažu i onda se povuku, mi smo od početka bili protiv toga jer je to u funkciji pljačke ionako već siromašnih građana", komentirao je porez na nekretnine u ožujku 2013. godine Tomislav Karamarko, tada još čelnik oporbe, a danas marginalizirani HDZ-ovac kojeg su do prije nekoliko mjeseci, valja spomenuti, mnogi ljudi koji se danas naslikavaju iza Plenkovića zdušno podržavali.   HDZ-ov Domagoj Ivan Milošević tog ožujka 2013. godine podsjetio je kako su hrvatski građani desetljećima ulagali u nekretnine i tako štedjeli, što je, isticao je tada, vrlo važna politička i ekonomska činjenica. "A i ako to zanemarimo u situaciji pada kupovne moći, inflacije i nezaposlenosti, raspravljati o ovom Zakonu je zastrašujuće opasno", istaknuo je Milošević 2013. godine.  "Porez na imovinu udar je na građane koji su desetljećima štedjeli gradeći vikendice. Ljudi u mirovini u njima neće moći uživati jer će ih biti prisiljeni prodavati. Osim njih, porez neće moći plaćati ni vlasnici u prvom redu do mora, u slučaju da se porez bude procjenjivao prema vrijednosti kuća. Tada će ih biti prisiljeni prodavati strancima i Hrvati nakon stoljeća onoga što su čuvali, ovoga puta to neće moći sačuvati", u studenom 2012. godine upozoravao je Božidar Kalmeta.   HDZ-ov Josip Križanić tada je otišao još korak dalje nazvavši prijedlog poreza na nekretnine veleizdajom. Godinu dana kasnije, u studenom 2013. godine, HDZ-ov Ivan Šuker ideju poreza na nekretnine nazvao je dokazom promašene porezne i fiskalne politike, dodavši da bi takav porez građane bacio na koljena.  "U usporedbi s takozvanim haračem, zbirni novi porezi u 2012. godini tri puta su veći od harača, dok će se novim porezima na nekretnine povećati još dva puta. Možete biti sigurni da nećemo dozvoliti još jednu nacionalizaciju i konfiskaciju nakon 60 godina" govorio je predsjednik varaždinskog HDZ-a Anđelko Stričak, a objavio HDZ na svojim stranicama.  "Riječ je o porezu na nekretnine, a ne o porezu na imovinu. Vlada namjerava oporezivati nekretnine koje su građani mukom stekli i cijeli život otplaćivali“, upozoravao je i predsjednik međimurskog HDZ-a, Darko Horvat. U napadima prednjačio ministar Marić  No, možda najgori u svojim osudama tada je bio sadašnji ministar Goran Marić.   "Novi porez na nekretnine samo je dodatni uteg i stanovništvu i gospodarstvu, a tvrdnja Vlade da je to porez na bogate je velika obmana. Više vrijedi jedna umjetnina novopečenih bogataša u Hrvatskoj, nego većina naših stanova, a na to neće plaćati porez", govorio je Marić u studenom 2011. godine.   Štoviše, u ožujku 2013. godine HDZ je na svojim stranicama objavio zaključke okruglog stola o ovoj temi, a kojeg je moderirao Goran Marić.  Zaključci su, kopirano sa HDZ-ove stranice, sljedeći:   "1. Recesija je pogrešno vrijeme za uvođenje poreza na nekretnine. Predloženi zakon je tehnički loš, neprovediv i dovest će do mnogih anomalija, djelovat će prorecesijski umjesto antirecesijski.   2. U zemljama u kojima je uveden, učinci poreza na nekretnine su bili jako loši. Uvođenje poreza na nekretnine imat će negativan utjecaj na tržište nekretnina, dovest će do pada cijena nekretnina, pada osobne potrošnje i dohotka.   3. On nije porez na bogatstvo i bogate nego u korist bogatih jer kao osnovicu ne uzima ukupnu vrijednost imovine, već samo broj nekretnina. Utjecat će i na smanjenje imovinske supstance poreznih obveznika.   4. Negativno će utjecati na bilance poslovnih banaka i dovest će do destabilizacije bankarskog sustava.   5. Porez na imovinu treba podrazumijevati što širu poreznu osnovu sa što širim poreznim stopama, a ne vrlo usku osnovu sa što dubljim poreznom stopom, kao što je slučaj s ovim prijedlogom", stoji u zaključcima spomenutog okruglog stola.   Bit će zanimljivo vidjeti hoće li Goran Marić, ministar, evo zanimljivosti, državne imovine imati nešto protiv najave njegova prezimenjaka o novom porezu koji bi trebao startati s prvim danom sljedeće godine.