Ilustracija: Shutterstock  VIŠE od 150 zemalja počelo se prebacivati na novo cjepivo protiv dječje paralize, odlučujući korak prema potpunom iskorjenjivanju te teške bolesti, kažu znanstvenici.  Novo cjepivo ciljano će gađati dva preostala soja virusa u kampanji koja bi trebala trajati 18 mjeseci, piše u nedjelju BBC.  U 2015. zabilježeno je samo 75 novih slučajeva dječje paralize, a dosad u 2016. deset.  Svi novi slučajevi pojavili su se u Afganistanu i Pakistanu, dok u Africi bolesti nema već više od godinu dana.  Promjena s jednog uspješnog cjepiva na drugo nakon više od 30 godina veliki je logistički izazov, kažu stručnjaci.  Tisuće ljudi nadgledat će promjenu u 155 država, većinom zemalja u razvoju, ali i u bogatijima poput Meksika i Rusije.  Novo cjepivo će se kao i staro davati oralno, pa zdravstveni radnici neće morati prolaziti obuku.  Ono neće sadržavati oslabljenu verziju virusa tipa 2 koji je iskorijenjen 1999.  Polio ili poliomijelitis uglavnom pogađa djecu mlađu od pet godina. Radi se o izrazito zaraznoj bolesti koju uzrokuje virus koji napada živčani sustav i u samo nekoliko sati može izazvati potpunu paralizu tijela.  Prvi simptomi su vrućica, groznica, glavobolja, povraćanje, ukočenost vrata i bol u udovima.  Jedna od 200 zaraza dovodi do nepovratne paralize, a pet do deset posto paraliziranih umire zbog imobilizacije mišića nužnih za disanje.  Bolest je danas prisutna samo u Afganistanu i Pakistanu, daleko manje nego 1988. kada je bila u više od 125 zemalja.