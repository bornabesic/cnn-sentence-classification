U općini Sveti Križ Začretje provedena je sanacija jednog od najvećih klizišta na području općine – Piljkovi jarki kod Beline. No, radove je nakratko prekinula jedna starija mještanka, koja je, unatoč tome što hoda uz pomoć štake, donijela klupčicu i sjela nasred ceste, iza kamiona s asfaltom i nikako nije dala da se radovi nastave, piše Zagorje-international. Kako kažu očevici, bakica se bojala da će sad, po novom asfaltu, susjedova voda s brega dolaziti puno brže pred njezino dvorište i da će često imati poplave. No, na nagovor radnika i obitelji, na kraju je ipak popustila i dozvolila daljnje radove. Inače, kako je za Zagorje-international rekao načelnik Svetog Križa Začretja Marko Kos, u skladu s Programom gradnje za 2017. godinu općina Sveti Križ Začretje izvršila je kompletno uređenje kolničke konstrukcije. Uređenje se obavljalo tako da je kompletna dionica presvučena novim asfaltnim slojem. Sada slijedi i uređenje odvodnih jaraka djelomičnom zacjevljenju jaraka i izradi drenažnih šahtova na kritičnim mjestima.