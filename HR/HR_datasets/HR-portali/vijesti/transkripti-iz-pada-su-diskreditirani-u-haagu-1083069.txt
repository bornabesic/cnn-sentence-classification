Časopis za kulturu Gordogan objavio ih je 2003. na CD-u pod ironičnim nazivom “The best of KOS”, kao najveće hitove Kontraobavještajne službe JNA. Mustafa Čandić, nekadašnji major KOS-a, u Haagu je u studenom 2002. svjedočio da su agenti KOS-a ne samo prisluškivali nego i montirali te razgovore tako da zvuče u skladu s propagandnim ciljevima tadašnjeg vodstva KOS-a i JNA. Sada su transkripti tih telefonskih razgovora, koje je zapovjednik obrane Vukovara Mile Dedaković Jastreb vodio u danima uoči pada grada 1991. s političkim i vojnim vrhom u Zagrebu i iz kojih se stječe dojam da je predsjednik Franjo Tuđman izdao branitelje Vukovara, postali temelj za predstavu “Pad” koja je u subotu premijerno izvedena u Zagrebačkom kazalištu mladih, a redatelj Miran Kurspahić kaže da je u istraživanju za predstavu naišao na zapis Čandićeva svjedočenja u Haagu, no da to nije smatrao vrijednim spomena u samoj predstavi. – Pročitao sam imputacije s Haaškog suda da je to manipulacija KOS-a – kaže Kurspahić i na pitanje kako to da u predstavi ničim ne daje gledateljima aluziju na tu bitnu informaciju, odgovara: – To je stvar umjetničke odluke, da je netko drugi režirao, možda bi i to stavio, ali ja nisam… Major Čandić i operacija Opera Kurspahić kaže da transkripte telefonskih razgovora Dedakovića s predsjednikom Franjom Tuđmanom, šefom njegova kabineta Hrvojem Šarinićem, ministrom obrane Gojkom Šuškom i drugim vojnim zapovjednicima tretira kao dramski tekst. Transkripti su, kaže, povijesni dokument, ali tretiran kao dramski tekst. Kurspahić dodaje da on na neki način u predstavi i propituje samu autentičnost transkripata jer miješa potpuno fabriciran materijal u drugom dijelu predstave s nečim što je navodno autentično i na čemu se temelji prvi dio predstave. No, iako na sceni koristi razne aluzije poput aluzije na Tuđmana i Šuška koji uživaju u tenisu dok se Dedaković pokušava telefonski “probiti” kroz šumu tajnica, predstojnika i zamjenika, ili aluzije na zapovjednika obrane Osijeka Branimira Glavaša u čijim je rukama završio dio oružja koji je trebao biti namijenjen obrani Vukovara, Kurspahić se nigdje, ni u dijalozima ni u neverbalnim aluzijama, ne referira na moguću manipulaciju KOS-a. A o toj manipulaciji najuvjerljiviji dokaz dao je, u svom svjedočenju u Haagu na suđenju Slobodanu Miloševiću, Mustafa Čandić, major KOS-a koji je tu službu napustio u veljači 1992. – Na temelju prisluškivanih razgovora između Mile Dedakovića Jastreba i generala Antuna Tusa kompilirana je konverzacija tako što su iskorišteni dijelovi svih tih razgovora u kojima Mile Dedaković Jastreb traži pomoć u naoružanju, a on (Tus) govori mu da ne računa na bilo kakvu pomoć i da je prepušten sam sebi – rekao je Čandić govoreći o KOS-ovoj operaciji “Opera”, u kojoj se manipuliranje razgovorima koristilo u svrhu propagande. Rasprava nakon Dnevnika No, redatelj Kurspahić kaže da dio transkripata koji najviše kompromitira ionako nije u razgovoru između Dedakovića i Tusa, nego između Dedakovića i Tuđmana. A Čandić u svjedočenju u Haagu nije izrijekom spomenuo KOS-ovo manipuliranje tog dijela. Ipak, sin prvog hrvatskog predsjednika nema dvojbe oko toga da je sve to proizašlo iz KOS-ove kuhinje. – Već i vrapci znaju da je to konstrukcija, falsifikat. Samo je pitanje žele li neki ljudi to znati – rekao je jučer Miroslav Tuđman kad smo ga kontaktirali da komentira korištenje ovih transkripata u predstavi ZKM-a. Miroslav Tuđman to je tvrdio i kad se povela javna rasprava nakon emitiranja spornih telefonskih razgovora u Dnevniku HTV-a u studenom 2011., no jedan od zapovjednika obrane Vukovara Nikola Toth Fenix tada je opovrgavao Miru Tuđmana rekavši da su snimke razgovora autentične. >> Tajni transkripti otkrivaju zašto je SAD maknuo ratne brodove i što je Njemačka tražila od Ukrajine - To je izašlo iz KOS-ove kuhinje. Već i vrapci znaju da je to konstrukcija, falsifikat. Samo je pitanje žele li neki ljudi to znati - Miroslav Tuđman, sin prvog hrvatskog predsjednika 