Mislim da smo na dobrom tragu da nađemo dugoročno održivi postupak financiranja Agrokora, poručio je u ponedjeljak premijer Andrej Plenković, ističući da su svi veliki dobavljači Agrokora, zatim HUP i HGK, Hrvatska poljoprivredna komora te banke čvrsto stali uz odluke njegove Vlade, doneseni zakon i proces restrukturiranja koji je u tijeku. "Svi veliki dobavljači Agrokora - HUP i HGK i Hrvatska poljoprivredna komora čvrsto su stali uz odluke Vlade, čvrsto su stali uz naš zakon i uz ovaj strukturirani proces. Isti takav osjećaj imao sam i nakon sastanka s predstavnicima šest ključnih banaka (Zagrebačka, Privredna, Erste, Raiffeisen te dvije ruske VTB i Sberbank), glavne banke koje su izložene prema Agrokoru s obzirom na iznose kredita koje su dale. Svi se oni oslanjaju na proces koji koordinira, vodi, usmjerava Vlada, žele participirati u pronalaženju rješenja, spremni su dati i proći sve potrebne procedure, kreditne odbore i odobrenja njihovih centrala, kako bi se Agrokoru doznačilo svježih 150 milijuna eura likvidnosti", izjavio je Plenković za Vijesti RTL-a, nakon kojih je gostovao i u Dnevniku HTV-a. "Mislim da smo na dobrom tragu, a vjerujem da će na tome raditi i izvanredni povjerenik Ante Ramljak, da se nađe dugoročno održivi postupak financiranja Agrokora", istaknuo je premijer. Ustvrdio je kako već činjenicom da je zakon stupio na snagu, da je došlo do deblokade Agrokora, da kompanija sada generira prihode, omogućuje poslovanje i bit će u stanju isplatiti plaće svojim zaposlenicima prije Uskrsa, moći će se od ovih sredstava doznačiti sredstva dobavljačima, poslana vrlo kvalitetna poruka solidarnosti među dobavljačima da upravo oni, koji su i sami blokirani, prvi dobiju sredstva. Upitan kakav je njegov stav, odnosno očekuje li da će nakon ovog procesa Agrokor uspjeti ostati u sadašnjem volumenu te zadržati sva radna mjesta, ili će Vladin povjerenik Ramljak morati napraviti rezove kakve je javnost očekivala od Antonija Alvareza, šefa restrukturanja Agrokora, Plenković je odgovorio kako je optimist. "U ovom trenutku teško je reći kakav će biti krajnji rezultat procesa koji neće trajati jedan dan, jedan tjedan, jedan mjesec, on će trajati najmanje godinu dana. Ja sam optimist stoga što smatram da u okviru koncerna Agrokor postoji velik broj izuzetno kvalitetnih kompanija. Mislim da ovo podvlačenje crte danas, aktivacija zakona i imenovanje povjerenika, vrlo uredna kvalitetna primopredaja nama daje za pravo da se steklo jedno novo povjerenje svih dionika ovog procesa, pa i umirujuća poruka hrvatskoj javnosti. U tom trenutku kada postoji povjerenje, možemo graditi održivo restrukturiranje kompanije", poručio je. Izrazio je uvjerenje da će svi dionici učiniti maksimum kako bi se sačuvala radna mjesta, da se vodi kvalitetno poslovanje. "I ono što je najbitnije - ovaj trenutak može biti i prekretnički i transformativni trenutak za funkcioniranje poslovanja između poslovnih subjekata u Hrvatskoj, da bude pouzdanije, da bude sukladno pravilima i da se ne dovode pojedini subjekti u ovisnički odnos ili neke vrste relacija koje im kasnije otežavaju položaj na tržištu", naglasio je premijer. "Ovo je prilika za jedno ozdravljenje načina poslovanja", dodao je.