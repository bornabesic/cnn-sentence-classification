Džihadistička skupina Islamska država zarađuje milijune dolara mjesečno vodeći salone za prodaju automobila i riblje farme u Iraku, nadoknađujući time gubitak od prodaje nafte nakon što su na bojištima zabilježili poraze, priopćile su u četvrtak iračke pravosudne vlasti. Stručnjaci su donedavno procjenjivali da je IS od nafte i plina iz Sirije i Iraka godišnje prihodovao 2,9 milijarde američkih dolara. Stoga se koalicija predvođena SAD-om prvenstveno usmjerila na uništavanje financijske infrastrukture IS-a, ograničivši mogućnosti crpljenja, rafiniranja i prijevoza nafte. No, čini se da se militanti vrlo brzo prilagođavaju novim okolnostima, okrenuvši se, nakon gubitka više naftnih polja, netradicionalnom načinju plaćanja svojih boraca i financiranja svojih aktivnosti. "Trenutni financijski mehanizam terorista se promijenio od onoga prije dvije godine kada je proglašen kalifat", kazao je dužnosnik u iračkom ministarstvu pravosuđa. Izlov ribe u stotinama jezera sjeverno od Bagdada mjesečno donosi milijune dolara, doznaje se iz izvješća središnjeg istražnog suda. Militanti također ubiru porez na poljoprivredno zemljište, a krenuli su i u poduzetništvo s automobilima te ponovo pokrenuli nekadašnje tvornice u državnom vlasništvu na osvojenim područjima Iraka. "Daesh sjevernu bagdadsku pokrajinu tretira kao svoj financijski centar; to je njihov glavni izvor financiranja, posebice za aktivnosti u glavnom gradu", izjavio je sudac Jabbar Abid al-Huchaimi, podsjetivši da IS u Bagdadu redovito vrši bombaške napade na snage sigurnosti i šijitsko stanovništvo. Iz izvješća se također doznaje i na koji način je ministarstvo financija IS-a u Mosulu, Bayt al-Mal, distribuiralo novac u ostale pokrajine izvan svoje kontrole. "IS je slao novac u područja izvan svoje kontrole putem tzv. hawala ureda za transfer novca, prvo u Erbil, a potom iz Erbila u druge pokrajine", pojasnio je Huchaimi. Osim plaća, borci Islamske države dobivaju i dodatak za stanarinu, doplatak za do četvero djece i povremene bonuse, poput 1000 dolara nagrade borcima nakon zauzimanja Mosula 2014. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!