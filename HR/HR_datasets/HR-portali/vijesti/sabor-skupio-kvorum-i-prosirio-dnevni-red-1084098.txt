Nakon dva tjedna bez glasovanja jer vladajući nisu mogli osigurati kvorum, danas se sabornica ipak napunila pa se glasovalo, ali i utvrdilo da vladajući još uvijek imaju većinu – bar do jednog trenutka. Nakon što su izglasovali nekoliko točaka, oporba se kod izglasavanja Uredbe EU iz područja platnog prometa prestala uključivati u glasovanje pa je izgledalo da je u sabornici samo 75 zastupnika, što nije dovoljno za kvorum. SDP-ovci i HNS-ovci nakon toga napustili su sabornicu, a ostali su se ponovno prebrojili te utvrdili da ih je 76. Kada su krenuli ponovno glasovati, ponovno je ispalo da je 75 zastupnika u sabornici, a predsjednik Sabora Željko Reiner zaključio je da očito ne radi nečiji ključić. Tu uredbu uspjeli su donijeti na kraju, ali nakon toga morali su prestati s glasovanjem jer nisu mogli skupiti više od 75 ruku. Ponovno nije glasovano o ukidanju ureda bivšeg predsjednika. HDZ-ov Josip Đakić objasnio je da je vladajućima nedostajalo nekoliko zastupnika jer su bolesni ili su na putu. Na putu su Željko Glasnović, Goran Dodig, Damir Krstičević, Sandra Perković, dok je Stevo Culej bolestan. Mostova Ines Strenja Linić rekla je da je ovo dokaz da vladajući još imaju većinu, što će dokazati idući petak kad se svi vrate s puta ili bolovanja.  Odakle taj dodatni glas? SDP-ova Dragica Zgrebec problematizirala je što je u jednom trenutku bilo 75, pa 76 zastupnika u Sabornici. – Tražit ćemo da se provjeri zapisnik da utvrdimo odakle taj dodatni glas – kazala je Zgrebec izražavajući sumnju da je netko okretao ključ umjesto nekoga tko je odsutan. Međutim, HDZ-ovci su utvrdili da se Ivan Vilibor Sinčić iz Živog zida malo palio, a malo gasio kad se utvrđivao kvorum. Prije gubljenja kvoruma, Sabor je potvrdio i imenovanja u nizu tijela, pa tako i u Nadzornom odboru Hrvatske banke za obnovu i razvoj (HBOR). Iz reda zastupnika za članove tog Odbora imenovani su Ivan Šuker (HDZ), Ivan Lovrinović (Most) i Dragica Zgrebec (SDP), a za zamjenike članova Domagoj Ivan Milošević (HDZ), Darinko Kosor (HSLS) i Božica Makar (HNS). Za člana Nadzornog odbora Fine izabran je HDZ-ov Goran Marić. U Državno povjerenstvo za procjenu štete od elementarnih nepogoda imenovana je iz Mosta Ljubica Ambrušec (kao predsjednica), HDZ-ovi Stjepan Pintarić i Pero Ćosić, HSS-ov Davor Vlaović, zastupnik mađarske manjine Šandor Juhas, SDP-ov Tihomir Jakovina i HNS-ova Anka Mrak Taritaš. Za predsjednika Nacionalnog vijeća za vode  imenovan je HDZ-ov Franjo Lucić, a za članove Antun Vidaković (HDZ), Davor Vlaović (HSS), Ružica Vukovac (Most), Radimir Čačić (Reformisti), Igor Dragovan (SDP), Milorad Batinić (HNS) i Nansi Tireli (Laburisti). >> Evo što je sve dogovoreno na zatvorenom dijelu sjednice Vlade! >> 'Domoljubna koalicija, Most i druge stranke imaju stabilnu većinu' 