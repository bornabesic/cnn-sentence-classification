Za uvriježene diplomatske standarde komuniciranja poprilično oštar istup iskusnog diplomata, ruskog veleposlanika u Hrvatskoj Anvara Azimova nije bila prozivka Ivice Todorića, kako je to na prvu zvučalo, već poruka hrvatskoj vlasti. Prevedena na narodski jezik, Azimovljeva poruka glasi: budite država, uskladite političke i gospodarske interese svoje zemlje i surađujte s nama. Jer činjenica je sljedeća – Agrokor nije obična tvrtka, nego sistemski važna kompanija. Sa 60-ak tisuća zaposlenih, prihodima koji premašuju 50 milijardi kuna i s pola Baranje pod koncesijom, Agrokor je “too big to fail”. A kao tako važan igrač u Hrvatskoj, istodobno je izložen ruskim bankama koje u svojim rukama drže trećinu Agrokorova duga. A Rusi znaju da je, kad Todorić kihne, cijela Hrvatska prehlađena. Azimov stoga ne govori uvijeno. Njegova formulacija „više smo puta davali financijsku potporu Agrokoru da bismo ga stabilizirali, ili „ako Agrokor zatraži pomoć, razmotrit ćemo molbu“ jasno odražava rusku poziciju moći, ali i „milosti“ naspram Hrvatske. Činjenica jest da hrvatska službena politika godinama zazire od ruskog kapitala pa su se tako ponašali i gospodarstvenici. Odbijanje ulaska u energetske projekte poput Družbe Adrije ili Južnog toka, gnjavaža rijetkih ruskih ulagača u Hrvatsku i nepotrebna birokratiziranost izdavanja viza ruskim turistima iritiraju Ruse. Naravno, Hrvatska je premala da bi na bilo koji način o njoj ovisila snažnija ekspanzija ruskog utjecaja u Europi. Međutim, pitanje je principa. Osim toga Hrvatskoj kao da je namijenjena uloga branitelja europskih sankcija protiv Rusije. A naši političari tu ulogu igraju uvjerljivo i glasno. Dok druge europske zemlje iznalaze način kako da zauzmu bolju startnu poziciju za trenutak kada sankcije padnu, naše vodeće kompanije, potaknute službenom politikom, revidiraju nadolje investicijske planove za Rusiju. Agrokor je jedina naša tvrtka znatno povezana s Rusijom i to ne tržišnim, nego financijskim instrumentima. Azimov je u petak samo iskoristio tu činjenicu da bi poslao jasnu poruku hrvatskom državnom vrhu. >>  ‘Agrokor je u dobrom stanju i sad ne treba refinanciranje’ >> Agrokorova maloprodaja 159. među 250 najvećih globalnih lanaca 