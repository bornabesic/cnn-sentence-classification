Povodom tragedije u Berlinu, u kojoj je u ponedjeljak navečer kamionom ubijeno najmanje 12, a ranjeno najmanje 48 ljudi, izdavač i urednik uglednog njemačkog tjednika Die Zeit Josef Joffe napisao je komentar za Guardian u kojem predviđa da bi ovo moglo značiti kraj politike otvorenih vrata prema izbjeglicama koju je propagirala (makar opreznije u zadnje vrijeme) njemačka kancelarka Angela Merkel. Nakon što je sažeo dosad poznate činjenice o tragediji, Joffe je sažeo što to znači za Njemačku: - Ako se pokaže da je počinitelj bio izbjeglica, "politika otvorenih vrata" Angele Merkel će se značajno promijeniti. Sjetite se prošle godine kad je širom otvorila vrata ove države. Izjavila je "mi to možemo" (wir schaffen das) i time se efektivno odrekla kontrole nad njemačkim granicama. I stiglo je oko 800 000 ljudi s Bliskog istoka i sjeverne Afrike.  Merkel sada kaže da bi bilo "iznimno teško podnijeti da je počinitelj izbjeglica" i "posebno odbojno za sve Nijemce koji na dnevnoj bazi pomažu izbjeglicama". Dobre namjere tako dolaze svom ružnom kraju. Za Merkel je "politika otvorenih vrata" bila velika moralna gesta koja je proizašla iz ružne njemačke povijesti - akt povijesnog okajanja. To je i ova ultraliberalna država koja je došla nakon nacističkog totalitarizma. "Nikad više" objašnjava zašto je Njemačka, sjećajući se kobne sudbine Židova koji su željeli izbjeći istrebljenje, otvorila granice prethodno ljeto. Kontrole su se sada vratile i bit će još strože - kao i domaći sustav nadzora. I najplemenitije namjere se izjalove kad teror legitimizira antimigrantske i izolacijske stranke na desnici i na krajnjoj ljevici. Populizam uvijek ide i lijevo i desno. Još nekoliko napada i Alternativa za Njemačku (AfD), stranka slična britanskom Ukipu, će uzburkati vode na parlamentarnim izborima u 2017. godini, na kojima će Merkel tražiti četvrti mandat. Ona će se željeti prikazati kao zaštitnica domaće sigurnosti, ali s ograničenjima društva koje je jednako nervozno zbog terora kao i zaštitnički nastrojeno prema svojim svetim slobodama. Priča je tek počela, i puna je špekulacija tko je ovo učinio i zašto. No, od jedne se istine ne može pobjeći: Njemačka, nekoć sretna, sada se pridružila klubu meta terora na zapadu, zajedno sa SAD-om, Britanijom i Francuskom, zaključuje Joffe.