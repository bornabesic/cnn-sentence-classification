U trećem danu svojeg mandata novi predsjednik SAD-a Donald Trump ispunio je jedno od svojih većih obećanja tijekom predizborne kampanje. U skladu sa svojim protekcionističkim pogledom na ekonomiju Trump je potpisao predsjedničku uredbu kojom je povukao SAD iz velikog trgovinskog ugovora sa zemljama istočne Azije, poznatog pod nazivom Trans-pacifički sporazum (TPP), piše Washington Post. - Učinili smo sjajnu stvar za američkog radnika, izjavio je Trump pri potpisivanju uredbe. Trump je uredbu potpisao nakon sastanka s američkim poduzetnicima na kojem se raspravljalo o budućnosti američke industrijske proizvodnje, a valja naglasiti da je njegov potez prije svega simboličan. Naime, da bi TPP uopće stupio na snagu trebao ga je potvrditi američki Kongres, što se nikad nije činilo kao izgledna opcija. No, Trump je ovim svejedno naznačio drastičnu promjenu u ulozi koju SAD misli igrati u svjetskoj ekonomiji, s naglašeno čvršćim stavom kad su u pitanju međunarodni trgovinski ugovori. - Ono što želimo jest poštena trgovina. I ponašat ćemo se pošteno prema drugim državama, ali će se i one tako ponašati prema nama - rekao je Trump na sastanku s poduzetnicima. Novinar Washington Posta ističe da je ovo vjerojatna naznaka stava koji će nova administracija zauzeti kad su u pitanju budući pregovori oko Sjevernoameričkog sporazuma o slobodnoj trgovini (NAFTA), a čiji je početak Trump najavio ovih dana. Novi predsjednik je tijekom kampanje naglasio da će kažnjavati američke kompanije koje su otvarale tvornice u Meksiku i Kanadi, između ostalog koristeći se mogućnostima koje im je davao taj ugovor. Povlačenje Amerike iz TPP-a označuje slabljenje veza SAD-a sa svojim azijskim saveznicima, dok utjecaj Kine u jugoistočnoj Aziji raste. Sporazum je potpisalo 12 zemalja: Australija, Brunei, Kanada, Čile, Japan, Malezija, Meksiko, Novi Zeland, Peru, Singapur, Sjedinjene Države i Vijetnam. Harry Kazians, ravnatelj obrambenih studija u Centru za nacionalne interese u Washingtonu, rekao je da Trump sada mora naći alternativni način da umiri saveznike u Aziji. - To bi moglo uključiti višestruke trgovinske sporazume. Japanu, Tajvanu i Vijetnamu bi se trebalo pristupiti prvima jer su ključni za svaku azijsku strategiju koju će provoditi predsjednik Trump, rekao je, kako navodi Reuters. Trump je u ponedjeljak potpisao još dvije uredbe. Jednom je uveo zabranu zapošljavanja u sve institucije federalnih vlasti osim u vojsci, a drugom je potvrdio već postojeći zakon kojim se stranim nevladinim organizacijama zabranjuje promicanje ili financiranje abortusa.