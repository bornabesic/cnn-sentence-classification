Pojedinosti mogućih razloga pada zrakoplova poljskog predsjednika Lecha Kaczynskog izlaze u javnost "u ratama“. Šef poljske istraživačke komisije Edmund Klich izjavio je da je u pilotskoj kabini aviona, u kojem je poginuo cijeli politički i vojni vrh Poljske, do posljednjeg trenutka bio zapovjednik zračnih snaga general Andrzej Blasik  pa se špekulira da je vršio pritisak na pilote. Ruski mediji otišli su korak dalje i pretpostavljaju da je čak sam general mogao biti za upravljačem. Ometanje GPS-a? Novi detalj iz zapisa u crnim kutijama otkriva da je  pomoćni pilot poljskog zrakoplova, koji je 10. travnja letio iz Varšave u ruski Smolensk, na visini od oko 80 metara vikao kolegama: "Dižimo se, odlazimo“. To je prema svim procedurama letenja trebalo značiti prekid slijetanja. Pilot nije uopće reagirao. Ruska komisija pak izvještava da su poljski piloti do pet sekundi prije udara u drvo letjeli pomoću automatskog pilota. Prema poljskom dnevniku Gazeta Polska, taj je podatak  simptomatičan i opravdava hipotezu o namjernom rušenju aviona poljskog predsjednika Kaczynskog. Automatski pilot dobiva informacije od GPS-a i na njima se temelji cijeli računalni sustav zrakoplova. Zašto piloti nisu reagirali na informacije sustava da se nalaze na 500, 70, 10  metara? Prema njemačkim i poljskim stručnjacima,  na koje se poziva poljski dnevnik, zato što je automatski pilot (tj. GPS)  očito bio ometan. Metoda ometanja GPS-a poznata je pod engleskim nazivom "meaconing“, a upotrebljava se u obrani strateških objekata poput nuklearnih centrala. Nije prvi put  Riječ je o informatičkoj metodi koja snima satelitski signal, a potom ga šalje sa zakašnjenjem. Zbog toga elektronički uređaji čitaju kriv signal pa su tako u poljskome predsjedničkom zrakoplovu očitanja visine bila pogrešna. Potvrda mogućega namjernog rušenja aviona i ubojstva predsjednika Kaczynskog i poljske političke elite možda će se naći u crnim kutijama zrakoplova čije će kopije Rusi Poljacima predati u ponedjeljak. Poljska oporba smatra da bi Poljacima trebalo predati originalne crne kutije, a ne njihove kopije. Poljski dnevnik Gazeta Polska nagađa da ruskim proizvođačima srušenog zrakoplova TU-154 nije problem sakriti tragove tajanstvenog "meaconinga“. Istodobno poljske novine podsjećaju na slučaj pada zrakoplova bivšeg socijalističkog predsjednika Mozambika i vjernog saveznika SSSR-a, čiji se avion srušio 1986. u Južnoafričkoj Republici. Izvješće tadašnje istražne komisije bilo je nalik ruskom u slučaju pada aviona L. Kaczynskog. Prije sedam godina tajni agent tadašnjega rasističkog režima Južnoafričke Republike Hans Louw priznao je da je avion pao zbog ometanja satelitskog signala, ali i da je avion trebao biti pogođen bojevim projektilom u slučaju da ometanje ne uspije.