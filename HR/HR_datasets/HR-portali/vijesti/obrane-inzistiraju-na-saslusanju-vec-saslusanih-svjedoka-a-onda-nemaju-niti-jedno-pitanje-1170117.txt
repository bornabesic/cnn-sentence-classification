Da je ponekad uistinu tanka granica između prava na obranu optuženika i zloporabe tog prava vidi se iz ponovljenog suđenja za aferu Fimi media, gdje na optuženičkoj klupi zbog izvlačenja 70 milijuna kuna iz državnih poduzeća te financiranja crnih fondova HDZ-a, sjede i bivši premijer Ivo Sanader i njegova bivša stranka HDZ. Ponovljeno suđenje odvija se u posvemašnjoj medijskoj tišini, a rasprave ponekad znaju potrajati doslovno desetak minuta. Razlog tome je uglavnom nedolazak svjedoka, na čijem saslušanju inzistira obrana. Takva situacija dogodila se i u utorak, kada se od četiri predviđena svjedoka pojavio samo jedan - Luka Miličić. Na prvom suđenju iskaz je dao 8. siječnja 2013., a u utorak je u sudnici tek kratko kazao: - U potpunosti ostajem kod iskaza kojeg sam dao na prvom suđenju. Nakon takvog njegovog stava, za njega nitko u sudnici nije imao pitanja, pa čak ni one obrane koje su inzistirale da se Milčić neposredno sasluša, a ne da se, što je predlagao USKOK, njegov prethodni iskaz u sudnici pročita. Tako je ispalo da je Miličić uzaludno dolazio na sud. Kako se u sudnici nisu pojavili ni Dubravko Grgić ni Ivan Mravak, na čijem su neposrednom saslušanju također inzistirale obrane optuženika, ipak je usuglašen stav da se sada njihovi raniji iskazi pročitaju. Sanaderova obrana je pak prošli tjedan odustala od prijedloga za saslušanjem Ivice Todorića pa on nije ni imao obvezu da se u utorak pojavi na sudu. Što se pak tiče Miličića, u svom iskazu koji je dao 2013. on je iskazivao kako je HDZ-u donirao četiri milijuna kuna. Taj je novac u vrećici predao Petru Đukanu, koji ga je pak, čulo se tada u sudnici, predao Ratku Mačeku. Miličić je tada pojašnjavao da je novac skupio jer ga je Đukan molio da se pomogne HDZ-u, pa je on skupio 15 prijatelja koji su donirali novac. Oko sume koja je bila u vrećici, Miličić je različito iskazivao, pa je prvo spominjao da se radilo o 300.000 ili 400.000 kuna, da bi poslije naveo da je od ljudi koji su bili anonimni donatori, prikupio oko četiri milijuna kuna. Istinitosti njegovog iskaza tada je prigovorila Mačekova obrana, a kod tog prigovora je ostala i u utorak. Od 2013., Milčić, bivši šef Dalekovoda i sam se našao u pravnim problemima, jer mu se trenutačno sudi u aferi Kaba gdje je optužen da je Dalekovod oštetio za 47 milijuna kuna.