Hrvatska će prema prijedlogu sljedeće godine uvesti 7026 stranih radnika, kvota koja je više nego dvostruko veća od lanjske. Najviše radnika nedostaje u graditeljstvu, turizmu i brodogradnji. Kvota za 2017. godinu odobrena je nakon niza sastanaka ministra rada Tomislava Ćorića s predstavnicima poduzetnika i sindikata. Zahtjev iz gospodarstva bila je kvota od 19.000 stranih radnika, dok se većina sindikalaca protivila povećanju kvote, zbog ionako prevelikog broja nezaposlenih. Svoje negodovanje iznio je Savez samostalnih sindikata te optužio Vladu da ništa ne radi već godinama na rješavanju tog problema. Kažu da nije sporno da će Hrvatskoj trebati radnika u pojedinim zanimanjima, ali pitaju se želi li Vlada zaista reći da ne možemo obrazovati ni osposobiti radnike za ključna zanimanja, i to uz trenutačnih 235.000 nezaposlenih? Pitaju se zašto i postoje dvostruki kriteriji, pa se liječnicima kojih nedostaje povećava plaća, ali ne i zidarima, konobarima... Kako su prošli tjedan istaknuli ministri graditeljstva i turizma, od nezaposlenih na Zavodu za zapošljavanje velik je broj upravo onih obrazovanih za zanimanja koja gospodarstvo traži pa zato i Vlada poručuje da traži dugoročno rješenje, a ovogodišnje je samo prijelazno kako se ne bi stvorio problem u postojećim investicijama ili turističkoj sezoni. Predsjednik HGK Luka Burilović kaže da su zadovoljni što su apeli gospodarstvenika dijelom prihvaćeni iako je to daleko od stvarnih potreba. – Isto tako, podržavamo nastojanja koja idu u smjeru prekvalifikacije i osposobljavanja nezaposlenih, kao i budućih generacija koje odgovaraju stvarnim potrebama tržišta rada – kazao je Burilović i dodao da je nužno uvođenje dualnog obrazovanja. Ministar Ćorić već je najavio da će se raditi na vremenskom skraćivanju prekvalifikacija. Od odobrene kvote od 7026 radnika, 1800 odnosi se na produljenje već izdanih dozvola, a novih je dozvola 5211 u deset sektora i nešto više od 40 zanimanja.       >> SSSH: Hrvatski će radnici biti zamijenjeni jeftinijim radnicima iz trećih zemalja 