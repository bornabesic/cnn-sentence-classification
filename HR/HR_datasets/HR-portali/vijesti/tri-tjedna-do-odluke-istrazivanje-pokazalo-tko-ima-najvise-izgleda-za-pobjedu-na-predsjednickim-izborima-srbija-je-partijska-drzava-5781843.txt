Kandidat vladajuće koalicije koju predvodi Srpska napredna stranka (SNS) za predsjednika Srbije Aleksandar Vučić osvojio bi 57 posto glasova na predsjedničkim izborima u Srbiji, daleko više nego njegovi protivnici tri tjedna pred izbore, pokazuje istraživanje javnoga mišljenja objavljeno u petak u Beogradu.   Vučićevi protukandidati koje su predložile skupina građana Saša Janković bi dobio 11, Vuk Jeremić devet, dok bi vođa radikala Vojislav Šešelj osvojio osam posto glasova.   Istraživanje je provedeno telefonski na uzorku od 1.200 ispitanika od 8. do 14. ožujka, a prema tim rezultatima izlaznost je procijenjena na 56 posto.   U Srbiji je na posljednjim izborima u travnju 2016. bilo evidentirano oko 6,7 milijuna građana s pravom glasa.   Istraživanje je na tri tjedna prije izbora 2. travnja proveo Istraživačko-izdavački centar Demostat u partnerstvu s dnevnim listom Danas, a provjera rejtinga predsjedničkih kandidata temelji se na ukupnom broju birača koji su se izjasnili da će izići na izbore.   Prema rezultatima istraživanja, Ljubiša Beli Preletačević izmišljeni lik iza kojega stoji Luka Maksimović, komičar i politički aktivist, osvojio bi tri posto glasova, a toliko birača bi svoj glas dalo i čelniku konzervativnog pokreta Dveri Bošku Obradoviću.   Sociolog Srećko Mihailović istaknuo je da su moguće promjene postotaka do 2. travnja kad se izbori održavaju, te da pretjerana prisutnost kandidata može dovesti i do kontraefekata pa je dominacija Aleksandra Vučića "blizu toga da bi njegova kampanja mogla početi davati i negativne efekte po njegov rejting".   Mihailović međutim tvrdi kako je "mala vjerojatnoća da se ugrozi Vučićev natpolovičan broj glasova, ali ta mogućnost ipak postoji".   On je, kako prenose beogradski elektronički mediji, naveo da je "Srbija partijska država" u kojoj apsolutno dominira Srpska napredna stranka, dok je oporba "urušena i posvađana".   Mihailović, također, tvrdi da političku kulturu Srbije obilježava autoritarnost građana, te da dominira "podanička politička kultura".   Predsjednički izbori u Srbiji bit će održani 2. travnja a Republičko izborno povjerenstvo potvrdilo je kandidature 12 sudionika u utrci za mjesto šefa države. Dosadašnje ankete prednost daju aktualnom premijeru Vučiću, kandidatu vladajuće koalicije na čelu sa Srpskom naprednom strankom čiji je Vučić predsjednik.   Vučićevi glavni protukandidati su bivši pučki pravobranitelj Saša Janković, nekadašnji šef diplomacije i predsjednik Opće skupštine UN-a Vuk Jeremić, te vođa Srpske radikalne stranke Vojislav Šešelj.   Unatoč dosadašnjim ispitivanjima javnoga mišljenja koje uvjerljivu prednost daju Vučiću, postoje i procjene da bi novi predsjednik Srbije mogao biti izabran tek u drugom krugu.