Iako je novoizabrani američki predsjednik Donald Trump u predizbornoj kampanji raspirivao bijes svojih glasača navodnom muslimanskom prijetnjom, njegov razgovor s premijerom Pakistana (većinski muslimanske zemlje) protekao je u dirljivoj razmjeni toplih riječi punih ljubavi. Prema transkriptu telefonskog razgovora premijera Nawaza Sharifa i Donalda Trumpa, koji je objavio britanski Independent, Trump je rekao Sharifu da iako ga nikada nije upoznao zna da je "sjajan čovjek" i da ima "vrlo dobru reputaciju". Trump je rekao Sharifu da se nada da će ga uskoro posjetiti i da osjeća kao da "razgovara s osobom koju dugo poznaje". Iako Trump nikada nije posjetio Pakistan, rekao je Sharifu da je njegova zemlja bogata fantastičnim prilikama i da su "Pakistanci jedni od najinteligentnijih ljudi". Nadalje, Trump je Sharifu poručio da prenese pakistanskom narodu da su sjajni i rekao da su svi Pakistanci koje poznaje iznimni ljudi. - Premijeru Sharif, vaš je ugled jako velik. Vi ste sjajan tip. Radite izuzetan posao čiji su rezultati vidljivi gdje god se čovjek okrene. Jedva čekam da vas upoznam. Evo, dok sada razgovaram s vama, premijeru, imam osjećaj kao da pričam s osobom koju odavno poznajem. Vaša zemlja je predivna i pruža enormne prilike. Pakistanci su među najinteligentnijim ljudima na svijetu. Spreman sam i voljan igrati bilo kakvu ulogu koju poželite kako bismo našli rješenja ako ima kakvih problema. Bit će mi čast da se osobno pozabavim takvim pitanjima. Slobodno me nazovite kad god poželite, čak i prije 20. siječnja, kada preuzimam dužnost. Jako bih volio doći u vašu fantastičnu državu, posjetiti vaša fantastična mjesta i družiti se s vašim fantastičnim ljudima. Molim vas, prenesite svim Pakistancima da su baš divni i da su svi Pakistanci koje sam imao priliku upoznati izuzetni ljudi, rekao je Trump Sharifu. Objava ovako detaljnog transkripta razgovora dvojice čelnika je krajnje neuobičajena, a Trumpov diskurs prema lideru države koja je bila skrovište likovima poput notornog Osame bin Ladena već je izazvao salve posprdnih komentara prema novom američkom čelniku.