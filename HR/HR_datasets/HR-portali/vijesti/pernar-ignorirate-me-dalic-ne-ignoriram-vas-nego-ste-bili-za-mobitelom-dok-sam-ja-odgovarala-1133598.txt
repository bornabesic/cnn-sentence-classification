Tradicionalno, saborsko jutro počelo je nizom zahtjeva za stanke kako bi zastupnici progovorili o nizu različitih tema. Mostov Nikola Grmoja za svoj je imendan i obilježavanje Svetog Nikole zastupnicama podijelio čokolade, a zastupnicima šibe. Tijekom rasprave o Zakonu o javnoj nabavi Ivan Pernar rekao je da se osjeća prevareno od ministrice gospodarstva Martine Dalić jer mu, kako je rekao, nije odgovorila na jednostavno pitanje o tome hoće li novi zakon svu javnu nabavu staviti na jednu stranicu. – Zbog ovakvih netransparentnih procesa novac koji se otimao od građana prelijeva se u ruke zna se koga. Stoga vas molim da mi odgovorite na pitanje – rekao je Pernar. – Nisam vas ignorirala, nego ste vi proučavali svoj mobitel dok sam odgovarala na pitanje. Ponovit ću odgovor, na internetskim stranicama Narodnih novina vidjet ćete ikonu elektronički oglasi javne nabave i kroz tu ikonu moći ćete vidjeti sve natječaje o javnoj nabavi, registre ugovora i druge podatke kako od interesa za opću javnost, tako od interesa onih koji sudjeluju u postupku javne nabave – odgovorila mu je Dalić. Glasovac: Hoćete li gasiti Odbor za etiku? SDP-ova Sabina Glasovac tako je od vladajućih zatražila da javno kažu ako im je nakana ugasiti Odbor za etiku znanosti nakon što se usudio preispitivati znanstveni rad ministra obrazovanja Pave Barišića. Isto tako, Glasovac je dodala, ako nema namjere vladajućih da ugase taj odbor, onda trebaju zaštiti njegove članove kao i dignitet hrvatske znanosti. – Moramo im osigurati neometan rad i zaštititi ih od svake vrste pritisaka i omogućiti im da svoj posao i čuvaju dignitet i dostojanstvo hrvatske znanosti i vjerodostojnost znanstvenika. Početkom godine Sabor je jednoglasno podržao izvješće o radu tog odbora tijekom 2014. i 2015. Svi zastupnici složili su se da možemo biti sretni što nakon duljeg razdoblja kad odbor nije funkcionirao imamo saziv koji konačno radi svoj posao kao i da treba jačati njegovu ulogu u promicanju moralnih i etičkih načela – objasnila je Glasovac. Podsjeća da su predsjednik Odbora Vlatko Silobrčić i dva člana već podnijela ostavke zbog političkih pritisaka na njihov rad, dok je jučer rektorski zbor iz Mostara zatražio od Vlade da razriješi članove cijelog odbora. – To što gospodin Silobrčić nije predsjednik kao ni dva člana ne znači da Odbor ne radi i treba predložiti nove članove kako bi odbor normalno nastavio sa svojim radom – zaključila je SDP-ova Glasovac. Hrelja: Preplaćuju li porez i trgovački lanci ili samo obični smrtnici? Zastupnik stranke Snaga Goran Aleksić progovorio je pak o ustavnoj tužbi koja je prošle godine predana na Ustavni sud protiv revizije Vrhovnog suda oko valutne klauzule švicarski franak. Ustavni sud, naglašava, o njoj bi trebao odlučiti u predstojeća dva tjedna. – Traženo je da se odluka Vrhovnog suda u dijelu koji se tiče valutne klauzule poništi jer ona nije u skladu s EU pravom. Očekujem da Ustavni sud bude na nivou svog zadatka. Ne možemo prejudicirati njegovu odluku, ali nadam se da će biti na nivou svoga zadatka – kazao je Aleksić. HSU-ov Silvano Hrelja osvrnuo se na umirovljenike koji primaju mirovinu iz susjednih zemalja, a kojima je, naglašava, napravljena nepravda koju Vlada nije ispravila. – Porezna uprava ima dvostruke kriterije djelovanja. Ako netko prima 2000  kuna mirovine iz Hrvatske, a 1600 iz BiH ili Srbije, Porezna uprava to zbroji i daje rješenje da se takav građanin oslobađa plaćanja poreza jer je to ispod 3.800 kuna. Međutim, ako netko prima 2000 iz Hrvatske i 2000 iz Slovenije, onda slučaj nije takav, tada se sredstva iz Slovenije tretiraju kao drugi dohodak, i ne plaća se porez samo na razliku od 3800 do 4000 kuna, nego se plaća porez na ukupan iznos od 2000 kuna. Takav umirovljenik umjesto 24 kune poreza plaća 240 kuna svaki mjesec, deset puta preplaćuje iznos svog poreza, da bi tek u veljači mogao ispuniti zahtjev za povrat više uplaćenih doprinosa – objasnio je Hrelja kojeg posebno zanima jesu li tako u pretplati s porezom i veliki igrači poput trgovačkih lanaca ili samo "obični smrtnici". >> Oporba napustila sabornicu, a Petrov upozoravao Pernara da ne šalje poljupce 