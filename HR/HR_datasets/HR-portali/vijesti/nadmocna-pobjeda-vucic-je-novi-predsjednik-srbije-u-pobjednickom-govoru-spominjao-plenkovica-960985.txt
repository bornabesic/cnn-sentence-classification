Foto: Srđan Ilić/ Pixsell ALEKSANDAR Vučić novi je predsjednik Srbije. To je bilo jasno čim su počeli pristizati prvi rezultati. Ankete su pretpostavile da bi Vučić mogao slaviti već u prvom krugu, a to se i pokazalo točnim. Predstavnik agencije Ipsos Srđan Bogosavljević izjavio je nešto poslije 22 sata da je, na temelju 85,7 posto prebrojanih glasova, kandidat vladajuće koalicije Aleksandar Vučić osvojio je oko 55 posto glasova i da je najvjerojatnije pobijedio u prvom krugu.  "Na temelju 85,7 posto obrađenih podataka Vučić je osvojio 55 posto glasova i to se može promijeniti za 0,2 do 0,3 posto pa njegova pobjeda vjerojatno neće doći u pitanje", izjavio je Bogosavljević.  Prema Ipsosu, na drugom mjestu je Saša Janković sa 16,3 posto, Luka Maksimović je treći s 9,4 posto, dok je Vuk Jeremić osvojio 5,7 posto glasova. Po ovoj agenciji Vojislav Šešelj osvojio je 4,4 posto, dok su svi ostali ispod 2,5 posto glasova (Boško Obradović - 2,2 posto, Saša Radulović - 1,4 posto, Milan Stamatović - 1,3, Aleksandar Popović - 1,1, Nenad Čanak - 1,1 i Miroslav Parović - 0,3 posto glasova). Kako su iz Centra za slobodne izbore i demokraciju (CESID) rekao još ranije, moguće su manje promjene u postotcima. No, drugog izbora neće biti, Vučić je pobjednik u prvom krugu. Beli se zajebavao, Šešelj durio Tako je ispalo da su predizborne ankete dobro prognozirale rezultate, većina ih je govorila o velikoj Vučićevoj pobjedi u prvom krugu. Najveće iznenađenje izbora i čovjek koji je u realno dosadne i nimalo napete izbore unio malo živosti, Ljubiša Preletačević Beli završio je na trećem mjestu s nešto manje od 10 posto glasova. No, to ga nije pokolebalo, on je netom prije 20 sati proglasio svoju pobjedu, rekao da je osvojio 97 posto glasova i dodao da je nezadovoljan rezultatima. "Pobjedu" je popratio vatrometom. Za razliku od Belog, radikal Vojislav Šešelj izbore je shvatio krajnje ozbiljno i, razočaran debaklom, odbio obratiti se novinarima i čestitati pobjedniku.   Vuk Jeremić, još jedan gubitnik izbora, rekao je da se već od sutra nastavlja boriti za bolju Srbiju. A u Vučićevu stožeru odmah nakon objave prvih rezultata počelo je slavlje. Na kraju je Vučić izašao pred simpatizere. Šampanjac je kružio, trubači svirali, a dvoranom se orilo "Pobjeda" i "Srbija". Vučić održao poduži govor Vučić je održao poduži i po ničemu poseban govor, nekoliko puta se vraćao na pozornicu kako bi rekao još nešto, a u nekoliko navrata spomenuo je i Plenkovića. "Veoma sam ponosan što smo dobili ogromno povjerenje. Naše su konačne procjene da smo dobili 2 milijuna i 35 tisuća glasova", počeo je Vučić pobjednički govor koji je često prekidan gromoglasnim aplauzom.   "Uradili smo 92 posto uzorka na 81 posto biračkih mjesta, tu je prednost veća od ove koju sam rekao. Drugoplasirani ima 591 tisuću glasova, 16 posto", rekao je Vučić.   "Jako sam ponosan što smo dobili velik broj glasova u uvjetima koji su bili sve, samo ne laki. Važno je bilo da pobjeda bude čista kao suza, da nije mala razlika. Dobio sam 12 posto više glasova, negdje oko 430 000 glasova nego svi ostali kandidati zajedno", rekao je Vučić.   "Važno je reći da su izbori pokazali da ogromna većina građana Srbije je za nastavak reformi i nastavak europskog puta, ali uz očuvanje tradicionalnih prijateljstava sa Rusijom i Kinom. Uspio sam pobijediti ne demagogijom i populizmom, nego sa napornim radom.   Želim se zahvaliti predsjedniku Nikoliću koji je vladu podržavao u teškim trenucima, to je činio kad je malo tko to očekivao", kaže aktualni premijer i budući predsjednik. Zahvalio se Šešelju, pričao o Plenkoviću  "Želim reći da sam bio najponosniji predsjednik vlade, borio sam se i mnogo smo toga postigli. Nadam se da ćemo zajedno postići još bolje rezultate, očekujem rast, rast plaća i penzija, ljudi to čekaju i to će dobiti", govorio je Vučić.   "Glasovi za pojedine antisistemske kandidate za mene su obaveza da ima ljudi koji su nezadovoljni, moramo im pokazati da o njima brinemo. Moramo se pobrinuti da i ti ljudi osjete rezultate reformi. Ono što je za nas veoma važno da nastavimo borbu protiv korupcije", rekao je Vučić dodavši da su prvi put u povijesti održani izbori bez ijednog fizičkog sukoba.   "Posebno sam ponosan na građane Srbije koji su osjetili što je zemlji potrebno. Srbija je jaka i snažna" zaključio je. "Sutra je važan dan, imam sastanak s gospodinom Plenkovićem u Mostaru", dodao je na samom kraju podužeg govora Vučić. "Siguran sam da bi gospodin Šešelj imao bolji rezultat da su parlamentarni izbori, nije imao ni sredstava kao neki drugi", rekao je Vučić koji se, među ostalima, zahvalio Šešelju na sudjelovanju. "Politika je da imate mir u regiji, zato sutra idem u Mostar razgovarati s Plenkovićem. Da pričamo o našoj europskoj perspektivi, ali i o Agrokoru. Tu imamo i više problema nego smo mislili", dodao je na samom kraju. Na kraju se posebno zahvalio Merkel i Putinu.