Štićenici vinkovačke Udruge Bubamara za osobe s invaliditetom i posebnim potrebama, simpatični “bubabarovci”, već gotovo godinu dana iščekuju da konačno počnu konobariti u svojem Buba baru. Odavno su uvježbali nositi konobarske tacne pune čaša, točiti sokove, praviti kavu u kafe aparatu, posluživati ručak, raditi u catteringu, spravljati raznu hranu, i to neumorno rade gdje god ih pozovu u pomoć. Dok oni uče, uprava Udruge grčevito se bori za njihovo pravo na rad. - Kad smo objavili da skupljamo novac za Buba bar, mnogo donatora nam se javilo, dobrih ljudi, te smo sakupili oko dva milijuna kuna. Prije nekoliko dana s Vukovarsko-srijemskom županijom i Gradom Vinkovcima potpisali smo sporazum o zajedničkoj gradnji Buba bara, tj. sanaciji objekta koji će odgovarati po svim parametrima - kaže Tomislav Velić, predsjednik Udruge Bubamara. Smatra da će s dodatnih dogovorenih milijun kuna uspjeti dovršiti radove i opremiti bar. Radovi na sanaciji objekta trebali bi početi za nekoliko dana, a očekuje se da bi otvorenje bara moglo biti u listopadu.      