Proces približavanja Bosne i Hercegovine članstvu u NATO-u mogao bi biti deblokiran nakon što je pravomoćnom sudskom odlukom otvoren put uknjižbi nepokretne vojne imovine u toj zemlji na državno Ministarstvo obrane no dužnosnici iz Republike Srpske odmah su zaprijetili kako to neće ići lako. Prizivno vijeće Suda BiH ranije ovog tjedna donijelo je odluku o odbijanju žalbe vlasti RS na prvosupanjsku presudu o uknjižbi vojnog objekta kod mjesta Han-Pijesak na Romaniji kao nekretnine u posjedu države. Riječ je o prvoj pravomoćnoj presudi kojom je postavljen presedan za rješevanje višegodišnjih prijepora s ozbiljnom političkom pozadinom. Uknjižba nekretnina poput vojarni, vojnih skladišta, poligona za vježbe na ime Ministarstva obrane BiH uvjet je koji je pred BiH NATO postavio još 2010. godine kako bi u slučaju ove zemlje  bio aktiviran Akcijski plan za članstvo (MAP) koji se smatra posljednjom stepenicom prije punopravnog članstva u Alijansi. Riječ je o 63 različite lokacije koje su ocijenjene perspektivnima a postupak njihove uknjižbe na državu postao je problem jer su vlasti RS uporno zahtijevale da se o vojnoj imovini raspravlja "u paketu" odnosno da se ona dijeli među entitetima zajedno sa svim ostalim nekretninama. Vlasti RS također su inistirale na stajalištu da stvarni vlasnici svih nekretnina moraju biti entiteti koji bi ih onda državnim institucijama poput Ministarstva obrane davali na uporabu. NATO je odlučno odbacio takve zahtjeve a proces uknjižbe vojne imovine proveden je samo na teritoriju Federacije BiH dok je status takvih nekretnina na teritoriju RS do danas ostao  neriješen a MAP za BiH i dalje je "na čekanju". Ministarstvo obrane je zbog toga pokrenulo postupke pred Sudom BiH a prvo pravomoćno rješenje po kojemu se država ima pravo upisati kao vlasnik vojne imovine na teritoriju RS-a odnosi se na vojno komunikacijsko čvorište Veliki žep kod Han-Pijeska. Državna pravobraniteljica Medina Vilić najavila je kako će na temelju presude Geodetskoj upravi RS odmah biti prosljeđen zahtjev za uknjižbu objekta na Velikom žepu a isti zahtjev bit će proslijeđen i za još 21 sličnu nekretninu na teritoriju tog entiteta. Ministrica obrane BiH Marina Pendeš pozdravila je odluku Suda BiH dodajući kako sada očekuje nastavak približavnja NATO-u. "Presude suda se provode a ne komentiraju", istaknula je Pendeš. Najviši dužnosnici RS odmah su reagirali optužbama na račun Suda BiH. Predsjednik tog entiteta Milorad Dodik ustvrdio je kako je taj sud nelegalan dok je predsjednica vlade RS Željka Cvijanović u petak izjavila kako je odluka o uknjižbi vojen imovine uzurpacija vlasništva entiteta. "U pitanju je jedna opća otimačina kada je u pitanju odnos prema RS-u", kazala je Cvijanović novinarima u Banja Luci najavljujući odlučno reagiranje entitetskih vlasti. Dužnosnici RS-a predvođeni Dodikom godinama se protive svakom približavanju BiH članstvu u NATO-u. Sam Dodik je kazao kako je izričito protiv članstva BiH u Alijansi sve dok u tom savezu nema Srbije. "Ne želimo NATO granicu na Drini", izjavio je ranije Dodik.  >> Za što se to Nijemci stvarno pripremaju? Njemačka povećava vojsku, Švedska i Finska traže zaštitu od SAD-a i NATO-a 