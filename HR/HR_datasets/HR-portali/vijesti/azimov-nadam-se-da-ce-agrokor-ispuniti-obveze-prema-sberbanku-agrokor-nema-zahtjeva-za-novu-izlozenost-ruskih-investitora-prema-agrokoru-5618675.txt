Ruski Sberbank dao je povoljan kredit Agrokoru, nadajući se da će to stabilizirati poslovanje te važne hrvatske tvrtke, ali se tvrtka našla u problemima te ima poteškoća u vraćanju kredita, kazao je ruski veleposlanik Anvar Azimov, no istaknuo je kako se nada da će 'Agrokor na vrijeme ispuniti svoje ugovorne kreditne obveze'. No, kako je naglasio, ruska banka nije spremna dati nove kredite najjačoj hrvatskoj privatnoj tvrtki, eventualno to može razmotriti, ali imat će u vidu stanje u kojem se tvrtka nalazi. - Rusija je spremna pomoći onima hrvatskim tvrtkama koje su prisutne na ruskom tržištu, a takvih je desetak, ali među njima nema Agrokora. Nemamo problema da ponudimo kredite PPD-u, Podravci, vašim brodogradilištima ili AD plastici, ali ponavljam Agrokor nije među tim i takvim tvrtkama, istaknuo je Azimov. Ruski veleposlanik kazao je kako se nada da će PPD povećati kupovinu ruskog plina za gotovo pola sadašnje količine, a Rusija je u hrvatskim brodogradilištima naručila poslova za 100 milijuna eura. Ruski ambasador kazao je kako Sberbank nije zainteresiran za preuzimanje bilo kojeg dijela Agrokora u slučaju da se krediti na vrate. - Ne, mi ne želimo ni ulaziti ili preuzimati Agrokor, pa ni neke njegove dijelove poput Jamnice - kazao je Anvar Azimov. Naime, prije nekog vremena i neke ruske novine nagađale su da bi Todorić mogao ponuditi Sberbanku Jamnicu kao jamstvo za vraćanje kredita. No, ruski veleposlanik kaže kako je uvjeren da će Agrokor smoći snage da uredno vrati dug. Reakcija Agrokora na izjave ruskog ambasadora Azimova: Nema zahtjeva za novu izloženost ruskih investitora prema Agrokoru- Agrokor ima intezivnu i kontinuiranu komunikaciju sa svim investitorima, pa tako i s investitorima iz Rusije. Trenutno nema nikakvih zahtjeva za novu izloženost ruskih investitora odnosno banaka prema Agrokoru. Kao što je Njegova eskcelencija, gospodin ambasador Anvar Azimov, izjavio, i Agrokor to potvrđuje, ruski investitori podupiru razvoj hrvatske i regionalne ekonomije i to se jako cijeni. Osim toga, Anvar Azimov je kazao, kao je Rusija u ovom trenutku odustala od 'borbe' za kupovinu udjela u INA-i, gdje je svojedobno bila spremna kupiti kontrolni paket dionica naše naftne tvrtke, ali neće sudjelovati ni u kupovini 25 posto dionica HEP-a. - Mi smo zasad to stavili ad acta, ali ako hrvatska Vlada bude spremna i ponudi nam takvu mogućnost, spremni smo na razgovor - kazao je Azimov, dodavši kako je uvjeren da će hrvatska strana sama uskoro pokucati Rusima na vrata s takvim ponudama. Ruski ambasador u razgovoru s hrvatskim novinarima najavio je i "skori susret" hrvatskog ministra vanjskih poslova Davora Ive Stiera s ruskim šefom diplomacije Sergejem Lavrovom, premda nije želio precizirati kada bi do tog susreta moglo doći. Osim toga, kazao je kako je Rusija zainteresirana za kupnju hrvatskih poljoprivrednih proizvoda, pogotovo voća i povrća, ali da trenutne sankcije EU-a protiv Rusije onemogućavaju veću robnu razmjenu Hrvatske i Rusije.