Predsjednik HDZ Andrej Plenković u četvrtak navečer je za ocjene Bože Petrova i Davora Bernardića o sudskoj odluci u tzv. slučaju dnevnice rekao da to pokazuju kako oni nisu svladali elemente demokratske, institucionalne i političke abecede, da ne znaju za trodiobu vlast, a kamoli to da posao suda, policije i DORH-a nemaju nikakve veze s političkim strankama, a kamoli s izvršnom vlasti. "Možda bi bilo dobro razjasniti na čiji daljinski upravljač govori i priča gospodin Petrov," rekao je Plenković u Splitu uoči  predizbornog skupa HDZ-a za Splitsko-dalmatinsku županiju i Split odgovarajući na pitanje novinara o izjavi Bože Petrova izrečenu u srijedu na Mostovom predizbornom skupu  u Splitu u kojoj je Plenkovića nazvao "proceduralnom pogreškom" koja se dogodila Hrvatskoj.   Plenković je večeras ocijenio da su izjave koje daje Petrov te drugi čelnici Mosta i glavni čelnik oporbene stranke "sramotne izjave i nedostojne  ljudi koji vode političke stranke u Hrvatskoj i koji su bili na dužnostima u hrvatskim institucijama".  Kako je istaknuo, te izjave "pokazuju da oni nisu svladali elemente demokratske, institucionalne i političke abecede, a da ne znaju ni što je dioba zakonodavne, izvršne i sudske vlasti. a kamoli onog finog sofisticiranog razlikovanja što HDZ i ja osobno, kao predsjednik Vlade jako dobro znamo, a to je da posao suda, policije i DORH-a nemaju nikakve veze s političkim strankama a kamoli s izvršnom vlasti".  Po njegovim riječima ljudi će to vidjeti, jer su imali prilike proteklih nekoliko tjedana "u ovoj vježbi razotkrivanja " vidjeti tko je ozbiljan a tko je neozbiljan, tko zna što je sustav, država i institucije i demokratski standardi," a tko su oni kojima će "još jako dugo trebati da bi došli do minimalnih standarda da bi bili dostojni upravljati zemljom."   Petrov je danas u Zagrebu ustvrdio da je Plenković "napravio 'aferu Dnevnice', pa je potom na konferenciju za novinare pozvao glavnog državnog odvjetnika.  "Nakon toga Tomislav Saucha, za razliku od cijelog kluba SDP-a glasuje za ministra Marića, a sutradan za Gordana Jandrokovića, opet suprotno  SDP-u. I čudo neviđeno za 10 dana se pronalazi proceduralna pogreška čime se istraga protiv Sauche zaustavlja. Pametnome dosta", rekao je  Petrov.  Predsjednik SDP-a Davor Bernardić je u Dubrovniku izjavio da "bez neovisnog pravosuđa nema sretne Hrvatske'', a na novinarski upit vidi li poveznicu između "oslobođenja Sauche" i glasovanja o ministru Mariću,  odgovorio je kako tog pitanja ne bi ni bilo da on "nije oslobođen nakon glasovanja o ministru Mariću."  ''Vrlo je jasno o čemu se ovdje radi, ali važno je da pravosuđe mora biti neovisno'', rekao je  Bernardić.  Sudac istrage zagrebačkoga Županijskog suda zbog procesnih je razloga ukinuo rješenje o proširenju istrage protiv Tomislava Sauche u tzv. "aferi dnevnice" te ga je vratio Uskoku na ponovno odlučivanje. Naime, kako Zakon o kaznenom postupku ne poznaje termin "proširenje istrage", može se donijeti novo rješenje o pokretanju istrage koje se onda može spojiti s ranijim rješenjem. Predsjednik HDZ- i premijer Andrej Plenković u četvrtak navečer najavio je utemeljenje Hrvatskog muzeja sporta koji će biti smješten u Splitu pošto je taj grad iznjedrio, kako je rekao, "globalno poznate sportaše." "Želim najaviti kako sa našom državnom tajnicom za sport Janicom Kostelić, ministricom kulture Ninom Obuljen Koržinek, a siguran sam i u suradnji sa budućim županom splitsko-dalmatinskim i gradonačelnikom Splita, planiramo da Hrvatski muzej sporta bude u Splitu odakle je većina naših globalno poznatih sportaša," rekao je Plenković na Peristilu na završnom predizbornom skupu HDZ-a za Split i Splitsko-dalmatinsku županiju. Plenkovićeve riječi pozdravljene su burnim pljeskom nazočnih na skupu. Plenković je također najavio i skorašnje rješavanje imovinsko-pravnih odnosa poznate splitske palače Skočibušić koja je smještena na Peristilu. "Danas na sjednici Vlade ministar državne imovine Goran Marić predložio je rješavanje imovinsko-pravnih pitanja u vezi palače Skočibušić i sada nema više nikakvih prepreka da sakralna riznica ne bude otvorena te da bogatstvo u toj palači mogu vidjeti Splićanke i Splićani, ali i turisti koji posjećuju Split," kazao je. Osvrćući se na skorašnje lokalne izbore, Plenković je naglasio kako je u povijesti HDZ-a još od vremena kada je tu stranku vodio Franjo Tuđman, Split uvijek imao prekretničku ulogu u korist HDZ-a, a tako će , po njemu, biti i sada. "Svi Dalmatinci znamo kako je upravo Dalmacija jedno od ključnih uporišta naše političke snage, kredibiliteta i razvoju Hrvatske. Tako će biti i sada, osvojit ćemo brojne gradove i općine, a ovaj put želim da svi pomognemo našem kandidatu Andri Krstuloviću Opari da ponovno osvojimo i Split," poručio je Plenković. Po njegovim riječima Split zaslužuje novi iskorak. "Split je mediteransko središte Hrvatske, to je naš glavni grad na obali, ali ima puno prostora za poboljšanje u gospodarstvu, turizmu, radnim mjestima, te razvojem istočne obale i rješavanjem prometnih poteškoća i odlagališta otpad (Karepovac)," kazao je Plenković. Dometnuo je kako Split ima znanstvene i sveučilišne kapacitete te veliku kulturnu baštinu. Andro Krstulović Opara je u svojem govoru istaknuo kako su HDZ-ovi i njegovi simpatizeri drugačiji "od trgovca koji ulaze u utrku" radi vlastitih interesa. "Istina je da u našoj domovini ima i zlih ljudi, ali puno je više finih i poštenih ljudi i znam da će takvi na predstojećim lokalnim izborima nadvladati zlo. Nepošten je onaj koji se vodi onom nenarodnom 'u se na se i poda se,'" rekao je. Predsjednik splitskog HDZ-a, ne spominjući izravno ime kandidata Hrvatske građanske stranke (HGS) za splitskog gradonačelnika Željka Keruma, istaknuo je kako se "propali poduzetnih pokušava prodati kao domoljub." "U zadnje vrijeme u Splitu se populizmom nameće novi car koji ne bi koristio narodu nego sebi," poručio je Škorić.   