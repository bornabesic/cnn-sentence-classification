Mrtvo muško dijete u dobi od tri godine pronađeno je u srijedu oko 9 sati nedaleko od lučice Mandrač u Puli, izvijestila je istarska policija koja je u kratkom priopćenju navela kako se sumnja na nasilnu smrt. Po riječima glasnogovornice istarske policije Suzane Sokač, u tijeku je očevid nakon kojeg će se znati okolnosti tog stravičnog događaja. Neslužbeno se doznaje kako je majka noćas oko ponoći policiji prijavila nestanak djeteta te je potom u srijedu ujutro upravo ona odvela djelatnike policije na mjesto događaja, odnosno na mjesto pronalaska mrtvog djeteta, kilometar od lučice Mandrač.  Očevid na mjestu događaja potrajao je gotovo dva sata, a na teren su izašli dr. Ilija Kučinar patolog iz Opće bolnice Pula i nadležni državni odvjetnik Eddy Putigna koji je na mjestu pronalaska tijela za Regional Express izjavio: "Nađeno je tijelo djeteta te je preliminarnim pregledom utvrđena nasilna smrt, a tijelo ide na daljnju obradu".  Neslužbeno se doznaje da je nestanak prijavila 32-godišnja majka C.P. iz Pule. Kako javlja 24 sata, dijete je pronađeno mrtvo u plićaku.