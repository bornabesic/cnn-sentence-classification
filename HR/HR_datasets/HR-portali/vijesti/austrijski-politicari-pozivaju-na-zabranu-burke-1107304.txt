Austrijski konzervativni političari pozvali su u četvrtak na zabranu burke, kazavši da one onemogućavaju ženama da se uklope u austrijsko društvo. Austrijski ministar vanjskih poslova Sebastian Kurz iz Narodne stranke koja namjerava donijeti novi zakon o integracijama sljedeće godine rekao je da su vjerski simboli poput burke pitanje o kojem se treba raspraviti. "Potpuno prekrivanje tijela spriječava integraciju", rekao je Kurz za ORF, dodajući da burka "nije vjerski simbol nego protudruštveni simbol". U Austriji islam je druga najraširenija vjeroispovijest, koju prakticira 7 posto populacije ili oko 600.000 ljudi, podaci su islamske zajednice. Čelnik krajnje desne stranke FPOe rekao je da je krajnje vrijeme da se burka zabrani. "Želimo u našem društvu gledati ljudima u lice", rekao je u četvrtak Heinz-Christian Strache. Ministar unutarnjih poslova Wolfgang Sobotka kaže da ne očekuje potpunu zabranu koja bi, po njemu, bila problematična u smislu ustavnog zakona. Međutim, kaže kako može zamisliti da burka bude zabranjena kada se vozi auto, prelazi granica ili na prosvjedima. >> Polemika o danu burkinija u vodenom parku blizu Marseillea 