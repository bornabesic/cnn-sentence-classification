Foto: Hina FRANCUSKA je potpuno mobilizirala svoje sigurnosne snage, uključujući elitne postrojbe, radi zaštite građana tijekom predsjedničkih izbora nakon sinoćnjeg napada u središtu Pariza, rekao je premijer Bernard Cazeneuve, a u međuvremenu se belgijskoj policiji predao muškarac osumnjičen za upletenost u taj napad. Hitni sastanak sa sigurnosnim službama  Govoreći nakon hitnog sastanka s najvišim sigurnosnim dužnosnicima Cazeneuve je rekao da su sve postrojbe u stanju najviše pripravnosti prije izbora na kojima će pružati sigurnost građanima zajedno sa 50.000 policajaca.  "Vlada je potpuno mobilizirana. Ne smijemo dopustiti da bilo što omete temeljni demokratski proces naše zemlje. Na nama je da se odupremo zastrašivanju i manipulaciji kako to ne bi iskoristili naši neprijatelji", rekao je premijer.  Muškaraca na kojeg su belgijske vlasti upozorile svoje francuske kolege zbog moguće upletenosti u napad u Parizu predao se policiji u sjevernom belgijskom gradu Antwerpu, izvijestila je u petak novinska agencija Belga. Privedena tri člana obitelji napadača  Francuska policija je privela tri člana obitelji napadača koji je ubijen u pucnjavi s policijom u Parizu, rekli su pravosudni izvori.  Belgijski ministar unutarnjih poslova Jan Jambon izjavio je za televiziju VRT da je ubijeni napadač bio francuski državljanin.  Islamska država preuzela je odgovornost za pucnjavu u središtu Pariza u četvrtak navečer u kojoj je ubijen jedan policajac i identificirala je napadača kao Abu Yousifa al-Belgikija - "Belgijca" na arapskom.  "Istraga se nastavlja. Možemo potvrditi da je počinitelj bio francuski državljanin", rekao je Jambon za VRT. Snimljen trenutak obračuna  U studenome 2015. kad je Pariz pogođen nizom oružanih i bombaških napada, dvojica od 10 poznatih počinitelja bili su belgijski državljani a drugi su živjeli u Belgiji.  Dramatične snimke sinoćnjeg napada u Parizu pojavile su se na društvenim mrežama, javljaju agencije. Jedna od njih je snimljena u trenutku obračuna policije i napadača. Na njoj se vidi napadač naoružan kalašnjikovom kako otvara vatru na policiju.