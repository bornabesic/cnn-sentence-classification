Da su parlamentarni izbori provedeni početkom travnja (cijela Hrvatska jedna izborna jedinica uz izlaznost 53 do 59 posto), HDZ bi bio pobjednik izbora. Na ljestvici preferencija političkih stranaka vrh pripada HDZ-u s izborom od 31,3 posto (prema 32,8 posto iz ožujka). To je ujedno i najveći međumjesečni pad izborne podrške vladajuće stranke od početka mandata. Pokazuje to redovito mjesečno istraživanje agencije Promocije plus o društvenim i političkim preferencijama CRO Demoskop, a koje je objavio N1.  SDP je pak zaustavio negativni trend te je u posljednjem mjesečnom istraživanju zabilježen rast izborne podrške vodeće oporbene stranke koja početkom travnja bilježi izbornu potporu od 22,8 posto (prema 21,6 posto iz ožujka). Najveći međumjesečni rast izborne podrške zabilježio je Most koji je zadržao svoje treće mjesto sada s izborom od 9,6 posto (prije mjesec dana 8 posto). Slijedi Živi zid na četvrtom mjestu s izborom od 7,1 posto (prema 7,7 posto iz ožujka). S druge strane, 71,6 posto građana kaže kako je slučaj Agrokor najvažnija tema posljednjih mjesec dana. Na vrhu ljestvice pozitivnog doživljaja hrvatskih političara hrvatski je premijer Andrej Plenković s izborom od 21,8 posto (u odnosu na 22,4 posto iz ožujka).  Smjer kretanja zemlje (kao svojevrsni pokazatelj društvenog optimizma) podupire 30,5 posto građanki/građana u odnosu na 31,4 posto iz ožujka. >> HDZ i dalje ima veliku prednost, SDP opet pao, MOST i Živi zid rasli 