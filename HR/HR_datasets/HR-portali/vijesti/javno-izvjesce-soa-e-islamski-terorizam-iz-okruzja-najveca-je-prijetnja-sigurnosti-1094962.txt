Kada se na Euru u Francuskoj dogodila diverzija ekstremnih hrvatskih navijača, svi su se sjetili tajne službe, SOA-e. I pitali se je li odradila ovdje svoj posao ili zakazala. Nisu zakazali, a njihova su saznanja, upozorenja i najave uzeli znatno ozbiljnije u nastavku natjecanja pa (vidljivih) problema s ekstremistima više nije bilo. Ovo je tipični primjer slabog razumijevanja što je posao tajne službe, jer javnost često misli da, ako služba nešto zna, da je ona dužna najavljeni problem i riješiti. SOA, međutim, prikuplja informacije kako o navijačima ekstremistima, tako i o “svemu drugom”, primjerice korupciji unutar države, no svoja saznanja prosljeđuje drugim mjerodavnim institucijama. Koje potom moraju odraditi svoj dio posla. Kako bilo, ekstremni navijači našli su se u ovogodišnjem “Javnom izvješću” SOA-e zavedeni pod “Ekstremizam”. “Nasilje, ekstremistička retorika i simbolika kod dijela navijača narušavaju sigurnosnu situaciju u RH i njezin međunarodni ugled. Glavni poticatelji su dobro organizirane ekstremističke frakcije unutar glavnih navijačkih skupina... koje sve učestalije djeluju i izvan okvira sportskih događaja”, stoji u izvješću. U izvješću za oči predsjednice Kolinde Grabar-Kitarović i premijera Tihomira Oreškovića, a oni su glavni korisnici informacija SOA-e, navedeni su detaljniji opisi. Ovi ekstremni navijači postali su predmetom “promatranja” SOA-e još pod ravnateljstvom Dragana Lozančića, a nastavljaju se i nakon dolaska novog ravnatelja, Daniela Markića. Početkom ove godine SOA-i se dogodilo ono od čega i najviše zazire – sukob politika oko preuzimanja vrha Agencije, pa je tako SOA neželjeno mjesecima bila u središtu javnog interesa. No, Agencija je profilirana da više-manje nesmetano radi i pod ovakvom “politizacijom”. Pod obradom i demografija Sigurnosno-obavještajna agencija je krovna hrvatska tajna služba,a već treću godinu zaredom javnosti predstavlja svoje “Javno izvješće”. U ovom, za 2016., SOA upozorava hrvatsku javnost da rastu sigurnosne prijetnje, kao i broj “igrača” koji predstavljaju opasnost. Problem je što ugroze postaju nepredvidive, a vrijeme u kojemu se moraju donositi odluke vezane uz opasnosti postaje sve kraće. Kako je riječ o globalnim prijetnjama, SOA se sve jače povezuje s međunarodnim partnerima i sa službama 30-ak zemalja surađuje u Protuterorističkoj skupini (CTG). U zadnje tri godine SOA je, primjerice, utrostručila broj informacija koje šalje u tijela EU. U izvješću se zaključuje da je stanje sigurnosti u RH i dalje stabilno, no zabrinjavaju sve složenije sigurnosne prilike u okruženju. Terorizam je rizik i za nas. Prvi put u izvješću SOA problematizira demografsko starenje stanovništva, kao i depopulaciju pojedinih područja zemlje, što ugrožava razvojnu perspektivu RH. U RH ima i lijevog i desnog ideološkog ekstremizma, no SOA ocjenjuje da oni nemaju značajan potencijal za ugrožavanje sigurnosti. Zabrinjava ih, međutim, što je “iskazivanje velikosrpskog i četničkog ekstremizma zamijećeno među mlađom populacijom”. Kada govore o migrantima i izbjeglicama, potvrđeno je kako je taj val poslužio i terorističkim organizacijama za prebacivanje svojih pripadnika u Europu. U SOA-inu epicentru je islamski terorizam. Navodi se kako u RH ima nekoliko desetaka pristaša radikalnog tumačenja islama, od kojih većina nisu pobornici terorističkih metoda djelovanja. Ipak, situacija jest zabrinjavajuća, jer opasnost prijeti iz susjedstva. Od 2012. oko 900 osoba s područja jugoistočne Europe otišlo je na područje sukoba u Siriji i Iraku. Džihadisti uglavnom potječu iz BiH, Kosova, Srbije/Sandžaka, Makedonije i Albanije. Među osobama koje su otišle u ratnu zonu ima i žene i djece. Postaju sigurnosni problem pri povratku, a SOA kaže da se u naše susjedstvo vratilo 300 džihadista. Trenutačno se na teritoriju ISIL-a nalazi 6 osoba s državljanstvom RH, dok se jedna osoba vratila u državu u kojoj je prije živjela. To nije RH, jer ovdje se radi o osobama koje imaju dvojno državljanstvo, a nisu etnički Hrvati. SOA navodi da se prvi put i RH našla pod prijetnjom napada putem islamističkih web stranica i videouradaka. U Ukrajini još petero Neonacistička scena u RH, koja teži povezivanju s istomišljenicima u EU, ocjenjuje se “malobrojnom” i vrlo malog potencijala ugrožavanja sigurnosne situacije. Slično je i u slučaju lijevog ekstremizma, gdje su domaće radikalne anarhističke skupine u kontaktu s inozemnim anarho-terorističkim pojedincima i skupinama. “Aktivizam ovih osoba zasad je nenasilan”, zaključuju u SOA-i. Zanimljiva je i informacija da su mediji “napumpali” sudjelovanje Hrvata na strani Ukrajinaca u ratu, jer SOA raspolaže podatkom da je do početka 2016. u ukrajinske postrojbe ušlo 19 naših državljana, a sada se ondje nalazi još njih 5. U izvješću se spominje novost – potvrđeno je i “dobra pozicioniranost osoba iz RH u krijumčarskim kanalima kokaina iz Južne Amerike prema Europi”. U poglavlju o energetskoj sigurnosti zaključuje se kako bi realizacija Jadransko-jonskog plinovoda (IAP) s opskrbom plinom iz planiranog LNG terminala na Krku i iz Transjadranskog plinovoda (TAP) na jugu pridonijelo jačanju energetske sigurnosti država u okruženju. Što se brojki tiče, za 2016. SOA-i je odobren proračun od 315 milijuna kuna. Izdaci za plaće smanjeni su 10 posto, a za modernizaciju uvećani tri puta. SOA i dalje zove zainteresirane za zapošljavanje da pošalju svoj životopis na zaposlenje@soa.hr, no da odmah objavimo i kako izgleda postupak selekcije. Od 416 kandidata u uži krug ušlo ih je 23. Zaposleno je njih – 9! 1. Stanje sigurnosti u Hrvatskoj   Najveći dio dokumenta fokusiran je na je stanje sigurnosti u RH i okruženju. Posebna pozornost dana je terorizmu, ekstremizmu, djelovanju stranih službi u RH, migracijama, korupciji, organiziranom kriminalu... 2. Nadzor nad radom SOA-e U dokumentu je istaknuta i važnost nadzora nad SOA-om kao prihvaćenog demokratskog „osigurača“ u očuvanju zakonitosti. Ukupno 17 nadzora nad radom SOA-e obavile su vanjske institucije tijekom 2015.  3. Odgovornost prema javnosti  Objavom trećeg javnog izvješća SOA pokazuje kontinuitet djelovanja, jer je novi ravnatelj Daniel Markić nastavio ovu praksu koju je prije tri godine uveo Dragan Lozančić.       U dokumentu je posebno istaknut i slučaj otmice Tomislava Salopeka koji je nestao u Egiptu 22. srpnja 2015. presretanjem vozila francuske tvrtke CGG. Otmičari su prvo tražili otkupninu, a zatim puštanje na slobodu zatočenih muslimanki u egipatskim zatvorima. Odgovornost za otmicu preuzela je egipatska podružnica ISIL-a te je sve upućivalo na teroristički čin, a ne otmicu radi otkupnine. Odmah po saznanju o otmici, SOA je uputila djelatnike u Kairo, a korišteni su i razni oblici međunarodne sigurnosno-obavještajne suradnje. Na rekonstrukciji otmice, pronalaženju lokacije otmičara i prikupljanju podataka, uz SOA-u, intenzivno su radile domaće egipatske sigurnosne službe i partnerske službe prisutne u tom dijelu svijeta. Unatoč svim naporima, 12. kolovoza 2015. objavljena je fotografija dekapitirane osobe za koju se tvrdi da je Salopek. SOA i dalje radi na slučaju Tomislava Salopeka, posebno kako bi se utvrdile okolnosti i počinitelji otmice te utvrdila njegova sudbina.      SOA je tijekom 2015. državnom vrhu (Predsjednici RH i Vladi RH) uputila po oko 300 raznih analitičkih uradaka. Uz državni vrh, SOA o svojim saznanjima izvješćuje i druga tijela Sabora i MUP-a. Ukupno je korisnicima uputila oko 10.500 sigurnosno-obavještajnih informacija.      Razina prijetnje s islamističkih polazišta iz same RH niska, ali razina terorističke prijetnje povećala se za cijelu Europu, pa tako i za Hrvatsku. Naglašava se da se na područje jugoistočnog susjedstva vratilo oko 300 džihadista iz Iraka i Sirije.      SOA je 24. rujna 2015. Hrvatskom državnom arhivu predala dokumentaciju bivše Službe državne sigurnosti (SDS) koju je imala u svojoj arhivi. Riječ je o dokumentaciji je nastaloj u razdoblju od 1937. godine do 30. svibnja 1990.      SOA je dvije godine planski i sustavno radila na sređivanju i kategorizaciji navedenog gradiva, a o opsegu izvršenog posla govori podatak da su Hrvatskom državnom arhivu predana 134 dužna metra dokumentacije.      