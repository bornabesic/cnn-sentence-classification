Izvlačenje civila i pobunjenika iz sirijske metropole Alepa najavljeno za srijedu u zoru kasni nekoliko sati i moglo bi biti odgođeno do četvrtka, izvijestili su mediji s terena, a oporbeni čelnik je za zastoj optužio Iran i šijitske milicije koje se bore na strani predsjednika Bashara al-Assada. Dogovor pod rusko-turskim pokroviteljstvom obznanjen u utorak navečer predviđa izvlačenje civila i pobunjenika koji još drže preostale položaje u tom drugom po veličini sirijskom gradu koji je pao u ruke Assadove vojske. Evakuacija je trebala početi u srijedu u 4 sata po srednjoeuropskom vremenu, izvijestili su Sirijski opservatorij za ljudska prava (SOHR) i mjesni izvori. No tri sata poslije, dvadesetak zelenih autobusa koji su čekali u četvrti Salahedin podijeljenoj na režimski i pobunjenički dio, još se nisu pomaknuli s mjesta, javio je novinar. Vozači autobusa spavali su u svojim vozilima i nijedan civil ni pobunjenik nije se mogao vidjeti u blizini. Zasad nema nikakva obrazloženja pobunjenika, režima, Moskve ni Ankare. Pobunjenički izvori rekli su da primirje ostaje na snazi unatoč odgodi evakuacijskog plana. Rusko ministarstvo obrane objavilo je u srijedu da je ukupno 6000 civila napustilo Alep u posljednja 24 sata, te da je u istom razdoblju 366 pobunjenika položilo oružje i otišlo iz grada. U posljednjem pobunjeničkom džepu u Alepu u četvrti Al Mashhad, velik broj civila je izašao na ulicu u 4 sata iščekujući vijesti u vezi s autobusima. Mnogi su proveli noć na nogostupima zbog nedostatka skloništa. Dogovor o evakuaciji su u utorak navečer objavile su pobunjeničke skupine, a potvrdile Rusija i Turska, pokrovitelji režima Bashara al-Assada, odnosno oporbe, nakon međunarodne bure koju su potaknuli užasni zločini nad civilima počinjeni u četvrtima koje je vojska ponovo zauzela. 