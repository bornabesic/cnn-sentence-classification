Udruga Hrvatskih ratnih invalida Domovinskog rata (HVIDR-a) izrazila je danas oštro protivljenje davanju suglasnosti Hrvatske za otvaranje pregovora između EU i Srbije u poglavlju 23 Pravosuđe i temeljna prava dok Srbija ne ispuni hrvatske uvjete. HVIDR-a smatra da Hrvatska "ne smije ni pomišljati na deblokadu pregovora niti može dopustiti da Srbija uđe u EU dok ne ispuni uvjete ukidanja Zakona o univerzalnoj nadležnosti za ratne zločine na području bivše SFRJ, kojim Srbija ulazi u nadležnost Haškog suda, te si daje za pravo uhićenja bilo kojeg branitelja na temelju lažnih optužnica, što je na svojoj koži najteže podnio hrvatski branitelj Veljko Marić". Diplomatska definicija "izbjegavanja sukoba nadležnosti" braniteljima ne znači ništa niti obvezuje Srbiju pa će, ako se taj zakon ne ukine, branitelji stalno živjeti u strahu od europskih uhidbenih naloga po zahtjevima Srbije, što je najavio i voditelj Tužilaštva Srbije za ratne zločine, poručuje HVIDR-a u priopćenju. Osim ukidanja spornog zakona Hrvatska mora tražiti od Srbije žurno rješavanje pitanja osoba nestalih tijekom velikosrpske agresije, a budući da još nije rješeno pitanje naknade ratne štete, HVIDR-a smatra da Hrvatska treba inzistirati na provedbi Zakona o potvrđivanju Sporazuma o normalizaciji odnosa između RH i SR Jugoslavije, odnosno izvršenju Sporazuma o ostvarivanju pravične naknade za svu uništenu, oštećenu ili razorenu imovinu. "Podsjećamo da je Hrvatska prošla težak i dug put do punopravnog članstva u EU, uz sve probleme i uspješno rješavanje svih postavljenih uvjeta, istovremeno pokušavajući riješiti teške posljedice ratnih razaranja nakon velikosrpske agresije na našu zemlju, o čemu svjedoče otvorene rane hrvatskih ratnih vojnih invalida Domovinskog rata i obitelji poginulih, zatočenih i nestalih hrvatskih branitelja", ističe se u priopćenju. HVIDR-a poručuje da nijedna hrvatska Vlada, a posebice ova tehnička Vlada, nema mandat hrvatskog naroda da oprosti Srbiji sva nedjela počinjena tijekom i nakon agresije, odnosno da nema mandat za davanje suglasnosti za otvaranje pregovora između EU i Srbije dok ta država ne ispuni sve navedene uvjete, radi zadovoljavanja pravde koju Hrvatska i žrtve agresije još uvijek nisu dobili, kao i poštivanja osnovnih uvjeta međunarodnog prava, te poglavlja 23 Pravosuđa i temeljnih prava. >> Vučić o blokadi Srbije: 'Nisam netko tko će prešutjeti i ne ukazati na sve neistine kojima su se služili' 