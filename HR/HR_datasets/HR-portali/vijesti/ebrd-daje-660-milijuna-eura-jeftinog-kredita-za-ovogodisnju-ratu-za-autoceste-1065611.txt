Sastanak na vrhu između premijera Tihomira Oreškovića i njemačke kancelarke Angele Merkel mogao bi već idućeg tjedna uroditi iznimno povoljnim kreditom kojim bi se zatvorile ovogodišnje obveze HAC-a i ARZ-a. Riječ je o kreditima teškima najmanje 660 milijuna eura koji dolaze na naplatu 2016. godine. Monetizacija bez Dalmatine? Kreditnu liniju uz kamatu nižu od dva posto, po riječima izvora s više strana, odobrit će Europska banka za obnovu i razvoj. U Vladi nam kažu da bi se o poduzetim koracima “koji će sigurno biti pozitivni za Hrvatsku” više moglo znati idućeg tjedna, ali u investicijskim krugovima već se može čuti da je ovaj dogovor tek korak kojim će se Vladi dati prostora za disanje. Naime, HAC mora otplatiti 560 milijuna eura kamata i glavnice, a ARZ više od 93 milijuna eura, a kako su obje tvrtke u problemima, nemoguće ih je financirati bez jamstva države. Europska komisija zažmirit će uz pomoć blagoslova Njemačke na jedno oko i, kako nas uvjeravaju izvori, neće tretirati ovaj kredit kao nedopuštenu državnu potporu. Ipak, takav rasplet situacije moguć je tek ako uvjerimo Komisiju da imamo plan za trajno restrukturiranje ili privatizaciju autocesta. Ako se to dogodi, u igru oko reprograma mogla bi se vratiti i Svjetska banka, koja je raspoložena reprogramirati 1,2 milijarde eura. Vlada još nema do kraja definiran model privatizacije autocesta, a u igri je nekoliko modela. Kao najizgledniji u investicijskim krugovima spominje se prodaja dijela dionica HAC-ONC-a, pri čemu bi novi vlasnici bili mirovinski fondovi i građani, ali nije odbačena ni mogućnost da se vratimo na monetizaciju kao model privatizacije, pri čemu bi se koncesionirali svi smjerovi osim Dalmatine. Postoje i brojne kombinacije između tih dviju opcija. Bez obzira na to koji se model na kraju izabere, tvrtke koje upravljaju autocestama morat će restrukturirati svoje dugove. I Svjetska banka nudi pomoć Svjetska banka raspoložena je sudjelovati u reprogramu dugova po iznimno povoljnoj kamati i bez privatizacije, ali novac neće dati “na lijepe oči”. Traži jasan plan restrukturiranja tvrtki koje upravljaju autocestama, pri čemu se očekuje rezanje troškova za zaposlene i povećanje prihoda od transporta. Za odluku će Vlada imati nekoliko mjeseci, a kreditom koji je dogovoren kupljena je godina mira tijekom koje se može hladne glave donijeti odluka koja će morati biti usklađena sa sindikatima i s javnošću kako se opet ne bi zaustavio referendum.  >> Orešković: Hrvatska će ispuniti kriterije iz Maastrichta, ali to ne znači da ćemo sutra ići uvesti euro  >> Orešković s hrvatskom zajednicom: 'Hvala vam na svemu što ste učinili za Hrvatsku'