Nikola Bašić, mladić iz Rovinja, prije tri godine okrenuo je novu stranicu u životu, a njegove hrabre i uporne odluke rezultirale su otvorenjem vlastita restorana. I to u dalekom Šangaju. U njemu nudi i hrvatske recepte, a kineski gosti ne skrivaju zadovoljstvo prema delicijama koje pripremaju Bašić i njegov tim. Otkriva nam kako se odlučio na taj korak i zašto se zaputio u tako daleku i za nas Hrvate ne baš tako čestu destinaciju. Počeo iz Italije Loše ekonomsko stanje u državi rezultiralo je odlukom da poslovnu sreću potraži izvan Hrvatske. Iako trend odlazaka mladih Hrvata u svijet ne podržava, budućnost i prostor za razvoj ovdje nije vidio. Smatra da su najveće prepreke poslovanju i pokretanju posla premalene plaće, previsoke cijene i nedovoljno posla, a time je bilo kakva štednja gotovo neizvediva. Ne odlazimo od svojih obitelji i prijatelja tek tako, ali nekad jednostavno morate Iako je još jako mlad, posao u Šangaju nije mu prvi, već je imao nekog iskustva. Ugostiteljstvom se počeo baviti u Rovinju već s 14 godina. Iako su ljetne sezone donosile iskustvo i zaradu, samo šest mjeseci rada stvaralo je nesigurnost te se kao dvadesetogodišnjak odlučio za životnu promjenu, a veliku podršku na tom putu pružaju mu prijatelji i djevojka. Prvo se zaputio u Italiju gdje je započeo karijeru modela te je štedio novac za druge poslovne izazove.. Prije tri godine, stiže u najveći kineski grad Šangaj, a odmah ga zadivljuje njegova organizacija. Vlastitu budućnost počinje krojiti u istočnom dijelu svijeta donoseći hrvatsku tradiciju u dijametralno suprotnu kulturu. Zbog velikog entuzijazma i prilike koju je prepoznao, ostvario je tinejdžerski san – otvorio je restoran “Buona Fortuna”. Kulinarskim idejama spaja naoko dvije različite kulture. Veliki planovi - Znao sam da ću jednog dana imati svoj restoran, gdje, kada i kako, prepustio sam Bogu. I zaljubio se na prvi pogled u grad od milijun mogućnosti koji nikad ne spava i snovi su mi se počeli ispunjavati - kaže Nikola za Večernji list. Strah od neuspjeha ne osjeća jer svoj plan kroji od 14. godine, kada je počeo raditi u ugostiteljstvu. U Rovinju je rastao uz turizam, naučio je pravilno ophođenje prema gostima te stečeno iskustvo prenio na drugi kontinent. Kinezi su poput nas - vole druženja u restoranima i otvoreni su za nove ideje i okuse Podršku u obliku savjeta i raznovrsnih recepata pružili su mu i rovinjski restorani “Da Mateo” i “Fortuna”. “Buona Fortuna” nudi tradicionalna talijanska i hrvatska jela, te jela iz balkanskih zemalja poput ćevapa koje vole i Kinezi. Kineske i tradicionalne kuhinje posvuda su, ali Nikolina kuhinja nudi nešto posebno - dašak Jadrana u metropoli Azije. Uz morska jela s Jadrana, postupno planiraju praviti pite, ajvar i bureke te naviknuti goste na nova gastronomska iskustva. Uz živu glazbu organizira i “Balkanske noći”, na koje su svi dobrodošli. Dosad su održane četiri puta, u restoran dolaze raznoliki gosti, a pleše se do jutarnjih sati. – U Rovinju živimo od turizma i znamo kako se prilagoditi bilo kojoj naciji, mislim da je to najvažnije. Restoranski jelovnik je različit, od mesa do ribe, tako da nitko ne ode iz njega gladan i nezadovoljan. Svaki dan vidi se napredak restorana. Nadam se da ću ih u budućnosti otvoriti još, ali gdje, kako i kada, prepuštam Bogu ​ – kaže Nikola. Ako znate da ste u nečemu dobri i nesto želite, dajte sve od sebe jer sreća prati hrabe Nostalgiju uvijek osjeća, ali Hrvati u Šangaju drže se zajedno. Organizirana okupljanja pomažu da im bude ugodnije i ljepše u dalekoj stranoj zemlji. – Savjet za mlade koji žele pokrenuti vlastiti posao je – sreća prati hrabre. Ako znate da ste dobri u nečemu i nešto želite, jednostavno dajte sve od sebe i samo naprijed, ne postoje granice – smatra simpatični ugostitelj. Poduzetni Nikola planira razvijati poslovanje, a možda se restorani jednom razgranaju i u Hrvatskoj koja nudi velik potencijal i sposobne mlade ljude, što je dokazao i Nikola. >> Šangaj će 2020. postati gigagrad u kojem će živjeti 170 milijuna ljudi >> Kako žive Hrvati u Americi? 'Iseljenici su uspješni, ali platili su visoku cijenu' 