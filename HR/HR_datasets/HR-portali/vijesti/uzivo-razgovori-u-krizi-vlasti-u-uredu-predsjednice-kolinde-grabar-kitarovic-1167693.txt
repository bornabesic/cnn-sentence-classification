Predsjednica Republike Hrvatske Kolinda Grabar-Kitarović u svom Uredu na Pantovčaku održava razgovore o aktualnoj političkoj situaciji u Hrvatskoj s čelnicima političkih stranaka i ostalim zastupnicima Hrvatskoga sabora.  Prošlog tjedna premijer Andrej Plenković na sjednici Vlade smijenio je tri Mostova ministra nakon što su glasovali protiv odgovora Vlade o opozivu ministra financija Zdravka Marića i praktički dali potporu njegovoj smjeni. Potom je Most izašao iz vladajuće koalicije.  Jučer je 75 zastupnika Sabora bilo za opoziv Marića, a isto toliko bilo ih je i protiv, čime je Marić ostao na funkciji. Potom je predsjednik Sabora Božo Petrov dao ostavku, ali i zaključio da ne postoji parlamentarna većina. Premijer Plenković tvrdi kako tema parlamentarne većine još nije na "dnevnom redu". Tijek razgovora u Uredu predsjednice pratite u nastavku: 16.45 - Robert Podolnjak iz Mosta kazao je da je rekao predsjednici kako je njihov stav da je najbolje i najdemokratskije ići na nove izbore jer u ovom trenutku nema stabilne većine. - Nemamo Vladu odgovornu Saboru ni naznake da će se skoro predložiti četiri ministra Saboru da vidimo uživa li povjerenje. Naš stav je da takva parlamentarna većina ne postoji već neka kvazi, umjetna većina od 76 ruku koja neće moći funkcionirati- kazao je Podolnjak. Otkrio je i kako mu je predsjednica kazala da samo jedna politička stranka uz Most podupire ideju novih parlamentarnih izbora a da sve ostale nisu za tu opciju. - U ovom trentuku ne postoji niti stvarna parlamentarna većina niti je ona demokratski legitimirana. Nemamo nikakvih naznaka da će se u skorije vrijeme predsjednik Vlade predložiti četiri ministra kako bi dokazao da uživa povjerenje - rekao je Robert Podolnjak. - U ovom trenutku naš je stav da parlamentarna većina ne postoji. Postoji kvazi većina od 76 zastupnika koja neće funkcionirati u Saboru i neće moći donositi zakone. Hitni parlamentarni izbori prije ljeta bili bi najbolje rješenje - objasnio je Podolnjak. 15:45 Predsjednica će se uskoro čuti s predstavnicima HDZ-a i HNS-a putem telefona dok se predstavnici Mosta u Uredu predsjednice očekuju oko 16 sati. Predsjednica države Kolinda Grabar Kitarović obratiti će se javnosti oko 16.30 sati. 15.15 - Zbog saborske rasprave još uvijek kod predsjednice nije došao nitko iz Mosta, HDZ-a i HNS-a. 14.30 - Šef SDP-a Davor Bernardić kazao je da je predsjednicu informirao o političkoj nestabilnosti u Hrvatskoj. -  Ima pravo znati istinu da u ovoj situaciji u Hrvatskoj nemamo stabilnu većinu, nemamo parlamentarnu većinu i de facto nemamo Vladu. Četiri ministra nisu imenovana. Ne dao Bog da se bilo što dogodi ili jednom našem sugrađaninu u situaciji u kojoj nemamo ministra unutarnjih poslova. To bi bila posebno teško i dramatično za Hrvatsku. Ministri se trebaju što prije imenovati, a Vlada pokazati da ima parlamentarnu većinu- kazao je Bernardić. Dodao je i da u Saboru ne žele sudjelovati u parlamentarnom cirkusu koji je priredi HDZ.  -Hrvatska je nestabilna, a politička nestabilnost vodi u ekonomsku. Cijena ove trgovačke koalicije gdje se pod svaku cijenu pokušava kupiti, preprodati jedan mandat je cijena koju će platiti građani- kazao je Bernardić. Za postupak Tomislava Sauche kazao je da je kolega svojim glasanjem u Saboru sve rekao. Šef SDP-a smatra i da je najpoštenije ići na nove izbore u nastaloj situaciju i to što prije. Upitan je i hoće li biti SDP-ov kandidata za premijera dođe li do novih izbora. - Šef stranke je šef stranke, ja sam predsjednik SDP-a- kazao je. Na pitanje ima li šanse za veliku koaliciju podsjetio je de je pozivao i Božu Petrova i Andreja Plenkovića na razgovore, ali da do njih nije došlo. - Sada pozivati na razgovore i veliku koaliciju bilo bi potpuno neiskreno, lažno i što za Hrvatsku nije dobro. Najpoštenije je da se stabilnost i povjerenje vrati na izborima- kazao je. 13.52 - Ivan Vilibor Sinčić iz Živog zida kazao je da je predsjednici izrazio svoje žaljenje što se i Sabor i Vlada opet bave sami sobom i da su jasno dali do znanja da ostaju dosljedni i da neće glasati niti za Gordana Jandrokovića niti će, kazao je, sudjelovati u preslagivanjima. Upitan kako komentira veliki preokret kod Tomislava Sauche koji je na kraju glasao protiv opoziva ministra Marića, ali i dao potpis za Gordana Jandrokovića, rekao je da se boji da se u Saboru otvorilo tržište što je sramota, a sumnja i kako je bilo koruptivnih djela, da ih ima i dalje i da će ih još biti. - Najpoštenije je u ovoj situaciji ići na nove izbore, da se karte opet promiješaju - kazao je Sinčić, a Ivan Pernar je dodao da bi izbori raščistili situaciju i da više ne bi bilo ljudi poput Škibole, Sauche i Glasnovića u Saboru.  13.42 - Doznajemo da je predsjednica Kolinda Grabar-Kitarović razgovarala telefonski s bivšim SDP-ovcem Tomislavom Sauchom, koji je jučer glasovao protiv opoziva ministra financija, a potpisao se i za izbor Gordana Jandrokovića za novog predsjednika Sabora. Sadržaj razgovora Sauche i predsjednice još nije poznat. 13.20 - Šef HSS-a Krešo Beljak nakon sastanka kod predsjednice kazao je kako joj je rekao da njegova stranka ostaje u oporbi i da nema mogućnosti za dogovor s HDZ-om ni sada ni nakon lokalnih izbora. - Jasno smo rekli da se s nama trgovati ne može - poručio je Beljak. - Igra samo princip, princip je da smo kao dio Narodne koalicije izgubili izbore i do narednih parlamentarnih izbora smo opozicija - rekao je predsjednik HSS-a Krešo Beljak nakon razgovora kod predsjednice Kolinde Grabar-Kitarović. 13.03 - - I ranije sam rekao da neću podržati ni Marića ni Petrova ni Jandrokovića - rekao je Ivan Lovrinović iz stranke Promijenimo Hrvatsku. S druge strane, Ivica Mišić iz iste stranke se s njim ne slaže i podržava novu većinu.  12.55 - Imamo informacije da je možda moguća nova parlamentarna većina, i to možda čak i danas. Rekao sam da bi ishitrena odluka oko novih izbora donijela još više avanturista na političkoj sceni. Treba pričekati da prođu lokalni izbori i da se iskristalizira nova parlamentarna većina. Najgore je vuči ishitrene poteze - kazao je predsjednik HSU-a Silvano Hrelja nakon konzultacija kod predsjednice Kolinde Grabar-Kitarović.  Na pitanje je li razgovarao s Plenkovićem, Hrelja je rekao ne. - Razgovarat ćemo o projektnoj suradnji, ako nas netko nazove. U ovom trenutku takvih kontakata nema - rekao je Hrelja. - Danas ću biti suzdržan. Neka se to riješi onom većinom koja je sada postojeća - rekao je o današnjem glasovanju o predsjedniku Sabora Hrelja.  - Vjerujem da će se u Ustavnom i zakonskom roku uspjeti formirati većinu. Čini mi se da će to biti već danas. A onda na narednoj sjednici Sabora dolazi sa imenovanjem ministara - rekao je Kažimir Varda i SMSH-a o planu Andreja Plenkovića. - Sve pokazuje da Vlada ima uspjeha u realizaciji programa - rekao je Varda.  10.15 - Nakon predstavnika nacionalnih manjina predsjednica će napraviti pauzu u razgovorima koji će se nastaviti u popodnevnim satima. Oko 12,15 sati predsjednica će obaviti telefonski razgovor s nezavisnim Tomislavom Sauchom koji danas neće doći u Ured predsjednice zbog zdravstvenih razloga. U popodnevnim satima na razgovor stiže Silvano Hrelja, čelnik HSU-a, Kažimir Varda iz SMSH, potom predstavnici Promijenimo Hrvatsku. U 13 sati na redu je IDS, slijedi Živi zid pa HSS, HNS, Most nezavisnih lista, potom SDP i zadnji HDZ. 9.40 – Nakon razgovora s predsjednicom Republike Kolindom Grabar Kitarović o aktualnoj političkoj situaciji, Vladimir Bilek u ime Kluba nacionalnih manjina istaknuo je da ne podržavaju održavanje izvanrednih parlamentarnih izbora jer je potrebna stabilna Vlada. U izjavi novinarima Bilek je naglasio kako je Hrvatskoj potrebna stabilna vlada da se ne bi produbljivali postojeći problemi, usporile investicije i povlačenje novca iz europskih fondova. No, dođe li do prijevremenih izbora, mi smo za njih spremni, dodao je. 9.38 – Prethodnih dana razgovarali smo s premijerom, niti smo što tražili niti nam je nuđeno. Centralno je pitanje kako očuvati stabilnost Vlade i političkog sustava i ekonomsku stabilnost u zemlji – naglasio je Milorad Pupovac – Naše opredjeljenje jest da se pokušao osigurati stabilnost Vlade nakon što je jedan od partnera odlučio otići. Grade se elementi neophodni za stabilnost Vlade i političkih prilika u Hrvatskoj. Pokušavamo tome pridonijeti i vjerujemo da će se to postići – kazao je Pupovac.  – Kao što ste jučer mogli vidjeti, nejasno je tko gdje sjedi i koliko sjedi. Jasno je što mi hoćemo – stabilnu demokratski usmjerenu većinu. To je naš cilj – rekao je Pupovac. – Andrej Plenković radi na istom poslu na kojem radimo i mi, ali kao predsjednik Vlade. On traži ono što mu je potrebno, a mi radimo ono što smatramo da je nužno. Između toga hoće li Agrokor kolabirati i povući druge da krenu takvim putem i prestanu s proizvodnjom, hoće li percepcija o mogućnostima investiranja u Hrvatskoj pasti tako nisko da ozbiljniji investitori neće željeti investirati i toga da se nešto poduzme, nema dvojbe  – rekao je Pupovac. – Ako se politička stabilnost u Hrvatskoj naruši i oslabi narušenim susjedstvom, BiH i Makedonijom, pitanje je gdje smo. Smisao je u tome da više od dvije trećine zastupnika ne želi nove izbore. To je predsjednik Sabora koji je jučer podnio ostavku mogao čuti od predsjednika klubova. Ni nakon izbora situacija ne bi bila drukčija, a izgubili bismo novac i vrijeme. U ovom trenutku biramo hoćemo li s Udbom ili s "hudbom" – zaključio je Pupovac.  9.28 – Ništa nisam odlučio dok nemam sve informacije. Postupao sam prema svojim načelima i prije sam najavio što ću napraviti – rekao je nezavisni zastupnik Željko Glasnović koji je jučer izašao iz sabornice kada se glasovalo o smjeni Zdravka Marića.  – Neću biti ping-pong lopta između dvaju krila Udbe – rekao je Glasnović te dodao da se sada od njega traže ustupci, a pitanje je "gdje su bili kada se donosila strategija nacionalne sigurnosti".  – Ima uvjeta za podršku Vladi Andreja Plenkovića. Neki od njih su da se treba riješiti problem HVO-a i otvoriti vrata hrvatskoj dijaspori – rekao je Glasnović.  9.25 – Goran Aleksić (Snaga) ne podržava preslagivanje, nego smatra da je Hrvatskoj potrebna Vlada nacionalnog jedinstva odnosno da HDZ-a  i SDP zajedno trebaju formirati Vladu. Prema njegovu mišljenju potpora pojedinačnih zastupnika dovela bi do nestabilne Vlade i za nekoliko mjeseci mogli bismo se naći pred istim problemom. 9.16 – Marin Škibola, nezavisni saborski zastupnik, izjavio je nakon sastanka s predsjednicom Grabar-Kitarović  kako smatra da je potrebna konsolidacija, pa ako treba neka bude i manjinska Vlada te da novi izbori nisu dobri za hrvatske građane.  – Svima je u interesu konsolidacija, nikome nije do novih izbora. Smatram da će se svi politički akteri dogovoriti pa, ako treba, neka bude manjinska Vlada. Smatram da je moguć dogovor kako ne bi došlo do novih izbora – rekao je zastupnik iz Kluba zastupnika Promijenimo Hrvatsku Marin Škibola. Darinko Dumbović iz Narodne stranke-Reformista rekao je kako će se pridružiti većini koja će "imati Vladu". – Sa stajališta reformista u Hrvatskoj nisu prihvatljivi novi izbori – kazao je zastupnik Reformista Darinko Dumbović. – S novom krizom ne bi se ništa posebno ni pametno formiralo. Nismo za krizu ni za nove izbore – zaključio je Dumbović. 9.10 – Potporu Vladi najavio je i nezavisni zastupnik Željko Lacković, ocijenivši kako je interes Hrvatske da ima stabilnu i funkcionalnu Vladu. – Smatram da Hrvatskoj treba stabilnost i zbog gospodarstva i zbog situacije. Vlada treba biti funkcionalna. Mislim da je interes Hrvatske pokušati sastaviti funkcionalnu Vladu – kazao je neovisni zastupnik Željko Lacković.  – Za svoju podršku za neglasanje za Marića tražio sam da se zamrzne imovina Ivice Todorića – rekao je Lacković i dodao kako će to biti "iskomunicirano" od Vlade. Mislim da se Marić treba izuzeti iz odluka o Agrokoru.  – Meni nitko nije govorio kako da glasam, ni Plenković ni drugi. Neprimjereno je da mi drugi zastupnik poručuje kako ću glasovati, kada izađe iz vlasti. Ne postoji moja ranija izjava da ću podržati opoziv, iako se to iz rasprave moglo zaključiti – rekao je Lacković objašnjavajući zašto je preko noći promijenio odluku te glasao protiv opoziva ministra financija Zdravka Marića. 8.58 Potporu Vladi izrazila je i nezavisna zastupnica Bruna Esih, ali, kaže, pod određenim uvjetima (bez HNS-a, IDS-a, SDP-a). U izjavi novinarima naglasila je kako su potpora Vladi i izbor novog predsjednika Hrvatskog sabora dva odvojena pitanja. – Predsjednica je samo pitala kako gledam na današnju situaciju i ponovila sam joj ono što sam rekla premijeru prije nekoliko dana kad sam mu dala do znanja da podržavam Vladu, ali ne pod bilo kakvim uvjetima – kazala je Bruna Esih. – S tim sam pokazala da podržavam novu Vladu – kazala je Bruna Esih o svom glasovanju protiv opoziva Zdravka Marića. Kazala je da je potpuno druga situacija izbor novog predsjednika Sabora, kada će ona glasovati ovisno o tome tko će činiti tu većinu. 8.54  – Treba pričekati da završe lokalni izbori i onda treba pristupiti ili novim izborima ili prikupljanju nove parlamentarne većine – rekao je nakon razgovora u Uredu predsjednice zastupnik stranke HRAST Hrvoje Zekanović . 8.48 Nakon razgovora s predsjednicom Republike Kolindom Grabar - Kitarović  u njezinome uredu o aktualnoj političkoj situaciji u Hrvatskoj, Goran Dodig (HDS) izjavio je novinarima kako su Predsjednici rekli da će podržati Vladu jer smatraju da bi novi parlamentarni izbori bili najlošije rješenje, i ne bi pridionijeli razrješenju političke situacije već bi ju dodatno zakompliciralo. Također držimo kako je najvažnije da prevlada odgovornost i da se ne inatimo kada je država u pitanju, kazao je Dodig novnarima nakon razgovora s Predsjednicom. Naglasio je kako će učiniit sve da se formira nova većina. Uz Dodiga u izaslanstvu su bili i Branko Hrg (HDS), Josip Salapić (HDSSB) i predstavnik HSLS-a. – U ovom trenutku najvažnije je da prevlada odgovornost i da se ne inatimo u situaciji kada je država u pitanju. Živimo u godini koja je puna problema, a novi izbori probleme će samo zakomplicirati – rekao je Dodig nakon razgovora s predsjednicom i dodao kako pokušavaju na "tragu demokratskih principa formirati većinu". – Ovo je godina vraćanja velikih dugova, ovo je godina tisuća blokiranih i ovršenih. Moramo imati empatije. S novim izborima sve to staje – rekao je Dodig. – Naravno, ako ne bude većine, bit će izbori – zaključio je Dodig. 8.40 – Predsjednica države Kolinda Grabar-Kitarović započela je razgovore s parlamentarnim političkim strankama na Pantovčaku kako bi se uvjerila postoji li u ovom trenutku parlamentarna većina. Prvi su kod predsjednice stigli Branko Hrg,  Goran Dodig iz Hrvatske demokršćanske stranke, Dario Hrebak iz HSLS-a te Josip Salapić iz HDSSB-a. Nakon njih slijedi Hrvoje Zekanović iz Hrasta, potom nezavisni Bruna Esih, Željko Lacković i Marin Škibola. Predsjednica će potom razgovarati s Darinkom Dumbovićem iz Reformista, Goranom Aleksićem iz SNAGE, a zatim slijedi Klub manjina te nezavisni Željko Glasnović. Oko 12,15 sati predsjednica će obaviti i telefonski razgovor s nezavisnim Tomislavom Sauchom koji danas neće doći u Ured predsjednice zbog zdravstvenih razloga. U popodnevnim satima na razgovor stiže Silvano Hrelja, čelnik HSU-a, Kažimir Varda iz SMSH, potom predstavnici Promijenimo Hrvatsku. U 13 sati na redu je IDS, slijedi Živi zid pa HSS, HNS, Most nezavisnih lista, potom SDP i zadnji HDZ. 8.30 – U Ured predsjednice na razgovor su stigli zastupnici Branko Hrg, Goran Dodik i Josip Salapić, a s njima je i predstavnik Kluba HSLS-a.  