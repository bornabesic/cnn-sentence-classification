 – Kada je izašao iz odvjetničkog ureda, bio je skršen. Rekao nam je da sada zna što mu je činiti. Svi smo ga odvraćali od toga i govorili mu da ne čini gluposti – kažu prijatelji i nekadašnji suborci umirovljenog branitelja Ante Ilišinovića (52) koji je jučer popodne u zagrebačkim Sesvetama hicem iz pištolja ubio suprugu Katicu (50) te nekoliko trenutaka poslije presudio i sebi. Preskočio je ogradu koja se nalazi sa stražnje strane obiteljske kuće u kojoj je do prije dvije godine živio sa suprugom, kćeri jedinicom te puncem i punicom i kroz prozor ušao u kuću. Suprugu je pronašao u dnevnom boravku te joj je nakon kraće rasprave pucao u glavu. Zatim je otišao u kuhinju te počinio samoubojstvo. Vucibatina ili dobar čovjek Njegov punac i ujedno vlasnik kuće u tom trenutku bio je u spavaćoj sobi odakle je sve čuo. S obzirom na to da je teško bolestan te se ne može kretati bez invalidskih kolica, nije mogao reagirati, baš kao ni njegova supruga koja se nalazila na prvom katu. – Problemi među njima počeli su prije dvije godine kada je krenuo prosvjed u Savskoj. Ante je tamo bio s nama. Nakon tri dana žena mu je izbacila sve stvari iz kuće i poručila da se odseli ako i ubuduće planira provoditi vrijeme na prosvjedu. On se tako i pokupio, uzeo je stvari i kupio ranč u Vugrovcu gdje je otad živio. Nastavio je dolaziti u Sesvete kako bi se brinuo za punca. Pa on ga je kupao, prematao, pomagao mu na sve načine. Osim toga, volio je suprugu iako je ona od njega tražila rastavu, a jedino više od nje volio je kćer, kojoj je davao sve što je imao – govore Antini prijatelji. Iako su u srijedu navečer, nakon što se tragedija dogodila, neki susjedi ubojicu opisali kao “neradnika, pijanicu i vucibatinu”, Antini suborci to žustro demantiraju. – Napišite da je bio predivan čovjek, predivan prijatelj i još bolji otac. Sve drugo su zli jezici, pitajte bilo koga u ulici – u dahu izgovaraju. Ipak, i među susjedima su priče bile različite – jedni su potvrđivali priču njegovih suboraca, dok su nas drugi žustro uvjeravali kako je riječ o čovjeku koji ne samo da je volio popiti nego je i više nego jednom digao ruku na suprugu. Zakazali su – svi – Preživio je udar groma ‘93. godine koji je ubio tri njegova suborca, nagrađen je sa sedam odlikovanja, nedavno je pretučen u Sesvetama gotovo nasmrt, jedva se oporavio, a na kraju ga je ljubav prema supruzi, koju nikako nije mogao preboljeti, ubila – govore njegovi prijatelji, koji su poručili da njegova kći nije sama jer će joj nastaviti pomagati kada god to bude potrebno. Kako god bilo, ubojica koji je bolovao od PTSP-a često je nosio oružje. Supruga ga policiji nikada nije željela prijaviti zbog nasilja u obitelji, a on je, prema riječima onih koji ga poznaju, čak i najavljivao što je spreman učiniti. Sve je kulminiralo nakon posjeta odvjetnici koja mu je kazala “kako su hrvatski zakoni takvi i da rastavu ne može spriječiti”. Ostaje pitanje zbog čega svi oni koji su čuli njegove prijetnje nisu na vrijeme reagirali. Time bi se možda spriječila tragedija u kojoj je 18-godišnja djevojka ostala bez oba roditelja.   >>Uvjetna za šamar ženi koja je u padu slomila ruku 