Psihijatar Borna Belša, koji je tvrdio da je žrtva Tita Gubića, osobe koja je novinarki prijetio smrću i koja je ovog tjedna izvedena pred sud zbog krađe raskošnih haljina, kazneno je prijavljen pod sumnjom da je Gubiću pomagao u obmanama, piše Dnevnik.hr. Prema anonimnom pismu poslanom iz bolnice gdje je Belša radio, taj liječnik, kao i Gubić, ima dva imena te ima i grudi. Premda psihijatar to negira, u pismu se također tvrdi da su on i Gubić bili u vezi. Belša je kako kaže, Titu Gubića pripremao za operaciju spola koja se trebala dogoditi početkom ove godine, no liječenje je u jednom trenutku prekinuto i liječnik Gubiću nije dao dozvolu za operaciju. Prema svjedočanstvu liječnika Gubić je pio najjače antipsihotike na tržištu te je uvijek bio glasan i neugodan prema osoblju bolnice. 'Ona je non stop tijekom cijelog liječenja tražila prijave kako na djelatnike policije tako na djelatnike medicinskih službi, tako na djelatnike socijalnih službi, znači na apsolutno sve', rekao je Belša. ''Ja mogu govoriti u muškom rodu jer znam, ja jedini mogu potvrditi da on ima muško spolovilo, a da apsolutno nije žensko. On se pretvara i oko trudnoće. Ne može netko u tim godinama biti trudan i imati menstruacije.' No, u istom onom anonimnom pismu stoji da Borna Belša nije pravo ime Gubićevog liječnika, već da je to zapravo Igor Gašić. U pismu također piše da su Tito Gubić i Borna Belša terorizirali cijeli odjel psihijatrije u Općoj bolnici u Bjelovaru. U teroriziranju bjelovarske Opće bolnice se prema pismu Gubiću i Belši pridružila i Jadranka Kontent, osoba koju Belša predstavlja kao svoju tetu. Međutim, Belša je dotičnu i liječio. Kontent prema medicinskim dokumentima treba biti primljena na psihijatrijsko praćenje u bolnici Vrapče, no ona to odbija, ističući da je doktor Belša sposoban nju liječiti u Bjelovaru. Kritična je i prema osoblju bolnice za koje tvrdi da su 'korumpirani, ucijenjeni i spremni ubiti'. Posebno je ljuta na jednu liječnicu te je optužuje kako ju je htjela ubiti. Naposljetku je otkriveno da je Kontent dugogodišnja pacijentica psihijatrijskog odjela bjelovarske Opće bolnice te da se tamo upoznala s Belšom, koji je u međuvremenu otpušten. Belša smatra da je liječenje Tita Gubića razlog otkazu, a prst krivnje upire u istu liječnicu koju proziva i Kontent. Poput Tita Gubića, Belša je promijenio ime iz Igor Gašić u Borna Belša, navodno zbog austrijskog državljanstva i želje da u Austriju ode raditi. Prema anonimnom pismu Belša je tijekom svog angažmana u bolnici zlorabio faksimil bolnice te je pisao recepte ljudima koji te lijekove uopće ne trebaju ili nisu njegovi pacijenti. Belšino problematično ponašanje navodno je počelo nakon pretresa njegovog ureda na odjelu psihijatrije koji je izvršila kriminalistička policija. Nakon toga je nije dolazio na posao, tvrdeći da je pretučen. Potom je započeo godišnji odmor, davajući lažne iskaze u javnim glasilima da bi naposljetku nakon što mu je uručen otkaz otvorio bolovanje. U pismu se osim toga navodi da se putem Facebooka obraćao liječnici koju optužuje. 'Prijeti štrajkom, hvali se implantantima dojki, hoda u vrućim hlačicama te nastavlja klevetati i vrijeđati', stoji u pismu. Opća je bolnica Bjelovar kazneno prijavila Belšu i Gubića zbog sustavnog klevetanja, prijavljivanja prethodno spomenute liječnice za nesavjesno liječenje i primanje mita. Belša ustraje u tome da je u cijeloj priči on žrtva nadređene liječnice i Tita Gubića.