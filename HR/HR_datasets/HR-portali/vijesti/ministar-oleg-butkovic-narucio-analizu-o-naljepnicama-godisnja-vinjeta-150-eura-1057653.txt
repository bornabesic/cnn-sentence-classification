Ministar pomorstva, prometa i infrastrukture Oleg Butković najavio je mogućnost uvođenja vinjeta kao sustava naplate cestarine na autocestama. Butković je kazao da je već naručio izradu preliminarne analize. I Most je za vinjete Ta najava novog ministra prometa bila je očekivana s obzirom na to da se on, dok je bio u oporbi, zalagao za uvođenje vinjeta. U tome bi trebao imati potporu i Mosta, u kojem su također u predizbornoj kampanji govorili o zamjeni naplatnih kućica “naljepnicama”. Profesor na Fakultetu prometnih znanosti Ivan Dadić već se godinama zalaže za promjenu sustava naplate cestarine na hrvatskim autocestama i uvođenje vinjeta, a o tome je 2008. godine izradio i cijelu studiju koja je pokazala da su vinjete puno bolje rješenje od postojećeg sustava. Profesor Dadić kaže da u Hrvatskoj 10-dnevna vinjeta za osobna vozila ne bi trebala biti skuplja od 15 eura (112 kuna), mjesečna bi pak iznosila oko 50 eura (375 kuna), a godišnja 150 eura (1125 kuna). Sada je, primjerice, cijena cestarine za prvu kategoriju vozila od Zagreba do Splita 174 kune. Tako bi desetodnevna vinjeta koštala manje od trenutačne cijene jedne vožnje između ta dva grada. Mjesečna vinjeta bi pak koštala kao što košta trenutačno vožnja od Zagreba do Splita i natrag. Za cijenu godišnje vinjete od 1125 kuna sad se pak između Splita i Zagreba može voziti šest puta. A vinjete bi se u Hrvatskoj, smatra profesor Dadić, mogle uvesti relativno brzo. Ako bi postojala snažna volja za to, vinjete bi se mogle primijeniti već od početka iduće godine. Pritom bi, ističe Dadić, u prijelaznom razdoblju bio u primjeni i postojeći sustav naplate. Vinjete bi se uvele prvo na autoceste kojima upravljaju državne tvrtke Hrvatske autoceste i Autocesta Rijeka – Zagreb, a onda bi se nakon dogovora s koncesionarima na Autocesti Zagreb – Macelj i Istarskom ipsilonu taj sustav naplate proširio i na te prometnice. Znatno manji troškovi Uvođenje vinjeta, kao što je to kazao i ministar Butković, značilo bi da će neke dionice autocesta za koje se sad ne plaća cestarina ući u sustav naplate. Prof. Dadić kaže da su to, primjerice, zagrebačka i riječka obilaznica te brze ceste poput onih Solin – Klis ili Zagreb – Vrbovec. Dadić je u svojoj studiji pokazao da bi prihodi od cestarine, kad bi se uvele vinjete, bili slični kao što su sad, oko 2,2 milijarde kuna, no troškovi održavanja tog sustava bili bi znatno manji od postojećeg s obzirom na to da više ne bi bilo naplatnih kućica i blagajnika u njima, kojih je sada oko 800. >> Oleg Butković otkrio koji će mu biti prvi potezi u 'ministarstvu neba i zemlje' >> I HDZ i Most za uvođenje vinjeta na autoceste