Foto: FAH  VLASTI Bosne i Hercegovine uputile su drugim zemljama zahtjeve za izručenje devet svojih državljana koji su osumnjičeni za ratne zločine počinjene tijekom rata od 1992. do 1995. godine, a u bijegu su pred pravosuđem, prenijela je Balkanska istraživačka mreža (BIRN).  Pozivajući se na zbirne informacije iz Ministarstva pravosuđa BiH, ova agencija, specijalizirana za praćenje pravosudnih postupaka, navodi kako u Sarajevu očekuju izručenja iz Sjedinjenih Američkih Država, Rusije, Švicarske, Francuske, Srbije, Brazila i Australije.  Konačni podaci o tome koliko je potencijalnih optuženika za ratne zločine locirano u inozemstvu su nepotpuni zbog prirode istraga. Trenutno je aktivno najmanje 20 tjeralica  “Do sada je u bazama ministarstva evidentirano osam osoba koje su izručene zbog sumnje da su počinile ratne zločine u BiH, no napominjemo da su mnogi predmeti klasificirani kao povjerljivi i ne unose se u baze podataka”, informacija je Ministarstva pravosuđa BiH.  Posljednji slučaj izručenja zabilježen je u ožujku, kada je Švicarska izručila BiH Elfetu Veseli, koja je osumnjičena za svirepo ubojstvo dječaka srpske nacionalnosti na području Zvornika 1992. godine.  Prema podacima Suda BiH, trenutno je aktivno najmanje 20 tjeralica za osumnjičenima za ratne zločine. Neke od njih stare su i do deset godina. Na izručenje se ponekad čeka godinama  Postupak izručenja nekad traje i godinama, što ovisi o ugovoru između BiH i države koja izručuje, jamstava koje se traže od BiH glede poštivanja ljudskih prava, pravičnog suđenja, kao i druge dodatne dokumentacije.  Tako se na postupak izručenja Radomira Šušnjara iz Francuske čeka već tri godine. Prije točno godinu dana sud u Parizu odobrio je izručenje, no ono još nije realizirano.  Šušnjar je osumnjičen za zločin u kojemu je više od 60 osoba u Višegradu u ljeto 1992. zatvoreno u jednu kuću i potom živo zapaljeno.