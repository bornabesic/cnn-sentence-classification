Odgovarajući na pitanja u sklopu istraživačkog projekta koji je provelo Sveučilište London South Bank, svaki treći student bio bi voljan zamijeniti seks za besplatno obrazovanje, piše The Independent. Istraživanje u kojem je sudjelovalo 1.477 većinom sadašnjih i bivših studenata (73 posto) među kojima je bilo 52 posto žena i 45 posto muškaraca otkrilo je da nešto manje od 70 posto osjeća stres zbog financija, a nešto više od pola ispitanika otkrilo je da su morali uzeti posao s punim ili pola radnog vremena kako bi financirali svoj život tijekom studija. Najmanje 88 posto ispitanika reklo je da bi rado da im netko drugo plati obrazovanje, dok je nešto više od polovice reklo da bi bilo 'jako zainteresirani' za takvu mogućnost. Pitanje zbog kojeg je ovo istraživanje privuklo najviše pozornosti je ono o tome koliko daleko bi određeni ljudi otišli da plate troškove obrazovanja. Od ukupnog broja ispitanika njih 920 odabralo je odgovoriti na to pitanje, a 75 posto njih je reklo da bi dio svog vremena prepustilo 'sponzoru', pod uvjetom da im se sviđa. Istraživačice doktorica Julia Shaw i Gemma Daglish rekle su da su ispitanici bili spremni otići puno dalje nego što su očekivale. Od 920 voljnih njih 13 posto je reklo da bi pristalo otići na kavu sa sponzorom, njih osam posto je reklo da bi pristalo otići na spoj sa sponzorom, njih 17 posto je reklo da bi bilo voljno sa sponzorom često provoditi vrijeme, njih dva posto je reklo da bi se pristalo držati za ruke sa sponzorom, njih četiri posto je reklo da bi se pristalo ljubiti sa sponzorom, njih 15 posto je reklo da bi se pristalo seksati sa sponzorom, njih 16 posto je reklo da bi pristalo na nastrani seks sa sponzorom dok je 25 posto reklo da ne bi radilo ništa od navedenih aktivnosti sa svojim sponzorom. 'Što to znači? Još uvijek ne znamo, međutim, otvorenost ka konceptu sponzora puno je veća nego što smo očekivale', rekle su istraživačice Shaw i Daglish. 'Da smo ljude pitali bi li bili voljni postati prostitutke za besplatno osiguranje, nismo sigurne da bi ih toliko pristalo.' Prema pisanju The Independenta, sve više ljudi razmišlja o stupanju u ili stupa u sponzorske odnose. Aplikacija za sponzorstvo Seeking Arrangement prošle je godine ustvrdila da u svojoj bazi podataka imaju nešto manje od 250 tisuća britanskih studenata. To je 40 posto više nego 2014. godine. Kada je pitanje o tome koliko bi daleko otišli za besplatno obrazovanje promijenjeno tako da privlačnost prema sponzoru ne postoji, puno je manje ljudi reklo da bi pristali na seks u zamjenu za pokriće troškova. U tom je slučaju od 885 ispitanika koji su odabrali odgovoriti na pitanje njih osam posto reklo da bi pristalo na seks, dok bi njih dodatnih osam posto pristalo na nastrani seks. Nadalje, njih 19 posto je reklo da bi sa sponzorom otišlo na kavu, njih sedam posto je reklo da bi sa sponzorom otišlo na spoj, njih 16 posto je reklo da bi sa sponzorom često provodilo vrijeme, njih dva posto je reklo da bi se sa sponzorom držalo za ruke, dok je njih tri posto reklo da bi se sa svojim sponzorom ljubilo. U ovom je slučaju 37 posto ispitanika reklo da ne bi mijenjalo odnos sa sponzorom za besplatno obrazovanje. Financiranje obrazovanja očito je bolna tema za ispitanike jer je 55 posto sudionika reklo da bi ih pad ili prestanak financiranja natjeralo da uđu u sponzorski aranžman. Na pitanje koliko su zainteresirani za postanak sponzorušom, 20 posto od 881 ispitanika koji je odgovorio na pitanje je reklo da bi bilo jako zainteresirano. Njih 23 posto je reklo da bi bilo srednje zainteresirano, dok bi njih 16 posto bilo malo zainteresirano.