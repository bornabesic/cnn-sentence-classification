Sabor je sa 72 glasa odbio prijedlog 45 oporbenih zastupnika da se izglasa nepovjerenje ministru znanosti, obrazovanja i sporta Pavi Barišiću. Za izglasavanje nepovjerenja glasovala su 42 oporbena zastupnika, dok su zastupnici Mosta ostali suzdržani. Budući da saborski Poslovnik propisuje kako isti zastupnici u idućih šest mjeseci u proceduru ne mogu ponovo uputiti isti zahtjev, iz Sabora se u tom razdoblju više ne mogu očekivati formalni zahtjevi za njegovu smjenu. To ne znači da Pavo Barišić i njegov šef premijer Andrej Plenković mogu biti do kraja sigurni u Barišićevu poziciju. Hoće li ostati doktor Uz optužbe za plagiranje znanstvenog rada, za Barišićem se vuku i drugi repovi, a posljednji je vezan uz prijavu za “autoplagiranje” doktorske disertacije sa Sveučilišta u Augsburgu. Prijavu su podigla dvojica hrvatskih znanstvenika Ivan Đikić i Jure Zovko, a tvrde da Barišić 80 posto svoje disertacije iz 1989., koja bi, tumače, trebala biti potpuno nov znanstveni rad, prethodno objavio u člancima u znanstvenim časopisima. Sam Barišić tu je prijavu odmah odbacio kao neutemeljenu. Tumači kako ranijom objavom dijelova disertacije nije prekršio proceduru, a Đikića i Zovka proziva da “bacaju ružno svjetlo na akademsku zajednicu”. >>Đikić Plenkoviću: Molim Vas za ispriku u Saboru, gdje ste iznijeli neistine o meni Pokaže li se, međutim, da su Đikić i Zovko u pravu i da je riječ o kršenju procedure, Barišić bi mogao ostati bez titule doktora znanosti, a u tom bi ga slučaju Plenković teško mogao dalje braniti. Iz HDZ-ova koalicijskog partnera Mosta već su se požurili poručiti kako bi takav scenarij značio definitivan odlazak Barišića iz Vlade. – Kada bi se pokazalo točnim ovo vezano za doktorsku disertaciju, jednostavno nema nikakve šanse da gospodin Barišić ostane ministar jer onda to nije pitanje fusnote o kojoj je jučer govorio premijer Plenković, već je pitanje puno teže – kazao je Nikola Grmoja. Njegov kolega Maro Kristić još je otvoreniji i najavljuje da bi u tom slučaju sam Most tražio odlazak ministra. – Ako se u najnovijem slučaju potvrdi da je plagirao taj rad, definitivno ćemo inzistirati na njegovu odlasku iako vjerujemo da će premijer i ministar napraviti ono što trebaju napraviti – kaže Kristić. Glasovanje u Saboru pokazalo je za Plenkovićevu Vladu još jednu neugodnu činjenicu. Ministra su poduprla svega 72 zastupnika, četiri manje od kvalificirane većine koja je nužna za donošenje organskih zakona. Pokazalo se tako da HDZ u velikim projektima ne može računati na bezrezervnu potporu “mlađeg” partnera. >>Barišić o novim optužbama za 'autoplagijat': 'To je besmisleno, Zovko nije imao prigovora 1992.' Tko će izvući pouku Iako ih suzdržanost Mosta nije iznenadila, u HDZ-u ne kriju da ih ponašanje Mosta iritira. Predsjednik Kluba HDZ-a Branko Bačić upozorio je da je loše što vladajuća većina nije bila jedinstvena u podršci Barišiću. – Ne bi bilo dobro da se to ponavlja. Mislim da ćemo i jedni i drugi, a prvenstveno Most izvući pouku – kazao je Bačić. I drugi u vrhu stranke govore da je riječ o vrlo neugodnoj situaciji. Iako ističu da je u ovoj situaciji oporba bila ta koja je morala skupiti većinu za rušenje ministra, svjesni su da bi se slične situacije do lokalnih izbora mogle ponoviti. – Na bitnim stvarima nužno je pokazati čvrstoću vladajuće koalicije. Vlada bez toga ne može funkcionirati – rekao nam je jedan član Predsjedništva HDZ-a. Na pitanje očekuje li da će Most “stati na loptu” i usprkos izbornoj kampanji čuvati Vladu uzvraća: “Nadam se da hoće.” >>Maratonska rasprava o Barišiću u Saboru završila tek iza ponoći! 