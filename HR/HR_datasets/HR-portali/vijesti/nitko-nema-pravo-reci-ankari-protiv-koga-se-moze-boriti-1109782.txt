Nitko nema pravo reći Turskoj protiv koje terorističke organizacije se može boriti, izjavio je u ponedjeljak turski ministar za europske poslove Omer Celik dok se Ankara suočava s kritikama zbog sukoba s kurdskim snagama u sklopu svoje operacije u sjevernoj Siriji. "Nitko nam nema pravo reći protiv koje se terorističke organizacije možemo boriti a koju trebamo ignorirati", rekao je Celik na tiskovnoj konferenciji u Ankari. Turske snage ušle su dublje u sjevernu Siriju u ponedjeljak nakon čega se Ankara suočila s kritikama SAD-a koji je izrazio zabrinutost da je turska operacija izgubila iz vida svoj glavni cilj, a to je borba protiv Islamske države (IS). Sjedinjene Države pružaju potporu sirijskoj kurdskoj miliciji YPG u borbi protiv IS-a. Turska, koja je dio koalicije protiv IS-a, smatra YPG terorističkom organizacijom i produženom rukom PKK.  Pentagon je priopćio da su sukobi između Turske i prokurdskih snaga na sjeveru Sirije "neprihvatljivi" i da moraju prestati. Sukobi na lokacijama na kojima se ne nalazi IS izazivaju duboku zabrinutost, objavio je na Twitteru američki izaslanik koalicije protiv IS-a Brett McGurk nakon brifinga u ministarstvu obrane. "Želimo pojasniti da su ti sukobi neprihvatljivi i izazivaju našu duboku zabrinutost", priopćio je Pentagon, a prenosi AFP. Pentagon također navodi da SAD "nije upleten u te aktivnosti, one nisu koordinirane s američkim snaga i mi ih ne podržavamo". "U skladu s tim pozivamo sve naoružane aktere da se povuku i poduzmu odgovarajuće mjere za smirivanje sukoba i otvaranje komunikacijskih kanala." >> Turska i Austrija u svađi, Biden u Ankari krpa veze Turske i SAD-a