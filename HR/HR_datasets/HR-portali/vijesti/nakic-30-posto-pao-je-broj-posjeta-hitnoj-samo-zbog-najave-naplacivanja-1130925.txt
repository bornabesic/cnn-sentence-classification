Smanjiti broj bolnica s 38 na 26, izbaciti 20 posto od ukupnog broja kreveta iz svih bolnica u zemlji, prodati zgrade bolnica u Klaićevoj, Kukuljevićevoj i na Goljaku radi izgradnje nacionalne dječje bolnice, Rebru pripojiti bolnice Merkur i Kliniku za infektivne bolesti dr. Fran Mihaljević – sukus je plana reforme bolničkog sustava koji potpisuje dr. Dario Nakić, prethodnik aktualnog ministra zdravstva dr. Milana Kujundžića koji je nakon imenovanja više puta ponovio kako će svaki dobar projekt prihvatiti i nastaviti. Smatra li Kujundžić ovakvu reformu bolnica dobrim projektom, čut će se uskoro, ali ono što ga čeka sa sigurnošću jesu novi milijunski minusi. Konkretni podaci, koji su se jučer mogli čuti na konferenciji Futur Z u Opatiji, kažu da je hrvatsko zdravstvo napravilo više od pola milijarde kuna novog minusa u prvih devet mjeseci ove godine. Tako su sa zadnjim danom rujna dospjele obveze od 2,56 milijardi kuna, rasli su prihodi, ali još više i rashodi te su najveći gubitaši upravo bolnice. Način na koji je namjeravao riješiti bolničke minuse Nakić je predstavio na spomenutom događanju, a ovako je komentirao milijunske gubitke: – Kad sam preuzimao Ministarstvo, ukupan je dug bio 2,6 milijardi kuna, a naknadno smo saznali za još 300 milijuna kuna koji su, da bi bili prikriveni, fiktivno prebačeni iz dopunskog osiguranja. Mi smo 1991. godine imali 4,8 milijuna stanovnika, danas imamo 4,2 milijuna i nemamo manje bolnica. Nakić je predstavio konkretan broj kreveta koji smatra viškom u svakoj pojedinoj bolnici u zemlji. Posebna su priča oni na psihijatrijama, za koje je rekao da pokazuju nevjerojatne paradokse i “valjda je jedna regija luđa od druge”. Veliko rezanje, koje zasad stoji u ladici Ministarstva, smatra jedinim rješenjem, ali pitanje je može li si to politički dopustiti ijedna vlast. Prvi korak u najavljenoj, a neprovedenoj reformi, podsjetimo, bila je reforma Hitne koju se planiralo naplaćivati za nehitne pacijente. – Čujem da je samo najava naplaćivanja, jer zakon nije prošao s obzirom na to da je pala Vlada, smanjila broj zahtjeva u Hitnoj za 30 posto! I danas broj ljudi koji dolazi na Hitnu rapidno pada, a zakon nismo ni donijeli. Osim toga, pola pacijenata ne podiže uputnice. Jesmo li mi sustav koji štiti one koji se drže reda ili nismo? Prestanimo biti licemjerni pa neka netko kaže da uputnica i ne treba i neka makne naziv “hitna” i stavi stajanka, čekalište ili štogod – poručio je bivši ministar zdravstva dodajući kako su u Hrvatskoj svi podaci misterij. Nakić se dotaknuo i pitanja nedostatka liječnika, što je dijelom tema koja je obilježila i njegov mandat. No, retorika je danas bitno drukčija pa je jučer bivši ministar vrlo otvoreno rekao: – Nemojmo si lagati, liječnika nam nedostaje, ali u primarnoj zdravstvenoj zaštiti. Za svaku bolnicu određen je broj kreveta prema broju specijalista i stanovnika. Nema otpuštanja zaposlenika, ali ne bi trebalo biti ni noćne smjene za jednog jedinog pacijenta, što je nevjerojatno, ali kod nas se doista događa! U sustavu nema reda, mi gomilamo skupu opremu koja radi samo ujutro. Pa, tko vozi svoj auto do tri popodne, a onda uzima rent-a-car? Ako želimo racionalizaciju, moramo donijeti odluke i iznositi argumente, bez želja – zaključio je Nakić. >> Mlade političarke objasnile zašto su se učlanile u HDZ i SDP U ravnateljskom mandatu mr. Sandra Čubelić, ravnateljica gospićke bolnice, promijenila je četiri ministra i ispratila čak 42 inspekcije. Riječ je o bolnici koju njezina 104 kreveta kategoriziraju u “male” bolnice iako je jedina u Ličko-senjskoj županiji. A kako izgleda kad se sustav nesustavno igra “malom bolnicom”, pokazala je ravnateljica Čubelić rekavši da je master-planom broj kreveta ove bolnice trebao biti smanjen na 36 što bi značilo i otpuštanje dvije trećina od 222 zaposlenika. Ali, nakon master-plana došao je Nacionalni plan s tendencijom povezivanja djelatnosti. – Morali smo otvoriti objedinjeni hitni bolnički prijam uz zabranu zapošljavanja, a već sad vrlo teško organiziramo službu u nekim specijalnostima jer imamo po samo dva specijalista. Nismo, dakle, imali ni liječnika ni sestara kada je došao naputak – prijevoz životno ugroženih pacijenata kolima saniteta u pratnji liječnika. Kada liječnik ode, Hitna pomoć ostaje prazna – rekla je dr. Čubelić. Riječ je o bolnici koja pokriva 130 km autoceste, od koje je najbliža opća bolnica udaljena sto, a klinika 200 kilometara i gdje se godišnje napravi 75.000 ambulantnih pregleda.      