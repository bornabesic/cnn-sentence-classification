Predsjednik SDP-a Zoran Milanović rekao je u srijedu nakon sastanka delegacije Narodne koalicije s predsjednikom Republičke koordinacije udruga iz Domovinskog rata „ Dr. Franjo Tuđman“ Đurom Dečakom da će, ako Srbija ne povuče zakon o univerzalnoj jurisdikciji, Hrvatska biti prisiljena donijeti sličan zakon za područje bivše Jugoslavije od 1991. Srbija će morati povući zakon o univerzalnoj jurisdikcije po kojem sudi hrvatske branitelje, ili će natjerati Hrvatsku da donese sličan zakon za područje bivše Jugoslavije od 1991. i da se, recimo, bavi zločinima na Kosovu, „pa nitko neće moći izići iz Srbije“, izjavio je Milanović. 'Ući ćemo u sukob mišljenja i jurisdikcije ako bude potrebno' Ključni povod sastanku bila je situacija s "neobičnim hibridnim zakonom" po kojem Srbija sudi hrvatskim braniteljima za kaznena djela navodno počinjena na području čitave biše Jugoslavije, što čini ozbiljan problem koji ćemo morati rješavati, rekao je Milanović. "Nije mi jasno zašto ni jedan predstavnik Republikle Hrvatske, konkretno ministar vanjskih poslova, nije bio nazočan na otvaranju poglavlja 23 (pravosuđe i temeljna prava), ne da blokira, nego da upozori da će to poglavlje u jednom trenutku morati biti blokirano, odnosno da ga srbijanske vlasti neće moći zatvoriti ako se ne dogovorimo o rješavanju toga problema", kazao je. "Nije rješenje da dolazimo u sukob sa Srbijom bez potrebe, no bude li potrebe, ući ćemo u, ne ratni, nego sukob mišljenja i jurisdikcije", rekao je. "Ne želimo to raditi, ali ako nas natjerate na to, napravit ćemo to", poručio je Milanović, obraćajući se novinarima nakon radnog sastanka koji je sazvao Dečak. Milanović: Nećemo ucjenjivati, ali progone u tajnim postupcima nećemo dopustiti U pitanju je posebni zakona Srbije iz 2003. godine, koji je, prema Milanoviću, donesen u vrijeme Đinđića kao "neka vrsta amortizera u Srbiji, da mogu reći da progone zločine s područja cijele bivše Jugoslavije". "Ako je za to tada moglo biti razumijevanja, danas ga definitivno više nema i Srbija jednostavno taj zakon mora zaključiti; način je da sjednemo i da bilaterarno dogovorimo tko je za šta nadležan, u protivnom, neće nam ostati drugo nego da zaštitimo nacionalne interese", kazao je Milanović. "Ne namjeravamo se ni na kome sitno iskaljivati niti ucjenjivati nekoga teritorijem i granicama kao što je prema nama Slovenija radila, iako o tome možemo razgovarati jer ta pitanja nemamo riješena sa Srbijom, ali progone ljudi u de facto tajnim postupcima – mislim da general Dečak sedam godina nije izišao z Hrvatske – to nećemo dopustiti", kazao je Milanović. U onoj mjeri u kojoj smo mogli, mi smo pomagali, sudjelovali smo u izvlačenju nekih ljudi iz srbijanskih zatvora, priznali smo presudu srbijanskih sudova ne ulazeći u njezinu kvalitetu i utemeljenost. Automatski smo osobu preselili u hrvatsku kaznenu instituciju, ali ne želim to više raditi, rekao je. Podsjetio je da je njegova vlada 2015. donijela deklaraciju u povodu političkih optužnica tužiteljstava na teritoriju Bosne i Hercegovine koje koriste formulacije "zločinački pothvat Hrvatske prema BiH", čime je poslala „jasnu poruku da se ne šale“ s Hrvatskom, da to Hrvatska “neće tolerirati“. Dečak: Nadam se da neće biti "Ja rek'o, ja porek'o" General Dečak je kazao da je zadovoljan stavom Zorana Milanovića izrečenom na sastanku, održanom na poziv Koordinacije udruga iz Domovinskog rata „ Dr. Franjo Tuđman“ najmanje dvjema vodećim grupacijama, a na koji se prvi odazvao Milanović s koalicijskim partnerima. "Govorilo se općenito o problemima branitelja, ali je top tema bila univerzalna jurisdikcija jer teško pogađa naše ljude koji su bili u srpskim koncentracijskim logoriman i morali potpisivati pod prijetnjama, čak i batinama, i to sada služi Srbiji za podizanje nekakvih sramotnih optužnica", kazao je Dečak. "Drago mi je što se gospodin Milanović očitovao da će na bilo koji način stati na stranu tih ljudi, rekao je. Naravno, dodao je, da smo ljuti što je Hrvatska po tome pitanju pala bez ispaljenog metka, trebalo se boriti onda dok je duh još bio u boci. Kako i koliko će to za sobom povući satisfakcija ne znam, ali od politike tražimo čvrst stav da se zaštite branitelji, jer ovakav progon je neprihvatljiv", kazao je Dečak. "To je kao da Njemačka 1945. pokrene progon onih koji su ih porazili u ratu, a Srbija je definitivno poražena u ratu u Sloveniji, Hrvatskoj i Bosni i Hercegovini ako ne računamo Republiku Srpsku, poražena je na Kosovu i kruna svega je što je NATO bombardirao Srbiju kao krivca za ratove na prostoru bivše Jugoslavije", kazao je Dečak. „Zadovoljan sam stavom gospodina Milanovića i nadam se da neće biti 'ja rek'o ja porek'o'“, kazao je Dečak i dodao: "Ako ostanu dosljedni, mislim da ćemo učiniti vrlo važan pozitivan iskorak". Problemi branitelja Ima još puno problema branitelja: danas smo konstatirali da za 15 tisuća invalida nisu riješena stambena pitanja, ima ih u Istri u izbjegličkom kampu od 1992. kojima nije riješen status i doslovno ih treba izbaciti na ulicu, protiv čega smo, kazao je Dečak. Milanović je rekao da sredstva u tekućoj proračunskoj godini još nisu došla, nego će tek u 9. ili 10. mjesecu i ocienio da za to nema nikakvog razloga osim aljkavosti. Kod branitelja ima otvorenih pitanja kojih niste ni svjesni, politika moje vlade od 2012. bila je da tako kažem, da ne talasamo, i da ne idemo nikako ispod standarda koji su do tada bili dosegnuti, gdje je 'mantra' bila da je to HDZ riješio za sljedećih sto godina, kazao je Milanović i rekao da će morati rješavati “neke stvari, ne toliko financijski koliko statusno“. 