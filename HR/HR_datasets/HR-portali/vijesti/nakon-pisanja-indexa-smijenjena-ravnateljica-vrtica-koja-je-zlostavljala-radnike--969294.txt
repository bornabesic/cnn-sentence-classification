RAVNATELJICA Dječjeg vrtića Remetinec upravo je smijenjena na sastanku Upravnog vijeća. Da će se to dogoditi, Index je još jučer pisao.  Smijenjena ravnateljica nije se pojavila na sastanku na kojem su izglasali njenu smjenu, već je od jučer na bolovanju. >>NAKON OTKRIĆA INDEXA Bandić smjenjuje ravnateljicu vrtića koja zlostavlja radnike  Za v.d. ravnateljicu izabrana je pedagoginja vrtića, Snježana Mutak.  "Jako smo zadovoljni, međutim imamo saznanja i dokaze da je ravnateljica Matijević sinoć u kasnim noćnim satima bila u vrtiću i iznosila neke stvari. To smo prijavili pročelniku Ivici Lovriću koji je bio na sastanku Upravnog vijeća. Lovrić nam je rekao da će se sve istražiti. Također je rekao da ne može vjerovati što se sve događalo", rekla je za Index odgajateljica vrtića Nives Petrić, ujedno sindikalna povjerenica Sindikata obrazovanja u tom vrtiću. SOMK je na svom Facebook profilu objavio i fotografije vrtića Remetinec, snimljenog u kasnim noćnim satima, ispred kojega je bio parkiran ravnateljičin auto. Lovrić donedavno uporno branio ravnateljicu  Pročelnik Gradskog ureda za odgoj, obrazovanje i sport Ivica Lovrić, koji se sad zgraža i koji je u jeku predizborne kampanje po nalogu Bandića odlučio da se Matijević ipak smijeni, donedavno je tu istu ravnateljicu hvalio.  Kad smo prije dva mjeseca poslali upit Gradu, iz ureda pročelnika Lovrića stigao nam je odgovor kako u vrtiću nema nikakvih nepravilnosti.  "Pritužbe roditelja upućene prema resornom uredu odnosile su se na primanje određenog djeteta u dječji vrtić, a ne na rad ravnateljice Matijević. Navedena ravnateljica svakog je takvog roditelja, po naputku resornog ureda, upućivala u najbliži vrtić gdje ima mjesta te se osobno angažirala oko upisa svakog djeteta.  2011. godine obavljen je prvi nadzor nad radom ravnateljice, koji je izvršila Agencija za odgoj i obrazovanje temeljem pisanog podneska predsjednice Upravnog vijeća vrtića te nisu nađene nikakve nepravilnosti.  U veljači 2016. godine prosvjetna inspekcija Ministarstva znanosti, obrazovanja i sporta izvršila je nadzor, ali zbog tvrdnji da broj djece u odgojno-obrazovnim skupinama nije u skladu s državnim pedagoškim standardom.  Prije dva tjedna SOMK je, na čelu s gđom. Žilić, izvijestio ovaj Ured o brojnim pritužbama na rad ravnateljice Matijević, na temelju čega je ponovno izvršen nadzor i ponovno nisu uočene nikakve nepravilnosti. Istovremeno, ovaj Ured je zaprimio i brojna pisma roditelja i zaposlenika koji daju potporu ravnateljici Matijević jer smatraju da je njezin rad u vrtiću besprijekoran", rekao je Lovrić u odgovoru za Index. Lovrić optužbe za mobing nazvao lažnima i iznuđenima  Prije tjedan dana kad je Index opet prvi izvijestio o tome da je stiglo čak 119 prijava za mobing u 9 gradskih vrtića, Lovrić je još jednom javno stao na stranu ravnateljica vrtića, a s druge strane optužio sve odgajateljice koje su se usudile progovoriti o mobingu u vrtićima. Lovrić je naveo da su sve optužbe iznuđene i lažne.  "Prijavljenih 119 slučajeva mobinga na mobingfonu Sindikata obrazovanja, medija i kulture još jedna je u nizu iznuđenih i lažnih optužbi na račun djelatnosti dječjih vrtića Grada Zagreba", stoji u odgovoru Ivice Lovrića Indexu.  Istaknuo je kako u dječjim vrtićima Grada Zagreba postoje imenovane osobe za rješavanje problema dostojanstva radnika u vrtiću, koje primaju prijave od radnika u slučaju mobinga.  Spomenimo samo kako su te osobe izabrane od strane ravnateljice, pa je zaposlenike strah upravo njima prijaviti ravnateljicu za mobing.  "Do sada takvih prijava nije bilo, osim u DV Remetinec gdje su za mobing djelatnika i ravnateljice prijavljene dvije odgajateljice - članice Sindikata obrazovanja, medija i kulture", kaže Lovrić.  Navodi kako iz svega proizlazi da "upravo Sindikat obrazovanja, medija i kulture vrši mobing nad pojedinim ljudima i kolektivima dječjih vrtića (kao primjer izdvajamo DV Remetinec) i uznemirava javnost i roditelje".