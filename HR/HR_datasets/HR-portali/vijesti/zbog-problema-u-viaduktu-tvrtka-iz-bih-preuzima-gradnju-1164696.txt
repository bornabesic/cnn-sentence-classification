Zbog poteškoća u koje je zapala hrvatska građevinska tvrtka Viadukt, glavninu poslova na izgradnji novog mosta između Hrvatske i Bosne i Hercegovine preko Save, koji je dio autoceste na koridoru Vc, preuzet će bosanskohercegovačka tvrtka Hering, potvrđeno je iz ministarstva prometa i komunikacija BiH.  Tajnik ministarstva Igor Pejić kazao je da je takva odluka donesena kako bi se spriječili mogući problemi u gradnji tog važnog infrastrukturnog projekta. "'Viadukt i dalje radi, tu nije ništa sporno, no jasno je kako u ovoj fazi neće moći iznijeti ugovor do kraja u smislu milijunske nabave čelika. Zbog toga smo odlučili da se ide u prekompoziciju konzorcija i ugovora", kazao je Pejić kojega u petak citira sarajevski "Dnevni avaz". To konkretno znači da će tvrtka Hering iz Širokog Brijega sada preuzeti izvedbu 60 posto poslova na gradnji mosta, dok će Viaduktu ostati 40 posto posla. Prema originalnom ugovoru bilo je obrnuto. Promjene u ugovoru trebaju još biti potvrđene u kontaktu s predstavnicima Vlade RH i Hrvatskih autocesta. Viadukt se suočio s ozbiljnim poteškoćama u osiguranju likvidnosti zbog čega kasne i radovi na mostu između otoka Čiova i kopna. U ministarstvu prometa i komunikacija BiH ističu kako ne žele dopustiti da se problemi koje ima Viadukt preliju i na projekte važne za BiH. "Projekt je previše bitan za BiH da bismo sve prepustili slučaju", kazao je Pejić. Hrvatska i BiH zajednički financiraju gradnju mosta kod Svilaja. Vrijednost projekta je 22,3 milijuna eura. Prema projektu, most treba biti dug 660 metara s po tri prometna traka u oba smjera. >> Viadukt ostaje bez Čiova? >> Građevinski div na koljenima, napustile ga već stotine radnika 