Ministar znanosti dr. Pavo Barišić našao se pod paljbom nekih medija i dijela akademske zajednice zbog navodnog plagiranja više dijelova tuđih znanstvenih radova. Prijave iz veljače 2011., što su potpisala četiri znanstvenika (dr. Pavel Gregorić, dr. Tomislav Janović, dr. Tomislav Bracanović i dr. Davor Pećnjak), poslane su na adrese svih važnijih institucija koje se bave humanističkom znanošću. U paketu sa sadašnjim ministrom znanosti prijavljeni su i ugledni filozofi dr. Lino Veljak i dr. Ivo Čović. Večernji list je u posjedu očitovanja Etičkog povjerenstva Filozofskog fakulteta u Splitu koje je odbacilo sve navode četvorice profesora. “Sve su prijave neosnovane. Etičko povjerenstvo Filozofskog fakulteta u Splitu smatra da su oni (profesori koji su prijavili Barišića, op.a.) svojim ishitrenim optužbama distribuiranim na brojne adrese etičkih i znanstvenih institucija na nedopustiv način zloupotrijebili etička tijela za difamiranje osoba i tako prekršili odredbe Etičkog kodeksa Odbora za etiku”, stoji u odluci Etičkog povjerenstva Filozofskog fakulteta u Splitu koje se očitovalo u ožujku 2011. Slično je mišljenje iznijela i dr. Milena Fuchs, predsjednica Područnog znanstvenog vijeća za humanističke znanosti. – Mišljenja smo da ova nevjerojatna “najezda” napada na cijeli niz osoba iz znanstvenog polja filozofije predstavlja zloporabu etičkih tijela te posebno Odbora za etiku te da se takvim postupcima izigrava sama svrha etičkih tijela – ističe dr. Fuchs dodajući da smatra posve neprimjerenim traženje da se na temelju takvih prijava više znanstvenika isključi iz rada tijela Nacionalnog vijeća za znanost. Zanimljivo je da se navodni Barišićev plagijat aktualizirao sada kada je postao ministar, što se može povezati s klanovskom borbama u akademskoj zajednici. Dok iz Barišićeva kruga tvrde da je sve čisto te da su sve nadležne institucije odbile prijave protiv njega, protivnici ističu da konačni sud o navodnom plagiranju može donijeti Odbor za etiku u znanosti koji vodi akademik Vlatko Silobrčić. On je potvrdio da “slučaj Barišić” još nije došao na dnevni red te da će o njemu raspravljati kada prikupe svu potrebnu dokumentaciju. Slaže se da je neprihvatljivo da ovakve prijave stoje neriješene tako dugo. U nekim normalnim okolnostima sve bi se trebalo riješiti za najviše tri mjeseca. Na naše pitanje zašto se na odluku čeka više od pet godina, Silobrčić je odgovorio da je on na čelu odbora tek dvije godine. Razgovarali smo i s dr. Tomislavom Janovićem koji je potpisnik prijave protiv ministra Barišića. On je u kratkom telefonskom razgovoru rekao da Etičko povjerenstvo Filozofskog fakulteta u Splitu nije nadležno za ovu prijavu te da jedini pravorijek može donijeti Odbor za etiku u znanosti koji vodi akademik Silobrčić. Na naše pitanje zašto nisu slali požurnice s obzirom na to da nadležna institucija nije reagirala više od pet godina, dr. Janović je rekao da su oni napravili ono što su trebali. Premijer Plenković jučer je opet podržao ministra Barišića: – On je čovjek koji ima sve referencije za ovaj posao. Ukazao mi je da postoje te situacije otprije nekoliko godina kad je bio pomoćnik ministra. A ovo o čemu vi govorite, o tome ne znam ništa – rekao je jučer Plenković u Bruxellesu.     >> Ljilja Vokić: Afere Pave Barišića nisu priče, nego istina Primopredaju sa sada već bivšim ministrom Predragom Šustarom novoimenovani Pavo Barišić iskoristio je da demantira sve afere koje mu se pripisuju. Kategorički je kazao da ništa od toga nije točno. Podsjećajući na izjavu Branimira Glavaša da mediji ne trebaju donositi presude, i on je apelirao da se presude prepuste sudovima. Najavio je da će nastaviti s otpočetim reformama, pa i kurikularnom zbog čega će na razgovor pozvati akademika Vladimira Paara, Borisa Jokića te voditelje Povjerenstva za kurikularnu reformu Dijanu Vican i Matka Glunčića. Bivši ministar Šustar izrazio je zadovoljstvo učinjenim, posebno što je kurikularna reforma vraćena u institucije što joj omogućava, kako je kazao, da se nastavi bez potresa.       