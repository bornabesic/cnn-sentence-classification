Hrvatska predsjednica Kolinda Grabar-Kitarović izjavila je danas u New Yorku da je referendum o danu Republike Srpske (RS) najavljen za 25. rujna u suprotnosti s Daytonskim sporazumom i nada se da se neće provesti. "Mogući referendum je u suprotnosti s mirovnim sporazumom iz Daytona, a međunarodna zajednica i odgovarajuća međunarodna tijela uključujući i Vijeće za provedbu mira su ga osudili. Nadam se da do toga neće doći", rekla je Grabar Kitarović novinarima u New Yorku na marginama Opće skupštine UN-a. Istaknula je da Hrvatska čvrsto podupire suverenitet i teritorijalni integritet BiH u kojoj su Hrvati, uz Srbe i Bošnjake jedan od tri konstitutivna naroda. Upitana je li razgovarala s hrvatskim članom predsjedništva BiH Draganom Čovićem, predsjednica je rekla da je s njim u stalnom kontaktu i da će razgovarati i s predsjedavajućim predsjedništva BiH Bakirom Izetbegovićem koji također sudjeluje na Općoj skupštini UN-a.  Upravni odbor Vijeća za provedbu mira u BiH (PIC) u utorak je ponovo upozorio da se odluke ustavnog suda te zemlje moraju poštovati i da je referendum o danu RS-a protuustavan i nezakonit. Veleposlanici zapadnih država koje čine Upravni odbor PIC-a istaknuli su da ne postoji osnova za izjašnjavanje o tome hoće li se 9. siječnja nastaviti obilježavati kao dan RS-a, koji je ustavni sud proglasio neustavnim. >> Dodik ne odustaje od referenduma: 'Na Srbima se neće vježbati ni Amerikanci, niti bilo tko drugi' 