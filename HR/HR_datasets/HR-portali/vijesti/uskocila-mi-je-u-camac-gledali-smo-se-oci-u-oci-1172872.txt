Jedan australski ribar ispričao je kako je doživio pravi horor kada mu je velika bijela psina od 200 kilograma 'uskočila' u čamac.  Naime, Terry Selwood (73) kao i obično, uživao je u svojem čamcu nedaleko Evans Heada kada mu je 'odjednom nešto uskočilo u čamac'.  Psina duga 2,7 metara uletjela mu je u čamac koji je dug oko pet metara. Kada se počela koprcati po čamcu ozlijedila mu je ruku. "Gubio sam dosta krvi, bio sam iznenađen, nisam mogao shvatiti što se događa, a onda sam pomislio: O, moj Bože, moram izaći odavde", rekao je ovaj 73-godišnjak.  "Pao sam na koljena, gledala je u mene, i ja u nju, a onda je počela da se baca okolo i trese, dok sam ja pokušavao brzo izaći iz čamca", dodao je. Selwood je preko radija zatražio pomoć. Bill Bates, član posade za spašavanje rekao je da su Selwooda pronašli na drugoj strani čamca prekrivenog krvlju. "Odmah smo ga prebacili u naš brod i pružili mu prvu pomoć kako bi zaustavili krvarenje", rekao je Bates BBC-u. Potom su se vratili po čamac i 'nepozvanog gosta'. Selwood je na kraju rekao da u svojih 60 godina koliko se bavi ribarenjem ovako nešto nije vidio.