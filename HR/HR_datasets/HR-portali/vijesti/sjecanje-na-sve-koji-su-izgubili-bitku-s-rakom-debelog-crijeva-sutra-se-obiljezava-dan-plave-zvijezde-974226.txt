Foto: FAH SUTRA od 12 do 14 sati na Europskom trgu u Zagrebu na terasi Cheese bara, po prvi puta u Hrvatskoj, u organizaciji Udruge Pogled iz novog kuta (P.I.N.K. – life) obilježit će se „Dan plave zvijezde“.  Događanje se organizira po uzoru na manifestaciju „Dress in Blue Day“, koja se već niz godina održava u SAD-u u organizaciji Colon Cancer Alliance.  Plava zvijezda simbolizira sjećanje na sve ljude koji su izgubili bitku s ovom zloćudnom bolesti te predstavlja i nadu za budućnost bez raka debelog crijeva.  Cilj ovog zdravstveno-edukativnog događanja je jačanje svijesti kod građana o važnosti prevencije raka debelog crijeva te podrška oboljelima od raka debelog crijeva.  U Hrvatskoj je godišnje više od 3000 novooboljelih i više od 2000 umrlih od raka debelog crijeva. Rak debelog crijeva predstavlja drugi po učestalosti tip raka u oba spola te drugi najčešći uzrok smrtnosti od raka.  Potporu događanju dat će 50-tak bikera Rotary District 1913 Cluba, koji će prigodno nositi plave kravate i obilježiti ovaj događaj grupnom bikerskom fotografijom.  U sklopu svoje humanitarne akcije Rotary Moto Rally Plus, koja će se od 01. do 04. lipnja 2017. provoditi u Varaždinu, Zagrebu, Karlovcu, Zadru, Šibeniku, Kaštelima i Splitu, bikery Rotary District 1913 Cluba će na Europskom trgu od 12.30 do 14.15 sati imati organizirano druženje i fotografiranje uz live band ispred specijalne pozornice, štandova sa hranom i pićem uz simbole akcije i klubova organizatora, podjelu prigodnih majica donatorima/sudionicima te prikupljanje ostalih donacija (u obliku novca, hrane i higijenskih potrepština). Prikupljene donacije dostavit će se socijalnim samoposlugama ili drugim organizacijama koje djeluju na području pojedinog grada s rute ove humanitarne moto avanture koju je odabrao lokalni suorganizator.  Na događanje „Dan plave zvijezde“ očekuje se dolazak brojnih osoba iz javnog, društvenog i sportskog života te predstavnika Hrvatske liječničke komore - partnera Udruge.  S obzirom da je simbol ovog događanja plava zvijezda moli se građane, koji će doći podržati događanje, da na sebi imaju odjevni predmet plave boje.