Očekuje li nas u rujnu repriza poslijeizborne trakavice s kraja prošle godine? Kako sada stvari stoje, upravo bi se to moglo dogoditi. Samo što će na prijevremenim izborima 11. rujna, ako je vjerovati anketama, relativni pobjednik vjerojatno biti SDP, odnosno njegova Narodna koalicija, a ne HDZ, dok će Most opet biti treća snaga s respektabilnim brojem mandata bez kojih se neće moći sastaviti stabilna Vlada, a lako moguće i nikakva. Plenković se već približio U SDP-u su bili uvjereni da mogu osvojiti po jedan mandat više u svakoj izbornoj jedinici te s IDS-om i manjincima sami formirati vlast, no takav je scenarij, iako nije nemoguć, jako je teško ostvariv. Stoga je mnogo vjerojatnije da će Zorana Milanovića u rujnu opet čekati teški i mučni pregovori s čelnikom Mosta Božom Petrovom. Zbog toga ne iznenađuje Milanovićeva izjava u intervjuu Novoj TV da je uvjeren da je Most također spreman na koaliciju sa SDP-om i kako nije baš točna ocjena da je Most jedno krilo HDZ-a. Poručio je i kako je uvjeren da će najjača politička opcija na izborima biti upravo njegova i da Most s njima može imati priliku biti ravnopravan i cijenjen partner s kojim se neće svađati svaki dan. I naši drugi izvori iz vodstva SDP-a vjeruju da je suradnja Mosta i SDP-a unatoč “lošoj prošlosti” moguća i da bi neki mostovci ipak radije izabrali stabilnost. – S druge strane, i ja sam radije za opciju da pokušamo s Mostom nego da, recimo, moramo surađivati s Milanom Bandićem – kaže jedan SDP-ovac iz vodstva stranke koji je uvjeren i da Most u tom slučaju više neće inzistirati na ultimatumu da Milanović ne može biti premijer. Potpuno suprotno poručio je prekjučer Božo Petrov koji je kazao da ne odbacuje mogućnost da Most opet pregovara sa SDP-om, ali i istaknuo da u takvoj kombinaciji Zoran Milanović ne bi mogao biti u izvršnoj vlasti. Iako bi isto pravilo, ako je vjerovati Petrovu, vrijedilo i za šefa HDZ-a, Andrej Plenković već mu je jasno poručio da HDZ na to nikada neće pristati. Plenković je također već napravio nekoliko poteza kojima je Most još više približio svojoj stranci. Nema Tomislava Karamarka i nekih njegovih ljudi na listama, a odbacio je i pravaše, Hrast... Da je Milanović već jednom nudio premijersko mjesto Petrovu i da se to više neće ponoviti, vjeruje i analitičar Žarko Puhovski. – Jednom je to nudio Petrovu jer je morao, ali na to više nije spreman iako bi to moglo funkcionirati da premijer bude, primjerice, bivši ministar financija Boris Lalovac – kaže Puhovski. Uvjeren je i kako do toga neće ni doći jer će Most opet radije izabrati HDZ za koalicijskog partnera, a ne SDP. – Razlika u mandatima između SDP-a i HDZ-a bit će mala, a Most će opet izabrati HDZ. Oni sa SDP-om ne smiju dok god je Crkva takva kakva jest – kaže Puhovski. Dodaje i kako Petrov čini sve da dođe do velike koalicije, a istovremeno se ponaša kao čovjek koji može drugima dijeliti moralne lekcije iako je on taj koji je kod javnog bilježnika potpisao da neće ni s jednima ni s drugima. PR stručnjak Krešimir Macan kaže da je najnoviji Milanovićev istup prema Mostu logičan. Kao prvo, svjestan je, kaže, da ulazi u situaciju da će SDP biti relativni pobjednik, ali da neće imati dovoljno mandata da sastavi Vladu i mora otvoriti sebi prostor da dođe na Pantovčak sa 76 potpisa. S druge strane, ako i ne uspije sastaviti Vladu, imat će izgovor da je sve pokušao. No ta kombinacija, dodaje, moguća je jedino ako razlika u broju osvojenih mandata između SDP-a i HDZ buda poprilična u korist SDP-a. Tada Vlada Narodne koalicije i Mosta može biti stabilna za razliku od Vlade Mosta i HDZ-a. Kada bi se, dodaje, Most u takvoj opciji ipak odlučio za HDZ i “nestabilnu” Vladu, ona bi mogla opet brzo pasti. No i unatoč tome izglednije mu je da će Most izabrati HDZ za partnera. – Iz njihove dosadašnje suradnje jasno kako nemaju problema nastaviti suradnju, ali i svjetonazorski si odgovaraju – kaže Macan. A već izgledaju, dodaje, kao da su u koaliciji. Igra čelnika Mosta – Izgledaju dosta koordinirano. Božo Petrov daje intervjue u kojima nema ni jedne jedine kritike HDZ-a, ne napadaju ih osim što poručuju da je to ista ekipa, a paralelno žele da se zaboravi da su bili u koaliciji s HDZ-om – kaže Macan.       >> Most protiv sučeljavanja samo Milanovića i Plenkovića: 'To je duboko nedemokratski' Predsjednik SDP-a Zoran Milanović očito je postao svjestan da je njegov plan da u svakoj izbornoj jedinici osvoji po jedan mandat više i da sa IDS-om i manjinama formira vlast teško provediv. Zato i ne čudi što je opet počeo Mostu slati poruke kako je uvjeren da je Most također spreman na koaliciju sa SDP-om. I drugi SDP-ovci iz vodstva poručuju kako je suradnja moguća.      Iako je izgledno da je Božo Petrov skloniji HDZ-u i kako nakon odlaska Tomislava Karamarka zapravo i nema nekih prepreka za koaliciju poslije izbora, zadnjih dana šalje i poruke da je spreman na razgovore sa SDP-om. Ali da Milanovića ne vidi u vlasti. Istup ne čudi s obzirom na to da bi se moglo dogoditi da SDP bude relativni pobjednik izbora i da bi izbor HDZ-a značio nestabilnu vlast.      Novi predsjednik HDZ-a Andrej Plenković već je poručio Boži Petrovu da premijer mora biti on u slučaju poslijeizborne koalicije. A s obzirom na to da se riješio i svega što je desnije od HDZ-a i da na listama nema ni Karamarka ni nekih njegovih ljudi koji nisu odgovarali Mostu, jedino što može stati na put suradnji HDZ-a i Mosta nakon izbora jest broj osvojenih mandata. Naime, možda im bude nedovoljan.      