Foto: Wikipedia JEDNA od najpoznatijih slika iz Drugog svjetskog rata stoji na ulazu u zgradu Ujedinjenih naroda u New Yorku, a na njoj se nalazi - Hrvat. Riječ je o čuvenoj slici Stjepana Steve Filipovića, Hrvata i antifašista iz Opuzena, napravljenoj nekoliko trenutaka prije nego što će biti obješen u Valjevu na jučerašnji dan, 22. svibnja 1942., prije točno 75 godina.   Na čuvenoj slici vidi se Filipović s konopcem oko vrata kako prkosno diže ruke u zrak. Filipović se rodio 26. siječnja 1916. godine u Opuzenu, a zbog očevog posla preselio je u Valjevo. Tamo su ga zvali Stevan pa su ga tijekom kratkog života i tako zvali, a od tu i česta zabuna oko njegovog pravog imena. Kao aktivni član Komunističke partije on je u valjevskom kraju organizirao ustanak protiv Nijemaca. Na Badnjak 1941. godine zarobili su ga četnici i nakon mučenja izručili Gestapou.   Slavna je fotografija snimljena 22. svibnja 1942. godine, nekoliko trenutaka prije nego će biti obješen.   Do 1991. godine Filipović je imao i spomenik u Opuzenu. No, isti je srušen po nečijoj zapovijedi. Povijest je napravila jednu zanimljivu slučajnost. Naime, Filipović je ubijen na isti dan kad je u Šibeniku strijeljan Rade Končar. Hrvata Filipovića uhvatili su četnici i predali na nemilost Nijemcima. Hrvatskog Srbina Radu Končara uhvatile su ustaše i predale svojim gazdama Talijanima.   Iako je Filipovićev prkosni stav jedna od prvih stvari koje političari i brojni svjetski uglednici vide kad uđu u zgradu UN-a, u Hrvatskoj o njemu nećete puno čuti. Nema političara, nema govora ni polaganja vijenaca i sličnih stvari. UN-u se njime ponosi jer predstavlja jednu od najupečatljivijih uspomena na antifašizam. Hrvatske vlasti ga se stide, vjerojatno iz istog razloga.