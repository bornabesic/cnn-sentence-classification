MOSKVA - Ruska banka VTB izvijestila je u ponedjeljak o znatnom skoku neto dobiti u prvom tromjesečju, a financijski direktor Herbert Moos kazao je da su napravljene dodatne rezervacije za pokriće gubitaka po kreditima Agrokoru te da čekaju službene prijedloge za rješenje problema u tom koncernu.   Ruska je banka u skupini zajmodavaca izloženih Agrokoru. Krajem ožujka ove godine bančin izvršni direktor Jurij Solovjev izjavio je kako ta izloženost u slučaju VTB-a iznosi oko 300 milijuna eura.   Danas je financijski direktor VTB-a Herbert Moos naglasio da su u prvom tromjesečju izdvojili dodatne rezervacije za pokrivanje gubitaka po kreditima za Agrokorov dug.   "Nažalost, kompanija odnosno zastupnici kompanije (Agrokor) još nam nisu službeno predložili konkretan scenarij pa ćemo biti strpljivi u vezi s tom situacijom", istaknuo je Moos novinarima u telekonferenciji a prenosi Reuters.   "Otvoreni smo za (različite) scenarije samo moramo čekati da se službeno iznesu ti prijedlozi", dodao je, ne ulazeći u detalje.   U aktualnom izvješću za prvo tromjesečje predsjednik uprave i izvršnog odbora Andrej Kostin ističe da su na dobrom putu da ostvare ciljeve za ovu godinu iz strategije za razdoblje od 2017. do 2019. godine.   Prema toj bi strategiji banka ove godine trebala ostvariti oko 100 milijardi rubalja neto dobiti, čime bi ona bila udvostručena u odnosu na prošlogodišnjih oko 50 milijardi rubalja. U 2019. godini trebala bi dosegnuti nekih 200 milijardi rubalja.