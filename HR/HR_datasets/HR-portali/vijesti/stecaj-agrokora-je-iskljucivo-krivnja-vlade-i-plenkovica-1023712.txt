Vlada je trebala kod donošenje Lex Agrokora uzeti u obzir činjenicu da su vlasnici obveznica Agrokora, te njegovog duga, uglavnom stranci koje naš zakon kojim je Agrokor oslobođen obveze plaćanja bilo kakvih dugova u idućih 15 mjeseci zapravo ne obvezuje. Agencija Standard&Poor’s proglasila je danas stečaj Agrokora. Činjenica da 1. svibnja na naplatu Agrokoru dospijevaju kamate na kredit od 300 milijuna eura nije bila nikakva tajna – to je objavljeno u stranim medijima koji su se bavili problematikom Agrokora, i sam sam u više tekstova to napominjao, ali nekako je u mainstream medijima to prošlo ispod radara. A radi se o nevjerojatno bitnoj stvari: naime, o tome ispunjava li kompanija na vrijeme svoje financijske obveze prema kreditorima ovisi njen status. Ako ne plati dospjele obveznice ili kreditne rate na vrijeme, smatra se da je otišla u stečaj. Banke ne mogu tek tako ignorirati rating agencije. Agrokor je krajem prošlog mjeseca dobio kredit – doduše, upola manji od traženog, umjesto 150 milijuna eura dobili su 80 milijuna – od konzorcija domaćih banaka, pod pritiskom politike i Vlade. Ramljak je taj kredit rasporedio na plaćanja dobavljačima, što je lijepo, ali glupo i kontraproduktivno. Jer, da je izdvojio tridesetak milijuna od tog novca za kamate Agrokor sad ne bi službeno bio u stečaju, čime je i “Lex Agrokor” postao posve bespredmetan. Zakoni i propisi zabranjuju bankama financiranje kompanije koja je u stečaju, tako da sad Agrokor više ne može računati na bilo kakve buduće kredite od bilo koga – bilo kad. A bez dodatnih pola milijarde eura kredite do kraja ove godine Agrokor ne može nastaviti poslovati, jer u protivnom neće moći plaćati nove obaveze dobavljačima, nastale nakon 10. travnja. Iako mu tek krajem iduće godine na naplatu dolaze prve rate kredita. Za restruktiranje kompanije je potrebna još milijarda – i pet do deset godina, a Lex Agrokor ima trajanje od 15 mjeseci. U tom roku nije moguće uraditi ništa. Dakle, bez novih kredita Agrokor i dalje neće moći plaćati nikom ništa u zakonskom roku od tri mjeseca. No je li to (samo) Ramljakova greška?  10. travnja na snagu je stupio Zakon o postupku izvanredne uprave u trgovačkim društvima od sistemskog značaja za RH, koji ograničava Agrokoru plaćanje kamata ili glavnice po njegovim dugovima tijekom idućih 12 mjeseci. Ukratko, plaćanje dugova prema bankama trenutno je zamrznuto. Stvar je u tome da strane banke koje su kreditori Agrokora ne moraju imati sluha niti razumijevanja za taj naš zakon, koji je uostalom protivan međunarodnim zakonima. Ne možete jednostavno zakonom proglasiti dugovanja tvrtke nenaplativim na 15 mjeseci; plaćanja imaju rokove, rokovi se poštuju ili ne, ako se ne poštuju pokreće se postupak prisilne naplate. Što je doduše problem, jer je i to zabranjeno istim zakonom, no to svakako neće pomoći Agrokoru u danoj situaciji, a uostalom vjerovnike nitko ne sprječava da oduzmu Agrokoru imovinu u inozemstvu, tamo gdje je ima, napose u ostatku EU gdje važe drugi neki zakoni. Plenkoviću i Anti Ramljaku je taj podatak – da 1. svibnja dospijevaju kamatni kuponi – trebao biti poznat, jer je bio poznat javnosti . Ukoliko im nije bio poznat, onda se radi o kriminalnom nemaru. Ukoliko im je pak, što je ipak puno vjerojatnije, to bilo poznato, ali su unatoč tome odlučio prvo namiriti najnervoznije dobavljače, onda se jednostavno radi o pogrešnoj procjeni i pogrešnoj odluci Vlade i Ramljka. Kad velika rating agencija proglasi bankrot tvrtke, ili države, to ne može proći bez posljedica. A osnovna je da se tu sad teško može pričati o restrukturiranju, već jedino o naplati vjerovnika iz stečajne mase. Istina, brojne tvrtke u svijetu su prošle kroz postupak stečaja po određenim zakonima važećim u tim državama (famozni chapter 11 u SAD, stečaj s restrukturiranjem) – što donekle odgovara predstečajnoj nagodbi u Hrvatskoj, samo što ne uključuje oprost poreza. Stečaj nigdje u svijetu ne znači nužno likvidaciju tvrtke i njenog poslovanja. No ovdje je situacija malo drukčija, Lex Agrokor možda štiti Agrokor od vjerovnika pred domaćim sudovima, ali svakako ne i pred međunarodnim trgovačkim sudovima, kojima se banke svakako mogu obratiti zbog neispunjavanja obveza. Prvi krediti Agrokoru, dakle glavnica, dospijevaju tek nakon isteka Lex Agrokora – zato je i tempiran na 15 mjeseci, jer u tom roku Agrokor ionako ne mora otplatiti nikom ništa od glavnice. No, svakako bi bilo pametnije da je ostavljen u zakonu prostor da Agrokor u tom vremenu isplaćuje kamatne kupone, čime bi šanse za uspjeh restrukturiranja bile bar malo veće, makar ni tada ne bi bile naročito velike. Naime, banke bi tada svakako bile spremnije na dogovor o određenom moratoriju na dug. Nakon isteka roka, Agrokor, od kojeg dio dobavljača poput Coca Cole (koje uglavnom nema na policama Konzuma, bar one zero) ionako traži plaćanje unaprijed, može krenuti u prodaju kompanija u svom sastavu, što u biti i jest stečaj, samo što one ne vrijede ni približno dovoljno da bi se otplatilo više od oko 20% dugova kompanije. Jamnica, koja se često spominje, trenutno na tržištu dionica vrijedi ukupno oko 350 milijuna eura. Sve ostalo što Agrokror ima, osim Konzuma, vrijedi manje: spram dugova korporacije od 6 i pol milijardi, to djeluje kao kap u moru potreba. 