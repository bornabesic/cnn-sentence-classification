Novinari Associated Pressa stupili su u kontakt s Ramadanom Abedijem, ocem bombaša samoubojice Salmana Abedija (22) koji je u Manchesteru usmrtio 22, a ranio 59 osoba. On inzistira da je njegov sin nevin i potvrdio je da je njegov drugi sin Ismail jučer uhićen u Manchesteru. - Mi ne vjerujemo u ubijanje nevinih, to nismo mi! - rekao je stariji Abedi, koji se trenutno nalazi u Tripoliju. On je također otkrio je da je Salman posjetio Libiju prije mjesec i pol dana, a nakon toga je planirao putovati u Saudijsku Arabiju gdje je kanio s obitelji boraviti povodom ramazana. Nedugo nakon ovog medijskog istupa stigla je informacija da su Libijci uhitili i Ramadana i njegova drugog sina, koji je također u Libiji. Obojicu ih sumnjiče za povezanost s Islamskom državom Britanski mediji još su u utorak otkrili da je Salman Abedi rođen u Manchesteru 1994. i da su njegovi roditelji emigrirali iz Libije 1993. godine u bijegu od Gadafijeva režima. Nakon što su neko vrijeme živjeli u Londonu u konačnici su se preselili u Fallowfield u južnom Manchesteru, gdje žive najmanje 10 godina, rekli su dužnosnici. Glasnogovornik džamije Didsbury u Manchesteru, Abdala Yousef, rekao je kako su Salmanov otac, Ramadan i brat Ismail molili tamo, ali da je Salman Abedi posjećivao drugu džamiju. Među libijskom zajednicom u Manchesteru je vijest da je ovaj, kako kažu "blago povučen i religiozan mladić" odgovoran za stravični napad, dočekana s nevjericom. - Salman? To me začuđuje. Bio je tako tih dečko, uvijek pun poštovanja prema meni. Njegov brat Ismail je bio društveniji, ali Salman je uvijek bio vrlo tih. Vrlo je neočekivano da bi on učinio ovako nešto - rekla je jedna osoba koja ga je poznavala. S druge strane, Abedijev bivši prijatelj iz škole Leon Hall ispričao je da je bombaša samoubojicu zadnji put vidio prošle godine i da je primijetio kako je Abedi pustio bradu.  - Nismo razgovarali, već smo samo klimnuli jedan drugome. Ne sjećam se da sam ga prije vidio s bradom. - rekao je Hall (26) koji je inače živio odmah pored Abedija. Išli su u istu školu i igrali se zajedno na ulici ispred kuće, a Salman je navodno bio žestoki navijač Manchester Uniteda. " - On i ja smo se nešto posvađali prije puno godina kad smo bili djeca. Nije to bilo oko nekog posebnog razloga, već je on uvijek pomalo imao problem s ponašanjem. Ne mogu reći da mi se doista sviđao - rekao je Hall. Britanska policija istražuje terorističku mrežu u svojoj istrazi vezanoj uz teroristički samoubilački napad u Manchesteru, izjavio je u srijedu načelnik mančesterske policije potvrdivši da bombaš samoubojica najvjerojatnije nije djelovao sam. - Mislim da je posve jasno da se naša istraga odnosi na terorističku mrežu - kazao je Ian Hopkins novinarima.- Istraga se nastavlja. Opsežne istražne radnje i aktivnosti su u tijeku diljem šireg područja Manchestera - kazao je Hopkins dodavši da su četiri osobe trenutačno u pritvoru u okviru istrage. Nedugo nakon njegove izjave, objavljeno je da je uhićena i peta sumnjiva osoba.Glavni osumnjičeni u terorističkom napadu na Manchester Arenu, Salman Abedi (22), postavio je torbu s bombom u predvorju dvorane kratko prije nego li je bomba eksplodirala ubivši 22 osobe.- On je u ponedjeljak navečer ostavio torbu na pod predvorja Manchester Arene nekoliko trenutaka prije detonacije, navodi The Times pozivajući se na snimke CCTV-a koje je otkrila policija. Po pisanju lista, Abedijev prijatelj posvjedočio je da se Abedi, koji je također poginuo u eksploziji, vratio u Britaniju iz Libije samo nekoliko dana prije napada.