Iako Most danima šalje neformalne poruke da bi se ministar financija Zdravko Marić trebao sam povući iz Vlade, što je za Most najmanje bolno rješenje, Marić to u ovom trenutku (samostalno) neće učiniti. Časna evakuacija – Marić sada sigurno samoinicijativno neće otići iz Vlade jer bi u jeku zahtjeva za opoziv i optužbi da je znao za sporne situacije u Agrokoru praktički priznao da je kriv – rekao nam je jučer izvor blizak ministru financija. Dakle, Marić očito ne pristaje nečasno otići iz Vlade uz stigmu da je podvio rep kada je oporba, potpomognuta Mostom, zatražila njegovu abdikaciju optužujući ga za sudjelovanje u poslovnom slomu Agrokora budući da je u koncernu radio kao izvršni direktor za strategiju i tržišta kapitala. S druge strane, nije isključeno da će premijer Plenković zatražiti njegov odlazak, ali tada vjerojatno pod Marićevim uvjetima koji će to povlačenje učiniti najmanje bolnim i uz najmanju političku štetu za ministra financija koji je, u konačnici, zaista dobar ministar. U vrhu HDZ-a odluku o sudbini ministra Marića još nisu donijeli, napominju da je riječ o iznimno osjetljivom pitanju te da ne žele prejudicirati njegovu krivnju. – Ne vidim nijedan razlog zašto bi Marić u slučaju Agrokor bio kriv. No opet je jasno da je situacija s Agrokorom za njega neugodna. Još ćemo vidjeti koji će biti epilog priče s njegovim opozivom, analizirat ćemo situaciju i o nizu parametara ovisit će konačno rješenje – rekao nam je jučer izvor iz vrha HDZ-a. Napomenuo je ipak da su sve opcije otvorene, što bi onda značilo i Marićev odlazak iz Vlade, ali možda i rizik da Most pokuša srušiti ministra što bi moglo izazvati pad Vlade, ali i uputio kritiku Mostu. – Most je u slučaju ministra Marića zaigrao svoju igru koja je povezana s lokalnim izborima – rekao je naš sugovornik iz vrha HDZ-a. Dao je do znanja da Most forsira Marićev odlazak kako bi ojačao svoju poziciju pred lokalne izbore predstavljajući se narodnim tribunima koji neće tolerirati ministra u Vladi koji je radio u Agrokoru i moguće bio upućen u sve sporne situacije tog koncerna. U svakom slučaju, izvor iz vrha HDZ-a naglasio je da će se HDZ u rješavanju situacije s ministrom financija rukovoditi korektnošću prema Mariću, ali i zaštitom interesa HDZ-a. Iz svega proizlazi i da bi HDZ mogao izvesti časnu evakuaciju Marića iz Vlade, ali i da bi mogao riskirati da Most glasa protiv njega što bi možda dovelo do novih parlamentarnih izbora, trećih u dvije godine. Izvor iz vrha HDZ-a kaže da bi odluci za eventualne nove izbore morale prethoditi detaljne analize jer bilo bi “najgore izaći na nove izbore, a dobiti istu situaciju”, dakle ponovnu koaliciju HDZ-a s Mostom. Iz svega što se zadnjih dana čuje u HDZ-u u toj stranci sve su nezadovoljniji suradnjom s Mostom, a izvor iz vrha HDZ-a kaže da, kad se jednom prijeđe crta, onda je sve moguće. Krajnji rok za glasanje o opozivu ministra Marića u Saboru je 19. svibnja, a budući da 5. svibnja počinje saborska stanka zbog lokalnih izbora koji su 21. svibnja, očito je da bi se to glasanje trebalo odigrati do 5. svibnja. U HDZ-u kažu da će točan datum glasanja o Mariću biti stvar političke procjene i kalkulacije. U vrhu Mosta jučer su bili do kraja zatvoreni kada je riječ o Marićevoj političkoj sudbini. Tvrde da stranka još nije odlučila kako će njihovi zastupnici glasovati, a o svemu će se razgovarati danas, kada se ponovo okupe u saborskim klupama. Neodrživa pozicija Zasad je izvjesno jedino da će Miro Bulj dići ruku za ministrov opoziv, od čega ovaj mostovac ne odstupa. – Jasno sam rekao da je meni neprihvatljivo da Hrvatska u ovakvom trenutku nema ministra financija. Mi kao zastupnici nismo imali informaciju o stanju u kompaniji i za takvog ministra ja ne mogu dići ruku – ponavlja Bulj. Slične zamjerke na Marićev rad iznose i drugi mostovci, a dobar dio ih ne vjeruje da bi Marićeva smjena dovela do pada Vlade. – Plenković je ne tako davno iz Bruxellesa kritizirao Karamarka zbog rušenja vlastite Vlade. Tim je stavom dobio povjerenje i stranačkih kolega i birača na parlamentarnim izborima. Nije valjda da se njegov stav sada promijenio – kaže jedan Mostov zastupnik. Ističe kako je situacija s Karamarkom bila znatno dramatičnija od sadašnje, jer se radilo o sudbini šefa stranke, dok je sada riječ tek o nestranačkom ministru. Tvrdi kako takvo mišljenje prevladava i među drugim kolegama u Klubu zastupnika, koji, kaže, prijetnje o padu Vlade doživljavaju samo kao HDZ-ov spin. I dalje se nadaju da će Marić shvatiti kako je njegova pozicija neodrživa s obzirom na to da ne može sudjelovati u donošenju ključnih odluka u sudbinskom trenutku za hrvatsko gospodarstvo i da će sam dati ostavku.   >>Most kalkulira i na slučaju Marić testira strpljenje Plenkovića >>Najniži deficit od 2008. Slijedi bolji kreditni rejting? 1. Most ostaje uz Marića i glasa protiv opoziva Takvim glasovanjem Most bi pokazao odanost koaliciji s HDZ-om i izbjegao rizik od još jednog pada Vlade. HDZ bi uoči lokalnih izbora mogao odahnuti, a mostovcima bi preostalo da svojim biračima nekako pokušaju objasniti da im je Marić prihvatljiv unatoč svemu što mu se stavlja na teret. Ovakav je scenarij malo izgledan s obzirom na to da se Most politički profilirao na protivljenju političkim elitama, ali i velikim korporacijama i tajkunima. 2.  Mostovi zastupnici pri glasanju ostaju suzdržani Ovakvim bi scenarijem Most bi ponovio obrazac iz glasovanja o Pavi Barišiću. Takav bi potez vjerojatno tumačili kao posljedicu činjenice da Mariću u ovoj fazi ništa nije dokazano s obzirom na to da saborsko istražno povjerenstvo još nije osnovano, a pravosudne istrage su u samim povojima. Iako bi im sigurno zamjerili takav stav, HDZ bi zapravo trebao biti zadovoljan takvim ishodom jer bi on značio da je Božo Petrov uspio donekle primiriti svoje zastupnike.     3.  Most se svrstava uz oporbu i glasa protiv Marića  Iako SDP i uz Mostovu potporu teško može skupiti dovoljan broj ruku za Marićev opoziv, za vladajuću koaliciju bilo bi pogubno čak i ako za rušenje ministra ne bi glasovali svi, nego tek većina Mostovih zastupnika. Nakon Barišićeva slučaja, to bi definitivno značilo da se Plenković ni u jednoj škakljivoj situaciji ne može pouzdati u odanost koalicijskog partnera. Ovakav rasplet HDZ bi nužno natjerao na razmišljanje o novim parlamentarnim izborima.     4.  Zdravko Marić sam odlučuje podnijeti ostavku  Iako bi ovakvom odlukom djelomice priznao krivnju, Marić bi napravio ogromnu uslugu Plenkovićevoj Vladi. Dvije bi se stranke rasterećeno mogle ogledati na lokalnim izborima, a što bi se dalje dogodilo u njihovim odnosima, ovisilo bi isključivo o rezultatima tih izbora, posebno u sredinama u kojima bi se kandidati HDZ-a i Mosta mogli ogledati u drugom izbornom krugu. O ishodu izbora ovisit će i buduća rekonstrukcija Vlade.      1. Most ostaje uz Marića i glasa protiv opoziva Takvim glasovanjem Most bi pokazao odanost koaliciji s HDZ-om i izbjegao rizik od još jednog pada Vlade. HDZ bi uoči lokalnih izbora mogao odahnuti, a mostovcima bi preostalo da svojim biračima nekako pokušaju objasniti da im je Marić prihvatljiv unatoč svemu što mu se stavlja na teret. Ovakav je scenarij malo izgledan s obzirom na to da se Most politički profilirao na protivljenju političkim elitama, ali i velikim korporacijama i tajkunima. 2.  Mostovi zastupnici pri glasanju ostaju suzdržani Ovakvim bi scenarijem Most bi ponovio obrazac iz glasovanja o Pavi Barišiću. Takav bi potez vjerojatno tumačili kao posljedicu činjenice da Mariću u ovoj fazi ništa nije dokazano s obzirom na to da saborsko istražno povjerenstvo još nije osnovano, a pravosudne istrage su u samim povojima. Iako bi im sigurno zamjerili takav stav, HDZ bi zapravo trebao biti zadovoljan takvim ishodom jer bi on značio da je Božo Petrov uspio donekle primiriti svoje zastupnike.     3.  Most se svrstava uz oporbu i glasa protiv Marića  Iako SDP i uz Mostovu potporu teško može skupiti dovoljan broj ruku za Marićev opoziv, za vladajuću koaliciju bilo bi pogubno čak i ako za rušenje ministra ne bi glasovali svi, nego tek većina Mostovih zastupnika. Nakon Barišićeva slučaja, to bi definitivno značilo da se Plenković ni u jednoj škakljivoj situaciji ne može pouzdati u odanost koalicijskog partnera. Ovakav rasplet HDZ bi nužno natjerao na razmišljanje o novim parlamentarnim izborima.     4.  Zdravko Marić sam odlučuje podnijeti ostavku  Iako bi ovakvom odlukom djelomice priznao krivnju, Marić bi napravio ogromnu uslugu Plenkovićevoj Vladi. Dvije bi se stranke rasterećeno mogle ogledati na lokalnim izborima, a što bi se dalje dogodilo u njihovim odnosima, ovisilo bi isključivo o rezultatima tih izbora, posebno u sredinama u kojima bi se kandidati HDZ-a i Mosta mogli ogledati u drugom izbornom krugu. O ishodu izbora ovisit će i buduća rekonstrukcija Vlade.      