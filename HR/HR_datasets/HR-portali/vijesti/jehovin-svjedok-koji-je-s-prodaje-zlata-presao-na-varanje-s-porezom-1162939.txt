S prvim danom 2015. godine Saša Vukičević (47) iz Vukovara okupio je ekipu od još 14 ljudi s kojima je, kako se kasnije ispostavilo, zajednički radio na malverzacijama tijekom otkupa poljoprivrednih proizvoda. Prema neslužbenim informacijama, Vukičević je prvookrivljeni u tom društvu koje sumnjiče da je proračun oštetilo za oko 35 milijuna kuna. Njihove aktivnosti na terenu trajale su sve do 11. travnja kada su istražitelji USKOK-a i policije upali u njihove poslovne prostore i kuće. Poljoprivrednicima nudili otkup uz tržišne cijene – On i ekipa išli su po terenu i poljoprivrednicima nudili otkup proizvoda uz tržišne cijene. Poljoprivrednicima je u ovo vrijeme, kada se novac čeka mjesecima, najvažnije bilo što su svi proizvodi plaćani u gotovini. Imao je dogovoreno s ostalim osumnjičenima da se ta roba skladišti u njihove silose. Kasnije su “papirnato” još sve to sređivali kako njima odgovara i kako bi platili što manje poreza – doznali smo neslužbeno. Pred obiteljskom kućom Vukičevićevih u Bršadinu, selu nedaleko od Vukovara, danas je bio parkiran policijski kombi. Sumještani kažu da se radi o čovjeku koji se tijekom godina bavio svim i svačim. Imao je zlatarnicu, prodavao zlato i na crno, ali i razne pripravke za mršavljenje, mešetario je s nogometašima, a zadnjih nekoliko godina bavi se otkupom poljoprivrednih proizvoda. Roditelji su mu rastavljeni, majka mu živi u Australiji, a otac u Srbiji. Ipak, dvije najpoznatije osobe među uhićenima su vlasnici tvrtki Amarilis iz Vinkovaca i Cezareja iz Komletinaca, Željko Alerić i Marijan Novoselac. Vinkovčani za Alerića kažu da je poznat prije svega po brojnim poljoprivrednim ljekarnama u Vinkovcima i okolnim selima. Navodno je u njegovoj kući tijekom premetačine pronađena veća količina novca u raznim valutama. I policija navodi da je tijekom pretresa pronašla veće količine novca u raznim valutama i raznu dokumentaciju. Novoselac je pak veliki navijač hrvatske nogometne reprezentacije i Cibalije koji je obišao svijet putujući uz vatrene. Zajedno sa još nekoliko prijatelja s kojima se intenzivno družio i posjećivao utakmice, nazvali su se “ekipa iz ludare”. Njega se spominjalo i kao osobu koja bi ušla u vlasničku strukturu Cibalije. >>Istražitelji upali u dvije velike tvrtke za otkup poljoprivrednih proizvoda i češljaju papire >>Siščanki obećao dobitak na kladionici pa joj uzeo 9.900 kuna