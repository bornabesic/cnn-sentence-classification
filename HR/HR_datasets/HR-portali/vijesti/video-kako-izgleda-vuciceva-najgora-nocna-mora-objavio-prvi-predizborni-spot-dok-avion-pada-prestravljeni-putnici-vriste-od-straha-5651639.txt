Srpski premijer i predsjednik Srpske napredne stranke Aleksandar Vučić nedavno je objavio da će se na skorašnjim izborima kandidirati za predsjednika države, a na svoj službeni profil na Facebooku već je postavio prvi predizborni spot. Videouradak koji traje nešto dulje od minute započinje kadrom iz aviona, u kojem putnici mogu čuti poruku kapetana. - Dame i gospodo, govori vam vaš kapetan, čuje se preko razglasa, no zatim se čuje glas druge osobe. - Govori vam vaš drugi kapetan!, kaže glas. - Letimo na odgovarajućoj visini, sve je u najboljem redu, krećemo se prema našem odredištu, govori opet 'prvi' kapetan. Kadar se zatim seli u pilotsku kabinu gdje se vide dvojica posvađanih kapetana. Drugi se prvome unosi u lice i kaže mu: - Ili ne! Možda ćemo izabrati neku drugu destinaciju. Prvi zatim počinje urlikati: - Nećemo, idemo mojim putem! Avion naglo skreće, kamera prikazuje uspaničene putnike, a kapetani se nastavljaju prepirati. Odjednom se u kadru pojavljuje usnuli Aleksandar Vučić koji se naglo budi, gleda oko sebe, namješta naočale, a zatim u kameru kaže: - Ovo bi mogla biti najgora noćna mora. Naša zemlja, kao i ovaj avion, povjerena je na upravljanje dvojici ljudi. Predsjedniku i premijeru. I ako ta dva čovjeka vode državu u različitim pravcima, nećemo moći očuvati stabilan kurs koji trenutno imamo. U tom se trenutku javlja kapetan aviona i kaže: - Dobro rečeno. Kapetan i njegov kopilot, koji je u Vučićevom snu pokušao preoteti kontrolu nad zrakoplovom, sjede ispred Vučića, a nakon nekoliko sekundi jedan drugog s nelagodom pogledaju shvaćajući da bi se trebali vratiti u kokpit...