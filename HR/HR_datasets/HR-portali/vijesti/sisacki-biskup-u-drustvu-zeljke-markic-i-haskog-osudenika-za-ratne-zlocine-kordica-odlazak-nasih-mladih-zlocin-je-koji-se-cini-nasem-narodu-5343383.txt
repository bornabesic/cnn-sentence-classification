- Nadam se da će se, kada vi završite svoj studij, situacija u našem društvu popraviti jer ako svi pobjegnemo iz Hrvatske, što će biti od naše zemlje. Želio bih da vi ovo shvatite kao preporuku da svoje znanje i umješnost upotrijebite u Hrvatskoj, da doprinesete napretku našeg hrvatskog društva. Stvarno mi se čini da je taj odlazak naših mladih zločin koji se čini našem narodu jer to nije dobro, a mi u javnosti premalo o tome govorimo. Kada gledam naše teškoće, ratna stradanja kada nije bilo lako opstati i održati se, kada nam je doslovce glaca bila u torbi, ipak smo tada ostali, nismo pobjegli nego smo se borili. Smatram da je sada ova generacija također dužna učiniti sve da i dalje opstanemo u svojoj domovini. Rekao je ovo sisački biskup Vlado Košić na svečanosti potpisivanja ugovora o dodjeli stipendija za devedeset i pet ovogodišnjih stipendista Biskupijske zaklade „Fra Bonifacije Ivan Pavletić“. Ugovore je mladim studentima uručio biskup Košić, a uz biskupa na susretu su nazočili i ravnatelj Zaklade dr. Domagoj Mosler, predsjednik Upravnog vijeća Zaklade preč. Tugomil Radiček te prijatelji zaklade: mons. Marko Cvitkušić, europarlamentarka Marijana Petir, akademik Josip Pečarić, Dario i Venera Kordić, Davor Vrbanek, Tomislav i Linda Kršnjavi, Željka i Tihomir Markić i Ivana Vujić. Ravnatelj Zaklade dr. Domagoj Mosler je istaknuo kako je ovo šesta godina djelovanja Zaklade. - Ove godine najviše vas je do sada, devedeset i pet studenata stipendista, a počeli smo sa tridesetak. U ovih šest godina stipendirali smo 450 stipendista i smatramo da je to stipendiranje neka vrsta odgovora na vaše opravdano zahtijevanje da učinite svijet boljim, ravnatelj Mosler.