Europski povjerenik za međunarodnu suradnju i razvoj Neven Mimica reagirao je u srijedu na izjavu predsjednika HDZ-a Andreja Plenkovića koji ga je prozvao da je 2013. vidio dokumente Europske komisije (EK) vezane uz tzv. lex Perković te da je znao kakve će posljedice zbog toga snositi Hrvatska te mu poručio kako "nisu postojali nikakvi tajni dokumenti EK o tome". Plenković je, reagirajući na objavu nepravomoćne presude nekadašnjim jugoslavenskim i hrvatskim obavještajcima Josipu Perkoviću i Zdravku Mustaču za ubojstvo hrvatskog emigranta Stjepana Đurekovića, podsjetio kako je Hrvatska svega dva dana prije ulaska u EU izmijenila Zakon o europskom uhidbenom nalogu te ocijenio kako je takvim postupkom vlada Zorana Milanovića Hrvatsku dovela na rub kredibiliteta u EU. "Sjećate se kako je tom politikom Zoran Milanović doveo Hrvatsku na rub gubitak kredibiliteta u EU i na rub oduzimanja sredstava tada predviđenih za prilagodbu schengenskom sustavu u iznosu od 120 milijuna eura, što jako dobro zna naš povjerenik u Europskoj komisiji Neven Mimica koji je gledao te dokumente na kolegiju Europske komisije već u kolovozu, i time je nepovratno narušio međunarodni kredibilitet i aktivnost te bivše vlade", izjavio je Plenković. Mimica, međutim, uzvraća kako EK o slučaju "lex Perković" nikada nije raspravljala te kako "ne postoje nikakvi tajni dokumenti o tome". "Žao mi je što sam kao europski povjerenik nepotrebno i nekorektno uvučen u izbornu kampanju u Hrvatskoj, ali kad sam već prozvan kao svjedok navodnog postojanja nekih dokumenata Europske komisije o načinu na koji je Hrvatska 2013. provodila, odnosno donijela Zakon o europskom uhidbenom nalogu, mogu reći da zaista nisu postojali nikakvi tajni dokumenti Europske komisije o tome", kazao je Mimica Hini. Naglasio je kako se radilo o "normalnoj, uobičajenoj raspravi između tadašnje povjerenice za pravosuđe Viviane Reding i tadašnje hrvatske vlade o tome kako osigurati jedinstvenu primjenu europskog uhidbenog naloga, vezano uz tzv. lex Perković". "Ta rasprava i razina razmjene argumenata između povjerenice Reding i hrvatske vlade bila je niskoga intenziteta, nije se radilo o nikakvom dovođenju Hrvatske na rub europskog kredibiliteta, kako se danas pretjerano želi stvar prikazati", tvrdi Mimica. Podsjetio je kako je tada postignuto suglasje između vlade Zorana Milanovića i EK te kako je sporni zakon Hrvatska promijenila. "Postignut je dogovor, koji samo potvrđuje da se radilo o razmjeni argumenata i komunikaciji koja je bila uspješna. Tu nije bilo ničeg posebno dramatičnog u odnosu EK i hrvatske vlade. Uvjeren sam da osim tadašnje predsjednika EK Barrosa, povjerenice Reding i mene kao člana EK tada nitko drugi od članova EK praktično nije ni znao o čemu se radi ni o načinu na koji EK inzistira na jedinstvenoj primjeni europskoga uhidbenog naloga, jer to nikad nije niti raspravljano na sjednici Komisije, ni na jednom sastanku", istaknuo je Mimica. >> 'Mustač je ovlastio Perkovića da počne pripreme za likvidaciju'. Tužitelj: Bit će poslani na odsluženje u Hrvatsku