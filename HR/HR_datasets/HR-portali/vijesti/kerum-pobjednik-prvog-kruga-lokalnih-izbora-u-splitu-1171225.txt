Željko Kerum je s 29,16% osvojio najveći postotak glasova u prvome krugu lokalnih izbora u Splitu, sudeći prema prvim rezultatima DIP-a. Iza njega je HDZ-ov Andro Krstulović Opara sa 25,00 %, slijede Marijana Puljak 20,93%, Aida Batarelo 7,25%, Ante Čikotić 6,24% , Dragan Markovina s 3,38% , Goran Jugović - 1,96% , Ivo Baldasar -  0,86% te Mihael Darko Burazin s 0,70%. Što se tiče lista za Gradsko vijeće, HDZ je osvojio 24,26% glasova odnosno 10 mandata, iza njih je Kerumov HGS s 18,54% glasova i 9 vijećničkih mandata, a na trećem stranka Pametno sa 17, 89 % i 7 zastupnika.. Slijedi SDP s 11,18 % odnosno 5 mandata, a prag prelazi i Most s 10,57% glasova odnosno 4 zastupnika u Gradskom vijeću. U stožeru Željka Keruma ovacijama su dočekani rezultati izlaznih anketa prema kojima sigurno ulazi u drugi krug. - Poštovani mediji, dragi moji suradnici! Hvala što ste mi dali podršku, hvala štio ste radili sa mnom zadnjih 100 dana. Postigli smo vrhunske rezultate bez PR agencije koja bi nam vodila izbore. Mi vodimo i očekujem da će tako i ostati. Zahvaljujem biračima koji su nama dali glas, ne meni nego nama jer čovjek ne može živjeti sam. Znači, građani Splita su mi dali šansu i podršku da ostvarim ono što u prošlom mandatu nisam stigao. Sada ću ostajati na poslu cijeli dan i 24 sata ako treba! - poručio je Kerum uz skandiranje: "Žele! Žele!". Dodao je kako je do izbora ostalo 15 dana, a on očekuje kako će glasači Mosta i Marijane Puljak, ako se oan ne plasira u drugi krug, glasati za njega.. - Neću nasijedati na provokacije konkurencije. Konkurent, ako bude on, evidentno je nervozan. Mi ćemo mirno razgovarati s građanima Splita o projektima i problemima, grad ne funkcionira već šest mjeseci - poručio je Kerum koji naglašava kako nije iznenađen ulaskom u drugi krug.   Dobre vijesti o ulasku u drugi krug Andro Krstulović Opara dočekao je u prostorijama HDZ-a. - Ovo je sjajna vijest za Split i izvrstan rezultat za HDZ koji u posljednjih 27 godina za gradonačelnika nije osvojio toliko glasova. Građani su pokazali da im je dosta baltazarovkse politike koja je pogodovala samo nekima, rekao je Opara.   - Hvala građanima koji mi daju svoj glas i ja ću biti gradonačelnik svih ljudi, dodao je Opara i pozvao Splićane da u što većem broju izađu na izbore u drugom krugu. U stožeru stranke Pametno vlada vesela atmosfera iako se kandidatkinja Marijana Puljak prema rezultatima izlaznih anketa nije plasirala u drugi krug.  - Vrlo smo zadovoljni rezultatom koji smo postigli za Gradsko vijeće Splita. Udvostručili smo broj vijećnika, točnije ostanu li takvi rezultati imat ćemo ih 7 ili 8 - izjavila je Puljak i poručila kako će buduća gradska vlast u stranci Pametno imati konstruktivnog partnera i kontrolora.  Nije Željela komentirati rezultate izlaznih anketa za gradonačelnika, već čeka prve neslužbene rezultate. - Kako smo čuli s terena, drastično se povećala izlaznost nakon 17 sati pa bi to moglo utjecati na rezultate. U konobi u Lori gdje Željko Kerum sa suradnicima i simpatizerima čeka rezultate, atmosfera je vesela, ali euforije nema. Kerum ima virozu i povišenu temperaturu, a i svi su svjesni da ih još čeka težak zadatak u drugom krugu. - Građani Splita dali su nam povjerenje i ja im se zahvaljujem. Vodimo sada, a vodit ćemo ja mislim i u drugom krugu. Vodio sam mirnu kampanju, nisam se sukobljavao ni s HDZ-om ni sa SDP-om, osim s nekorektnim pojedincima, kojih je bilo – poručio je Kerum i najavio kako će u drugom krugu voditi afirmativnu kampanju. U prostorijama HDZ-a također nema slavlja i euforije iako je njihov kandidat Andro Krstulović Opara vrlo izgledan protukandidat Kerumu u drugom krugu. Izjavio je kako očekuje da će uspjeti nadoknaditi Kerumovu prednost iz prvog kruga i najavio da će biti gradonačelnik svih građana Splita. Jako dobro stoji Blaženko Boban, HDZ-ov kandidat za župana koji je u 22,30 imao više od 40% glasova, je zadovoljan. - Sve jedno mi je tko će biti sa mnom u drugom krugu. Dvojica mojih protukandidata zajedno imaju glasova koliko ja sam - rekao je Boban. Arsen Bauk (SDP) i Miro Bulj (Most) vodili su gotovo "mrtvu utrku" za drugo mjesto, odnosno ulazak u drugi krug. U 22,45 Bauk je imao 22,13%, a Bulj 21,64%. Nešto manje od 1,2 milijuna birača, 35,2 posto, gotovo isto kao i prije četiri godine, izašlo je do 16,30 sati na lokalne izbore, objavilo je Državno izborno povjerenstvo (DIP) u 17 sati. Do 16,30 sati glasovalo je milijun i 190 tisuća birača, prije četiri godine svoju je dužnost do tog vremena obavilo milijun i 184 tisuće birača, dakle šest tisuća manje. U postotcima, odaziv je ove godine oko 2,2 posto veći nego 2013. No, treba napomenuti da se prije četiri godine odaziv mjerio do 16 sati, te da ove, u odnosu na 2013., glasuje 39.500 birača manje, navode iz DIP-a. Gospić je grad s najvećim odazivom (51,9 posto), slijede ga Krapina (43,1) i Varaždin (36,9 posto). Najmanje građana na birališta je izašlo u Rijeci, svega 27,7 posto. Na lokalnim se izborima za oko 9.500 mjesta natječe se 47. 601 kandidat. Bira se 20 župana, gradonačelnik Zagreba, grada koji ima i status županije te još 555 gradonačelnika i općinskih načelnika kao i njihovi zamjenici. Zamjenici župana iz reda nacionalnih manjina biraju se u 11 županija, zamjenici gradonačelnika u 16 gradova, a zamjenici općinskih načelnika u 35 općina.   Kad je riječ o predstavničkoj vlasti, bira se 836 članova županijskih skupština, 2266 članova gradskih skupština i vijeća i 5152 članova općinskih vijeća.   Podsjećamo, Splitski HDZ je u nedjelju, na dan održavanja lokalnih izbora u Splitu, uputio prigovor Gradskom izbornom povjerenstvu (GIP) tražeći da ono intervenira i prekine oglašavanje strake Pametno na portalu splitskidnevnik, kojim se, kako navodi HDZ, krši izborna šutnja, a uz prijavu dostavio je i fotografiju kojom potkrepljuje svoj prigovor GIP-u. Tijekom dana Gradski odbor Hrvatske demokratske zajednice (HDZ) Grada Splita zaprimio je više poziva građana koji su prosvjedovali zbog kršenja izborne šutnje od stranke 'Pametno', koja se danas oglašava na portalu splitskidnevnik RTL,  stoji u prijavi splitskog HDZ-a koja je poslijepodne dostavljena medijima.  Po tvrdnjama splitskog HDZ, navedenim djelovanjem krši se izborna šutnja, pa u prijavi, "mole Gradsko izborno povjerenstvo da žurno intervenira i prekine oglašavanje stranke Pametno za vrijeme izborne šutnje." Uz prijavu splitski HDZ je dostavio i fotografiju na kojoj je amblem s natpisom "Srcem & idejama za Split Pametno," i na kojoj je, po tumačenju splitskog HDZ-a "vidljivo opisano kršenje izborne šutnje na današnji dan."