Petstotinjak učenika s otoka Paga jučer je trčalo središtem Kolana kako bi, sudjelujući u humanitarnoj akciji, pomogli Pažanki Eni Škoda (8), djevojčici koja ima rijetku genetsku bolest kostiju. Ena je dosad prošla sedam operacija u Hrvatskoj i dvije u Austriji, a novac joj je potreban kako bi u listopadu ove godine mogla ponovno otići na operaciju u Beč. - Nakon što smo s Enom prošli sedam operacija u vodećoj ortopedskoj zagrebačkoj bolnici na Šalati, liječnici su Eni preporučili amputaciju noge, što nije dolazilo u obzir, ili liječenje u inozemstvu, što je jako skupo - rekli su Enini roditelji Ivana (38) i Marino (38) dodavši da je HZZO platio prve dvije operacije u austrijskoj ortopedskoj bolnici Orthopaedisches Spital Speising, a hoće li i treću, tek trebaju odlučiti. - Mi nemamo dovoljno ni za popratne trošove odlazaka u Austriju, no nekako se borimo - rekli su Enini mama i tata naglasivši da austrijski liječnici vjeruju da postoji 80 posto šansi za izlječenje njihove djevojčice. Ena će morati podnijeti još niz operacija, a u doba puberteta očekuje se da će uspjeti stati na svoje noge. Naime, Ena od rođenja boluje od neurofibromatoze, bolesti zbog koje joj se kost lijeve potkoljenice stalno lomi. Prvi put ju je slomila čim je prohodala, a nakon svakog loma kost joj jako sporo zacjeljuje. Ena hoda uz pomoć ortoze, a donedavno su je roditelji nosili ili vozili u kolicima. Organizatori su humanitarnu utrku nazvali “Djeca trče za Enu Škoda’’, a održana je u sklopu projekta “Travanj - mjesec zdravog života na otoku Pagu’’, u organizaciji TZ-a Kolan i Run Croatije. Djeci koja su sudjelovala u utrci dvije sirane iz Kolana poklonile su sireve i piće. Eni možete pomoći uplatom na žiro račun Erste banke HR4624020063102794848, poziv na broj HR02-3102794848.   