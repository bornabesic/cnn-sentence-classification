Današnje glasovanje o povjerenju ministru financija Zdravku Mariću konačno će pokazati uživa li ijedna strana povjerenje većine svih zastupnika u Saboru. Ako je vjerovati izjavama koje su jučer zastupnici davali, oporbena inicijativa za opoziv Marića mogla bi dobiti podršku 77 zastupnika. Iz SDP-a, koji je i pokrenuo Marićev opoziv, poručuju da će se na glasovanju pojaviti svi njihovi zastupnici, pa čak i Milanka Opačić, koja je dan prije najavila da bi mogla izostati iz obiteljskih razloga. Još je nejasno hoće li na glasovanje doći i Tomislav Saucha, koji je otišao iz stranke pritisnut istragom USKOK-a zbog afere “Dnevnice”, ali je i dalje član Kluba SDP-a i računaju ga kao jednog od onih koji će glasovati protiv Marića. Uz 37 SDP-ovih zastupnika, inicijativu podržavaju zastupnici HNS-a, HSS-a, IDS-a, Živog zida i Snage, HSU, Ivan Lovrinović iz Promijenimo Hrvatsku, nezavisni Željko Lacković te zastupnici Mosta. Iako je među 77 onih na koje računa oporba svrstala i nezavisnog Marina Škibolu, on sam nije potvrdio da će glasovati za Marićev opoziv. Da će Škibola glasovati protiv Marića, uvjeren je čelnik Živog zida Ivan Vilibor Sinčić. Most je zatražio da se zastupnici pojedinačno izjašnjavaju o podršci Mariću. Po naputku ili savjesti Stav naše koalicije – zastupnici Živog zida, Ivan Lovrinović, Goran Aleksić i Marin Škibola neće poduprijeti gospodina Zdravka Marića i mi smo za njegovu smjenu – poručio je Sinčić, no njegov stranački kolega Ivan Pernar u sabornici je kazao kako mu je Škibola rekao da će glasovati po savjesti. Pojave li se svi ti zastupnici na glasovanju, Marić bi trebao pasti. Premijeru Andreju Plenkoviću po saborskom će poslovniku tada preostati samo dvije mogućnosti – da predloži novog ministra ili podnese ostavku. Poslovnik, međutim, nije predvidio rok u kojem to mora učiniti, što znači da bi cijeli posao teoretski mogao odgoditi za razdoblje nakon lokalnih izbora. Vlada bi, međutim, do tada morala raditi s čak pet ministara manje, no HDZ-ovi zastupnici s kojima smo jučer razgovarali ne vjeruju u takav scenarij i kažu kako bi u slučaju Marićeva pada jedino logično bilo zaključiti da parlamentarna većina više ne postoji i ići na nove izbore. Tema samoraspuštanja Sabora, kojim je, podsjetimo, pala i prošla Vlada, jučer se pojavila među zastupnicima, a da to postoji kao ideja i u Mostu, dala je naslutiti izjava Nikole Grmoje koji je rekao da je Most spreman za raspuštanje Sabora i nove izbore. Dovoljno je da netko taj prijedlog sutra pošalje u proceduru, da se to odmah uvrsti na dnevni red te da 76 ruku digne za to. U 76 ruku za opoziv Marića ne vjeruje premijerov savjetnik Vladimir Šeks, koji tvrdi da njemu dostupne informacije govore upravo suprotno. – Sve meni dostupne informacije kažu da će ministar Marić biti spašen, odnosno da neće biti 76 ruku za njegov opoziv – rekao nam je jučer Vladimir Šeks, uvjeren da oporba blefira. Tvrdi da u HDZ-u ne vlada nervoza te ostaje pri tezi da se rasplet situacije, u slučaju da Marić preživi glasovanje, može dogoditi u razumnom roku od 30 dana od dana smjene Mostovih ministara, i to po Zakonu o Vladi. Dakle, to bi bilo do 27. svibnja. U tom scenariju Plenković bi u roku tih 30 dana, nakon prvog kruga lokalnih izbora, sastavljao potrebnu saborsku većinu iz koje bi proizašli i novi ministri. Iako postoji teoretska mogućnost da premijer već danas predloži nove ministre, Šeks kaže da to nije realno. Kada o Petrovu? Međutim, HDZ-u je nepoznanica hoće li predsjednik Sabora Božo Petrov zahtjev za svojim opozivom staviti na glasovanje sutra nakon glasovanja o ministru Mariću ili će prekinuti sjednicu Sabora i odrediti nastavak u nekom drugom terminu. HDZ bi na takvu odluku mogao tek protestirati i upozoravati da Petrov više nema legitimitet te da je nemoralno da i dalje sjedi u fotelji predsjednika Sabora, no činjenica je da mu saborski Poslovnik omogućuje i takav manevar. Situacija je jučer postala dodatno intrigantna jer je iz Ureda predsjednice RH stigla informacija da Kolinda Grabar-Kitarović u petak poziva sve parlamentarne stranke na razgovor kako bi se osobno uvjerila u odnos snaga u parlamentu. – Predsjednica je jedina osoba koja objektivno, poštujući Ustav, može u razgovorima utvrditi postoji li parlamentarna većina – rekao je izvor iz Ureda predsjednice. Taj je sugovornik poručio da će se predsjednica striktno držati Ustava i paziti na stabilnost države na hipotetsko pitanje može li išta poduzeti ako utvrdi da većina ne postoji i u slučaju da ministar financija preživi glasanje. 