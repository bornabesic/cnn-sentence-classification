Cijene nafte porasle su u ponedjeljak na međunarodnim tržištima iznad razine od 52 dolara budući da je u fokusu tržišta ponovo bio dogovor Organizacije zemalja-izvoznica nafte (OPEC) o smanjenju proizvodnje. Na londonskom je tržištu cijena barela porasla 64 centa u odnosu na prethodno zatvaranje i iznosila je 52,57 dolara. Na američkom tržištu barelom se trgovalo po 51 cent višoj cijeni, od 50,32 dolara. Saudijski ministar za energetiku Khalid al-Falih kazao je u ponedjeljak da je uvjeren da bi na sastanku OPEC-a krajem idućeg mjeseca mogao biti postignut sporazum na globalnoj razini o ograničavanju opskrbe naftom. Dodao je i da će se ovih dana u Istanbulu sastati s ruskim ministrom Aleksandrom Novakom kako bi razgovarali o ruskoj reakciji na rujanski dogovor OPEC-a. Najavio je i sastanak tehničkog odbora članica OPEC-a i zemalja koje nisu u sastavu kartela, na rasporedu za dva tjedna. Ruski ministar kazao je pak da Moskva preferira zamrzavanje razine proizvodnje. "Načelno ćemo razmotriti prijedlog, ali mislim da bi nama više odgovaralo zadržavanje određene razine proizvodnje", izjavio je Novak na Svjetskom energetskom kongresu u Istanbulu. OPEC je na energetskom forumu krajem rujna u Alžiru postigao dogovor o smanjenju proizvodnje na 32,5 do 33 milijuna barela dnevno. Trenutno proizvode rekordnih 33,6 milijuna barela dnevno. Dogovor je prošlog tjedna potaknuo rast cijena nafte a špekulante na rekordno povećanje pozicija u kojima špekuliraju s rastom cijena na londonskom tržištu, pokazali su najnoviji podaci InterContinental Exchangea (ICE). Analitičari ABN Amroa oprezniji su u ocjeni OPEC-ova sporazuma, podsjetivši da članice grupe u više navrata nisu realizirale dogovor o smanjenju proizvodnje. "Dodatnu sumnju u realizaciju potpiruje spoznaja da neke članice žele da ih se tretira kao iznimke", kažu analitičari, aludirajući na Libiju i Nigeriju, čija je proizvodnja smanjena zbog nereda. Odvojeno je OPEC danas objavio da je referentna cijena barela košarice njegove nafte u petak iznosila 48,58 dolara, što znači da je porasla 74 centa u odnosu na prethodni dan trgovanja. Rusija je spremna sudjelovati u prijedlogu OPEC-a o smanjenju proizvodnje nafte, izjavio je u ponedjeljak ruski predsjednik Vladimir Putin na energetskom kongresu u Istanbulu. Putin je rekao da su niske cijene nafte dovele do smanjenja investicija u globalni energetski sektor što će se u određenom trenutku pretvoriti u deficit i izazvati nove "nepredvidive skokove" cijena. "Zbog toga u sadašnjoj situaciji smatramo da je zamrzavanje ili čak smanjenje proizvodnje nafte jedina ispravna odluka za održanje stabilnosti globalnog energetskog sektora", istaknuo je. "Rusija je spremna priključiti se zajedničkim mjerama o ograničavanju proizvodnje i poziva ostale izvoznice nafte da to učine", rekao je Putin. Nije precizirao do koje je razine Rusija spremna ograničiti svoju proizvodnju. Ruska proizvodnja nafte skočila je u rujnu za gotovo četiri posto u odnosu na prethodni mjesec ili na 11.11 milijuna barela dnevno. To je novi rekord u postsovjetskom razdoblju, pošto su naftne tvrtke pojačale bušenje nafte zbog povoljnijih cijena na tržištu. Na londonskom je tržištu cijena barela prošloga tjedna porasla oko 4 posto, na 49,06 dolara, dok je na američkom tržištu barel poskupio 8 posto, na 48,24 dolara. Uspon cijena nafte zahvaljuje se dogovoru članica OPEC-a o smanjenju proizvodnje kako bi poduprle cijene, koje su već dugo pod pritiskom zbog prevelike ponude. To je prvi takav sporazum OPEC-a od 2008. godine. Detalji, uključujući kvote za svaku pojedinu zemlju i podatke o provedbi sporazuma, bit će utanačeni na službenom sastanku OPEC-a u Beču 30. studenoga. Putin je u ponedjeljak stigao u Istanbul, prvi put nakon izbijanja krize u odnosima s Turskom zbog rušenja ruskog borbenog zrakoplova nad Sirijom u studenom prošle godine. Osim sudjelovanja na energetskom kongresu trebao bi se susresti s turskim predsjednikom Recepom Tayyipom Erdoganom. Dvojica čelnika dvaput su se susrela od lipnja kada su se dogovorili oko normalizacije odnosa - u Putinovom rodnom gradu Sankt Peterburgu i na marginama summita G20 u Kini.