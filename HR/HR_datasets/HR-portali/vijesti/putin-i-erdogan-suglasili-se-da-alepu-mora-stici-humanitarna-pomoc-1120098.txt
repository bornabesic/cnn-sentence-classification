Ruski predsjednik Vladimir Putin rekao je u ponedjeljak da se s turskim predsjednikom Recepom Tayyipom Erdoganom suglasio o važnosti dopreme humanitarne pomoći sirijskome gradu Alepu.  "Zajedničko nam je stajalište da se mora učiniti sve kako bi se dostavila humanitarna pomoć Alepu. Jedino je pitanje... stvoriti uvjete sigurnosti za isporuku pomoći",  rekao je Putin nakon razgovora s Erdoganom.  Turski predsjednik izrazio  je uvjerenje da će se ubrzano odvijati normalizacija odnosa s Rusijom, nakon krize izazvane turskim rušenjem ruskog borbenog zrakoplova blizu granice Sirije. "Razgovarali smo... kako surađivati, napose u humanitarnoj pomoći za Alep, kakvu strategiju primijeniti da bi narod Alepa pronašao mir. Dogovorit ćemo s našim ministrima vanjskih poslova i najvišim vojnim zapovjednicima i obavještajnim časnicima", rekao je Erdogan. Dvije zemlje sudjeluju u Siriji sa suprotstavljenih pozicija. Rusija je prije godinu dan počela kampanju zračnih udara kao podršku vosjci sirijskog predsjednika Bashara al-Assada protiv pobunjenika koji ratuju protiv njega, a Turska podupire pobunjenika i želi da Assad ode s vlasti. U subotu je Rusija stavila veto na francuski nacrt rezolucije Vijeću sigurnosti UN-a kojim se traži prekid zračnih napada i vojnih letova nad Alepom, no ni ruski prijedlog nije prošao jer nije dobio minimalno potrebnih devet glasova. Putinov posjet Turskoj prvi je nakon rušenja ruskog zrakoplova na koji je Putin reagirao uvođenjem sankcija Turskoj. Odnosi su zatoplili u lipnju kada je Putin prihvatio pismo u kojemu Erdogan izražava žaljenje zbog incidenta. Kriza u odnosima s Moskvom nanijela je udarac turskome turizmu, jer je dolazak ruskih turista u hotele na sredozemnoj obali drastično pao. >> Rusija poručila građanima: Uskoro bi se mogao dogoditi nuklearni rat s državama Zapada 