– Mi smo jako zainteresirani za nogomet, sponzoriramo Real Madrid i jako volimo Luku Modrića. On će možda biti i putnik na našem prvom letu Zagreb – Dubai 1. lipnja – otkrio nam je na berlinskoj burzi turizma ITB drugi čovjek zračnog prijevoznika Emirates iz Dubaija Thierry Antinori, najavljujući svakodnevne letove cijele godine između ova dva grada.  To je najveći zračni prijevoznik na Bliskom istoku i jedan od najboljih u svijetu, prema glasovima putnika, a koji s 4000 letova tjedno povezuje Dubai sa 150 gradova u 70-ak zemalja. – Jako smo zadovoljni što ćemo povezati Zagreb s Emiratima, ali i s Bliskim istokom, Azijom, Australijom... Hrvatsku praktički spajamo s 40 gradova u tom dijelu svijeta, a na letovima očekujemo popunjenost 70-80 posto. Siguran sam da će linija donijeti nove turiste Hrvatskoj i doprinijeti gospodarskoj suradnji – kazao je Antinori. Cijene karata za Dubai oko tri tisuće kuna Zagreb i Dubai povezivat će širokotrupni avioni s 350 sjedala, a cijena povratne karte za Dubai stajat će oko tri tisuće kuna. Zadovoljan je i hrvatski ministar turizma Gari Cappelli. – To je prilika da Hrvatsku približimo Aziji i osvojimo nova tržišta, za trenutak kad se u arenu vrate konkurenti koji su sada u problemima – kaže Cappelli koji, ohrabren razgovorima u Berlinu, prognozira do 10 posto više gostiju i prihoda u 2017. prema 2016. To bi moglo značiti više od milijun novih turista u 2017. te rast lanjskih prihoda od oko osam milijardi eura za 800.000 eura. “Sve su vijesti pozitivne. I to ne samo za obalu. Avioprijevoznik Euro Wings ozbiljno razmišlja da sezonsku liniju Stuttgart – Osijek produlji na cijelu godinu, za ovu su prema Hrvatskoj povećali broj sjedala 43 posto, a već planiraju novi rast u 2018. od 30 posto – kaže Cappelli. Pozitivi koja na berlinskoj burzi vlada prema Hrvatskoj doprinosi i naš "zimmer frei". Europa se, naime, bori s bumom iznajmljivanja privatnih kuća i stanova, manje više mimo svake zakonske regulacije. Procjene Europske udruge turističkih iznajmljivača (EHHA) govori da se u Europskoj uniji na taj način renta čak 20 milijuna kreveta, da u stanovima i kućama odsjeda oko 45 milijuna turista i da se tu godišnje zavrti 80 milijardi eura. - Hrvatska je pozvana kao primjer dobre prakse da predstavi svoju zakonsku regulativu i model funkcioniranja obiteljskog smještaja, budući da u većini zemalja EU to pitanje nije regulirano. U nekim se zemljama, recimo, odvija kao da se radi o običnom podstanarstvu, a ne turizmu - kaže Nedo Pinezić, predsjednik Zajednice obiteljskog smještaja pri HGK. >>Zračna luka Franjo Tuđman premala! Premalo stajanki za zrakoplove, izlaza manje nego na starom terminalu >>Zagrebački aerodrom na Plesu, kao mali Charles de Gaulle? U nastavku dana ministar Cappelli također se sastao i s direktorom sajma ITB i državnom tajnicom dr. Iris Gleicke. Ministar Cappelli upoznao je državnu tajnicu Gleicke s turističkom ponudom Hrvatske te naglasio kako je Njemačka oduvijek bila zemlja prijatelj Hrvatske, izvijestili su iz Ministarstva. Ministar Cappelli također je predstavio projekt na kojem se radi s ADAC-om (ADAC (Allgemeiner Deutscher Automobil Club – najveći njemački i europski automobilski klub), a riječ je o organizaciji Oldtimer Rallyja iduće godine u Hrvatskoj. Navečer će se ministar u njemačkom Bundestagu sastati s predsjednicom Odbora za turizam Heike Bramer te će poslije sudjelovati na prezentaciji zemalja uz Dunav u predstavništvu savezne pokrajine Baden Wuerttemberg, stoji u priopćenju Ministarstva. (Vecernji.hr)