Iako su se nakon kritike bivšeg ministra i bivšeg člana Predsjedništva SDP-a Miranda Mrsića nezadovoljni članovi te stranke primirili i odlučili ne napadati aktualno vodstvo, situacija u SDP-u daleko je od idile. Loš tajming Riječ je o kratkotrajnom zatišju do kraja lokalnih izbora jer većina članova SDP-a s kojima smo razgovarali smatra da je njihov kolega Mrsić odabrao loš tajming za napad. I da će vremena za to itekako biti. Neki naši sugovornici uvjereni su da će još u nedjelju navečer, kada krenu “kapati” rezultati s terena, krenuti koordinirane akcije protiv Davora Bernardića i njegovih najbližih suradnika, koje će se nastaviti i dalje iz dana u dan. I pitanje je u što se to sve može izroditi. Hoće li Bernardić uspjeti amortizirati napade ili će se čak pronaći i pet županijskih organizacija SDP-a koje će zatražiti sazivanje izvanredne izborne konvencije? Sve su opcije otvorene. – Kritična masa postoji. SDP je zatrpan mailovima građana da se Bernardić povuče – kaže naš izvor iz SDP-a. Da napadi neće stati, svjesni su i ljudi odani Bernardiću koji ističu da sve to što se događa itekako šteti stranci. Slažu se i s time da je Bernardić učinio niz propusta, ali i naglašavaju da mu se cijelo vrijeme “sapuna daska”, pa čak i šire neistine. Poput priče da je, kaže, htio izbaciti Miranda Mrsića iz stranke jer je kritizirao njega i njegove najodanije suradnike zbog lošeg izbornog rezultata. Na sjednicu Predsjedništva Bernardić, kaže, nije ni došao s tim prijedlogom, a ono o čemu su se svi složili jest da je Mrsić izabrao potpuno krivi tajming jer se kritika ne iznosi između dva kruga izbora zato što je tako naštetio kandidatima koji u drugom krugu imaju šanse za rezultat. Ne računa na bivšeg ministra Ipak, ono što je neke u Predsjedništvu zbunilo Bernardićev je istup u intervjuu Jutarnjem listu u kojem je u subotu, nakon spomenutog Predsjedništva, na kojem je odlučeno da protiv Mrsića neće biti sankcija, izjavio da stranka više ne računa na bivšeg ministra i da je sam sebe svojim postupkom izbacio iz stranke. Jer, osim što se to kosi sa stavom Predsjedništva, kosi se i s Bernardićevim pozivom svim članovima koji su iz SDP-a izbačeni zbog verbalnog delikta natrag u stranku. A neki drže da je svojim istupom poslao i poruku svim članovima da njihovo mišljenje nije važno i da ih se neće slušati ako budu govorili nešto što se vodstvu ne sviđa. Pitaju se i na koga se poziv točno odnosi jer je jedini poznati slučaj izbacivanja zbog verbalnog delikta iz SDP-a onaj Aleksandre Kolarić koja je kritizirala bivšeg šefa Zorana Milanovića zbog lex Perković. A ona pak ponovni zahtjev za povratak u SDP ne kani podnositi i poručuje da je svoj zadnji poslala još u rujnu prošle godine i da je sad sve na vodstvu. Ili može riješiti njezinu molbu ili poništiti odluke o izbacivanju. – Prava promjena znači da se prestane s politikom bivšeg vodstva. A to pak znači i kraj političkih eliminacija. I tu je moje ime samo najpoznatije. Postoji cijeli niz ljudi koji su se zamjerili bivšem vodstvu na Iblerovu trgu ili pak svojim lokalnim vodstvima i zbog toga bili izbačeni i eliminirani. Odluka da se te ljude vrati mora biti odluka iza koje će stati vodstvo stranke – naglašava  Kolarić.