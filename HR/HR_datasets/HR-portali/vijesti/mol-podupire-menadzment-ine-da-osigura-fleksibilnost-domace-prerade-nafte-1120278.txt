MOL podupire menadžment Ine u nastojanjima da osigura fleksibilnost domaće prerade nafte i jača sigurnost opskrbe, kao i da optimizira imovinu kompanije te minimizira njezine gubitke, navodi se u izjavi mađarske kompanije u povodu transporta 600 tona sirove nafte s hrvatskih naftnih polja na preradu u riječku umjesto u sisačku rafineriju. "MOL, kao najveći dioničar Ine, u potpunosti podupire menadžment Ine u njegovim nastojanjima da osigura fleksibilnost prerade domaće nafte i optimizira imovinu kompanije, dok ujedno jača sigurnost opskrbe u Hrvatskoj", kaže se u utorak objavljenoj izjavi mađarske kompanije. Operativna odluka o transportu 600 tona, što predstavlja otprilike 1 posto ukupne mjesečne domaće proizvodnje sirove nafte, u riječku rafineriju, koja ima kapacitet od 4 milijuna tona, što premašuje veličinu hrvatskog tržišta, korak je u tom smjeru, tvrde u MOL-u.  "MOL će, kao odgovorni dioničar, nastaviti podupirati menadžment Ine u njegovim naporima da poboljša njezine operacije, optimizira njezinu imovinu i minimizira njezine gubitke u skladu s najboljim interesima Ine. Jačanje Inine konkurentnosti i profitabilnosti je u interesu Ininih dioničara, uključujući i MOL-a", zaključuje se u priopćenju. U noći s petka na subotu u riječku rafineriju prevezena je kompozicija od 12 vagona odnosno oko 600 tona domaće sirove nafte iz Graberja Ivanečkog. Do sada se domaća nafta uobičajeno prerađivala u sisačkoj rafineriji pa su sindikalni predstavnici izrazili nezadovoljstvo držeći da je to novi udar na Sisak i sisačku rafineriju, ali i na institucije države. Ministar gospodarstva u tehničkoj vladi Tomislav Panenić u subotu je izrazio nezadovoljstvo zbog toga što je bez znanja hrvatskih članova nadzornog odbora i uprave Ine prevezena domaća nafta u riječku rafineriju, a potpredsjednik tehničke Vlade Božo Petrov najavio je da će njegova stranka Most nezavisnih lista tražiti sankcije. Ina je priopćila kako je u petak, 7. listopada organizirala prijevoz nafte željeznicom s ciljem testiranja sustava takvoga prijevoza, navodeći da je ispitana njegova funkcionalnost kao opcija koja bi se u budućnosti mogla koristiti "kako bi se osigurala fleksibilnost prerade domaće nafte". "Navedeno testiranje održano je nastavno na ispunjenje svih tehničkih i operativnih preduvjeta, uključujući i dostupnost tanka u Rafineriji nafte Rijeka te dovršetak radova na instalaciji za prihvat sirove nafte, kao i pogodne vremenske uvjete. Nadalje, logistika sirovine i proizvoda je operativno, a ne dioničarsko pitanje", priopćili su u ponedjeljak iz Ine, uz napomenu da sisačka rafinerija nastavlja s preradom 25. listopada. U ponedjeljak se sastao i Stožer za obranu Rafinerije nafte Sisak koji je najoštrije osudio postupak MOL-a zbog prevoženja 600 tona domaće sirove nafte iz Graberja Ivanečkog u Rijeku bez znanja hrvatskih članova Uprave i suprotno odluci ministra gospodarstva te je zatražio da odgovorni budu prozvani i kažnjeni, a zatražio je i očitovanje predsjednice Republike Kolinde Grabar-Kitarović i mandatara Andreja Plenkovića te nadležnih institucija. >> Stožer za obranu Rafinerije nafte Sisak: Uputit ćemo Plenkoviću zahtjev za hitni prijam