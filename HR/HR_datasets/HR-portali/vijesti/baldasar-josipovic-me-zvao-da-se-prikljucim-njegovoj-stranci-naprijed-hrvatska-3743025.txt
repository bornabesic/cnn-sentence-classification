Splitski gradonačelnik Ivo Baladsar izjavio je u srijedu da ga je bivši predsjednik Republike Hrvatske i sadašnji predsjednik stranke Naprijed Hrvatska Ivo Josipović zvao da se priključi toj stranci nakon što je Predsjedništvo SDP-a raspustilo splitski SDP kojemu je on bio predsjednik. "Imam poziv od Josipovića i razgovarali smo o tome da uđem u njegovu stranku, ali nisam još ništa odlučio", rekao je Baldasar novinarima. Istaknuo je kako je s Josipovićem, koji ga zove u svoju stranku, "bio i ostao u jako dobrim odnosima" te da je Josipović čovjek koji je "sigurno lijevo", ali unatoč tome SDP kaže da je "otišao u desnicu". "Nisam ja otišao u desnicu, nego su napravili nekoliko medijskih spinova prikazujući me kao čovjeka koji je otišao gotovo u ustaštvo, ali to je notorna glupost", rekao je Baldasar. Na pitanje na koje će biračko tijelo u Splitu ciljati na izborima za splitskoga gradonačelnika budući da je najavio da će se ponovno kandidirati na tu dužnost 2017., Baldasar je odgovorio kako "i dalje računa na jedan dio biračkog tijela ljevice, ali i centra". Ponovio je da je, nakon što je raspušten splitski SDP, sada "nezavisni gradonačelnik" te da će grad s njim na čelu funkcionirati normalano do kraja mandata. "Revoltiran sam bio što se grad Split kao drugi u državi ne tretira na ravnopravan način. Split nije imao onu podršku koju kao drugi grad u državi treba imati, nije imao ni financijsku ni operativnu pomoć, i to je jedan od ključnih razloga mojeg sukoba", rekao je Baldasar tumačeći svoj odnos s vodstvom SDP-a.