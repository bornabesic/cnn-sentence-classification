Croatia Airlines prodala je pet pari svojih jutarnjih slotova (pravo na slijetanje i polijetanje) u londonskoj zračnoj luci Heathrow američkom Delta Airlinesu za 19 milijuna dolara. Tu su nam informaciju potvrdili u hrvatskoj nacionalnoj kompaniji, uz objašnjenje da cijela transakcija još nije dovršena. Ugovor o prodaji slotova je potpisan i još se sređuje popratna dokumentacija. Delta će tih pet slotova preuzeti 1. travnja ove godine. Croatia Airlines tako je zadržala četiri popodnevna slota na Heathrowu, i to ponedjeljkom, srijedom, petkom i subotom, te će i dalje biti prisutna na jednom od najvećih svjetskih aerodroma. U hrvatskoj nacionalnoj kompaniji navode da će novac od prodaje slotova upotrijebiti za razvoj kompanije odnosno investicijsko održavanje. Potpisivanjem ugovora s Deltom tako je završena sapunica o prodaji Croatijinih slotova na Heathrowu u koju je uprava te kompanije krenula prije nekoliko mjeseci uz objašnjenje da na liniji Zagreb – London već godinama ostvaruje gubitke i da će novcem od prodaje slotova pokriti dio troškova od 30 milijuna dolara za investicijsko održavanje motora. No cijeli proces prodaje slotova bio je zaustavljen na neko vrijeme, i to na zahtjev ministra mora, prometa i infrastrukture Olega Butkovića i ministra državne imovine Gorana Marića koji su zatražili od uprave Croatije Airlinesa da izradi sve scenarije kako bi tvrtka mogla pozitivno poslovati i prodaja slotova bila je obustavljena dok se ne iscrpe sve druge mogućnosti. Croatia Airlines je tako na kraju prodala samo dio, doduše vredniji, svojih slotova na Heathrowu.  >> Pogledajte kako su izgledala prva testiranja pristajanja zrakoplova na novi putnički terminal zagrebačke zračne luke