Predsjednik Vlade i HDZ-a Andrej Plenković razgovarao je jutros s potpredsjednikom stranke Zlatkom Hasanbegovićem koji se odlučio kandidirati na listi nezavisne Brune Esih u Zagrebu, što je apsolutno u suprotnosti sa statutom stranke, ali neće biti automatizmom izbačen, nego će se, rekao je Plenković, idući tjedan sastati stranačka tijela na kojima će se odlučivati o njegovoj sudbini u HDZ-u. - Nazvao sam Hasanbegovića, vrlo otvoreno smo razgovarali. Shvatio sam da je odluku donio praktički u posljednji trenutak, čini mi se ponukan nekim ozračjem koje je izbliza gledao u Hrvatskom saboru. Razgovarat ćemo idući tjedana i on i kolegica Esih koja je izabrana zajedno sa mnom u prvoj izbornoj jedinici, na preporuku gospodina Hasanbegovića i nekih drugih, te je na temelju mojeg povjerenje bila na listi s nama – rekao je Plenković u Vinkovcima. Dodao je kako su njih dvoje glasali vrlo korektno u Saboru. - On je povukao taj potez. Razgovarat ćemo s njim idući tjedan, sastat će se i tijela stranke pa ćemo vidjeti što ćemo dalje. To je njegov izbor – poručio je premijer i predsjednik HDZ-a koji je odbio tumačenja medija da ne želi izbaciti Hasanbegovića iz stranke jer mu on drži tanku većinu u Saboru. Upitan da komentira najnovije izjave Mire Bulja iz Mosta, koji ga je u subotu nazvao diktatorom i 'dragim vođom', Andrej Plenković je odgovorio u ironičnom tonu. - Mislite na gospodina Bulja koji je kandidat za župana i koji ima strašno dobre reference da bude idealan čelni čovjek Splitsko-dalmatinske županije? Ja sam siguran da Dalmatinci vape da im prvi čovjek županije bude Miro Bulj. Probude se ujutro i žele baš da on bude župan. Kad sam ja dolje, recimo, mene zovu rođaci i kažu: "Samo, molim te, da Bulj bude župan". Dajte molim vas, budite ozbiljni! Njega ja nikada nisam ni doživljavao kao da je dio parlamentarne većine, a to sam rekao i kolegi Petrovu prije nekoliko mjeseci, izjavio je Plenković. Na upit nisu li mu vezane ruke budući da bi izbacivanje Hasanbegovića iz stranke dovelo u pitanje većinu u Saboru, Plenković je ustvrdio da eventualni izlazak Hasanbegovića iz HDZ-a neće ugroziti većinu. - Nije meni ništa zavezano. Šta bi meni bilo zavezano? Tko radi dramu? Da li mislite da bi baš svi ovako reagirali da nisu lokalni izbori 21. svibnja? Što se tiče ministra financija Marića, rekao je da su protiv njega bile iznesene samo konstrukcije i da ni SDP ni dojučerašnji partner u Vladi Most u saborskoj  raspravi nisu iznijeli niti jedan diokaz te da on kao predsjednik Vlade i HDZ-a ne dopušta difamacije i diskvalifikacije bilo kojeg člana Vlade, iz HDZ-a, nezavisnog ili Mosta. - Da je ministar Marić bio iz Mosta, ja bih branio kako što sam ga branio i kao što ga branim i danas. Ne dopuštam hajku, ne dopuštam linč, poručio je Plenković. Odbacio je "monstruozne, predizborne, kalkulantske i nedopustive teze" da Vlada ili HDZ štiti kriminal u Agrokoru. - Takva teza u cijelosti razotkiva osnovni cilj oportunističkog poteza Mosta koji umjesto da pred izbore stane iza kolege s kojim je Božo Petrov sjedio u Vladi duže nego što je Marić sa mnom, s kojim su Orepić, Šprlje i Dobrović sjedili jedan do drugoga 16 mjeseci, i oni njemu uživo, na sjednici Vlade, na televiziji, pokažu prst dolje. Ljudi, to ne ide, to se ne radi, kazao je Plenković ponovivši tri puta kako ne da da se tako radi. Na pitanje novinara je li moguće da novi ministri budu iz drugih stranaka, a ne iz HDZ-a, rekao je kako je sve moguće. - Ja sam nakon 11. rujna mogao razgovarati s kim god sam htio. Ja sam pobijedio na izborima, a ne netko tko je dobio 13 manadata i moj je izbor s kim ću ići u partnerstvo, poručio je. - Istodobno, što nitko od vas nije primijetio, kao da je to neka rutinska stvar, ja sam usred ove situacije otišao u Briuxelles na Europsko vijeće, razgovarao s Tuskom, Junckerom i kolegom Cerarom bez teških riječi i lupanja šakom o stol. Moja je logika i zadaća da sam tu da rješavam probleme. Uvjeren u ono što radim da radim dobro, a siguran sam da radim dobro, ustvrdio je rekavši kako ne pristaje na "jednostavnu, jeftinu i politikantsku logiku koja nas sve hoće dovesti u ozračje da se ljudima nastoje fabicirane informacije predstaviti kao istinite". Poručio je da, što se njega tiče, u Agrokoru treba napraviti reviziju financijskih izvješća, treba vidjeti je li bilo nepravilnosti i ako jest, utvrditi odgovornost onoga tko je za to odgovoran. - Što mislite, koji je moj interes da ja bilo koga štitim? Što ja imam od toga? Ne dopuštam. I tu je ta politka razotkrivanja. Razotkrivanja radi čega? Radi toga da netko tko je sudjelovao u vlasti želi imati dvije vlade u jednoj? Ne može. Ima jedna Vlada, lojalna, partnerska i korektna, a oni koji žele sudjelovati siguran sam da ih ima u Hrvatskoj, a da nisu nužno iz Mosta, rekao je.