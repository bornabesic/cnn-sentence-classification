 Povećanje vojnog proračuna za oko 350 miliijuna kuna (4,38 mlrd. kn) malo će olakšati posao novom ministru obrane Damiru Krstičeviću. Ministar želi vratiti dostojanstvo vojnom sastavu, koji je najviše zakidan, pa će prvo raditi na podizanju standarda prehrane, povećanju subvencija, adaptaciji vojnih objekata, teretana i nabavi sportske opreme, a psihološki važno, izjednačit će subvencije za prehranu vojnicima, dočasnicima i časnicima, koji će imati jednak obrok. Povećavaju se i mjesečne naknade dragovoljnim ročnicima s 1190 na 2000 kn. U 2017. planirano je oformiti motoriziranu pješačku satniju koja bi do 1. siječnja 2018. trebala biti na raspolaganju za upućivanje u Litvu u sklopu borbene skupine NATO-a, ako to potvrdi Sabor. Procjena je da će vojni proračun u 2019. biti oko 4,8 mlrd. kn. Problem su kašnjenja, što je ostavština prethodnika, kasni odluka o remontu 10 helikoptera Mi 171sh, koji moraju biti povučeni do svibnja 2017. pa će HRZ ostati na desetak starijih Mi-8, što može biti problem zbog medicinskih i protupožarnih letova te letenja u sastavu KFOR-a. Godinu dana kasni i gradnja ophodnog broda, no obuka na helikopterima Kiowama počet će uskoro.       >> Krstičević: Povećanje proračuna MORH-a za poboljšanje uvjeta rada >> Moćnih 16 helikoptera Kiowa Warrior dopremljeno u bazu Zemunik 