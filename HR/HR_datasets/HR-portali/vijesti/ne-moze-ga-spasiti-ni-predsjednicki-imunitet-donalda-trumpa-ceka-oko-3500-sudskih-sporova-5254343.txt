Istog onog dana, 10. studenoga, kada je nenadani novi predsjednik SAD-a Donald Trump sjedio sa svojim prethodnikom Barackom Obamom u Ovalnom uredu, pristojno čavrljajući o prijenosu vlasti s jednog na drugog predsjednika, njegovi odvjetnici branili su ga pred sudom u San Diegu u tužbi za prijevaru oko Trump Universityja i  uvrede suca Gonzala Curiela. Trump ga je vrijeđao na etničkoj osnovi (Curiel je Meksikanac) te rekao kako on zbog svojeg latinomeričkog podrijetla nije sposoban voditi spor oko sveučilišta. Curiel je inače rođen u državi Indiani u SAD-u, a svojedobno se morao povući u ilegalu jer mu je meksička narkomafija prijetila likvidacijom. Američki milijarder koji je izabran za 45. američkog predsjednika odbio se ispričati za iznesenu uvredu. Novog američkog predsjednika, piše USA Today, čeka više od 3500 sudskih sporova. U oko 1900 slučajeva Donald Trump tuži, a u 1450 je tuženik, dok će u nešto manje od 150 sudskih sporova biti “tek svjedok”. Zanimljivo je da je magnat imao do sada već oko četiri tisuće sudskih sporova. Iz njegove odvjetničke tvrtke Trump Organization kažu da je većina tužbi povezana s poduzetničkim poslovima u trgovini nekretninama i hotelijerstvu, a američki mediji zlobno napominju da Trump ima tužbi koliko zajednički nema pet najkrupnijih tvrtki koje se također bave nekretninama - Edward John DeBartolo Jr., Stefano Rosso, Samuel “Sam” Zell, Donald L. Bren te Larry A. Silverstein. Pravi eksperti kažu da Trumpa od svih ovih tužbi i suda neće spasiti predsjednički imunitet jer su sve podnesene prije nego što je izabran za predsjednika, odnosno prije nego što je položio prisegu. Trump će prisegnuti 20. siječnja 2017., otkada mu se počinju računati predsjednički dani. No, čak je 70 novih tužbi stiglo nakon što je Donald Trump postao predsjednički kandidat republikanske stranke te će, pišu američki mediji, Amerikanci tijekom sljedećeg četverogodišnjeg mandata često viđati svojeg predsjednika na klupi za osumnjičenike, ali i u “boksu” za svjedoke. Popusta neće biti, bez obzira na to što se radi o predsjedniku najmoćnije države svijeta. Mnogi od tih sudskih sporova, piše New York Times, mogu dodatno osramotiti novog stanara Bijele kuće jer je riječ o sporovima za višemilijunske prevare do seksualnih iznuda i varanja s humanitarnim udrugama ili nekih zabavnih i bizarnih, poput tužbe The Freedom Girls, odnosno triju mladih plesačica koje su nastupale na Trumpovim predizbornim skupovima. Trumpa su tužile zbog nepoštivanja ugovora. Naime, tužio ih je otac jedne od njih. Djevojčicama je prema ugovoru po nastupu trebalo biti isplaćeno 2500 dolara, ali su se dogovorili da umjesto toga one imaju besplatne štandove na skupovima gdje mogu prodavati svoje suvenire i CD-ove, ali kada je na jednom skupu na Floridi ignoriran dogovor, pala je tužba u kojoj se traži milijunska odšteta. Naime, kako je obznanio državni tužilac New Yorka Eric Schneiderman, inače član Demokratske stranke: “Pobjedom Trumpa na izborima ništa se ne mijenja, procesi idu dalje i državno tužilaštvo neće odustati ni od jedne tužbe”. Riječ je o vrlo ozbiljnom sporu koji se vodi oko njegova sveučilišta. Doduše, on više nema pravo nositi ime University, nego se zove Institut poduzetništva Donald Trump. Naime, čak pet tisuća studenata tužilo ga je za prevaru te da nisu dobili obrazovanje koje im je obećavano prilikom upisa koje su skupo platili - 35 tisuća dolara godišnje. Tužba je teška 40 milijuna dolara. Trump sve to naziva podmetaljkom, spor naziva “političkim obračunom” (kako nam to zvuči poznato!) te ističe ostalih 11 tisuća studenata koji nisu podnijeli tužbu. On je reklamirao svoj “fakultet” na način da je govorio kako će on na njih prenijeti tajnu svojeg uspjeha u investiranju u nepokretnu imovinu. Osim toga, obećao je da će i on predavati studentima, ali je puštena tek snimka njegova govora ispod njegova ogromnog portreta. Osim toga, tužen je i zbog malverzacija sa svojim humanitarnim fondom. Naime, optužen je kako je prebacivao i dijelio sredstva drugih uplatitelja, a sam je zadnju uplatu u vlastiti karitativni fond uplatio 2008. godine. Osim toga, osumnjičen je kako je preko tog svojeg humanitarnog fonda uplatio 2013. godine 25 tisuća dolara donacije na račun floridske tužiteljice Pamele Bondi, inače njegove stranačke kolegice, koja je bila “upletena” u sudski postupak protiv Trumpa oko malverzacija s njegovim sveučilištem. Tužitelj je tu uplatu “shvatio” kao pokušaj mita i utjecaja na sud iako oboje upletenih to opovrgavaju. Doduše, Trump se ne izjašnjava o ostalim tužbama oko humanitarnog fonda, ali je New York zabranio udruzi skupljanje milodara i donacija te organiziranje humanitarnih akcija dok traje spor. No, Donald Trump se trenutno izvukao od najneugodnijeg procesa - optužbe za silovanje. Naime, neimenovana žena (koju američki mediji predstavljaju poznatim nadimkom za nepoznate - Jane Doe) odustala je od tužbe. Zatražila je od svojih odvjetnika da povuku tužbeni prijedlog u kojem je pisalo da ju je Donald Trump kada je imala samo 13 godina silovao. Osim toga, kada je u javnost izašla snimka na kojoj se čuju Trumpove seksističke izjave, čak se 11 žena javilo s optužbom kako ih je sadašnji predsjednik seksualno uznemiravao, pipkao ili vrijeđao na spolnoj osnovi. Inače, i njegova supruga, nova prva dama SAD-a Melania Trump (rođena Knavs), u Ljubljani vodi spor protiv slovenskog novinara tabloida Suzy Tomaža Miheliča. Malenia tvrdi da je upravo on autor članka potpisanog kao S. S. U tekstu piše kako je Melania, radeći za jednu modnu agenciju, zapravo bila eskort dama, što su kasnije prenijeli mnogi američki mediji, a što je, kaže se u tužbi, nanijelo veliku i nepopravljivu štetu ugledu obitelji Trump i samoj Melaniji Trump. (V.V.)