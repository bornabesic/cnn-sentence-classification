OSIJEK - Saborski zastupnik Mosta nezavisnih lista i bivši ministar unutarnjih poslova Vlaho Orepić izjavio je u utorak u Osijeku kako je u Hrvatskoj, htio to netko priznati ili ne, uzurpirana vlast, ali da djelovanje Mosta ne smije biti u skladu s "mentalitetom balkanskih grabežljivaca".   Na konferenciji za novinare, na kojoj su predstavljeni dijelovi predizbornog programa Mosta za grad Osijek i koja je počela snimkom dijela sjednice Vlade na kojoj je premijer Andrej Plenković zatražio razrješenje tri ministra iz redova Mosta, Orepić je kazao da želi "čvrsto podržati ljude koji su se usudili mijenjati mentalitet balkanskih grabežljvaca", te definirati normalna i jasna pravila igre koja će biti prihvatljiva za sve građane Hrvatske.   "Da je Plenković rekao napišite prijedlog za razrješenje Hrvatskom saboru, koji jedini može definirati mandat ministara, skinuo bih kapu, i rekao, to je to", kazao je Orepić.   Ne smijemo prihvatiti pravila igre, u kojoj oni trenutno žive i da naše djelovanje bude u skladu s mentalitetom balkanskih grabežljivaca, ne smijemo stvarati neprijatelje oko nas, već davati životna rješenja, dodao je Orepić.   Vlado Kos / HANZA MEDIA HANZA MEDIA   Ocijenio je kako su predstavnici Mosta zorno prikazali javnosti što se zbiva na vrhu političke vlasti, a sada se moraju usmjeriti ka jednoj novoj Hrvatskoj te biti perjanice jedne nove političke kulture u Hrvatskoj.   Kandidat Mosta za osječkog gradonačelnika Miroslav Šimić rekao je kako je zadaća stranke ponuditi gradu Osijeku ljude, kojima će biti važniji interes grada i građana od njihovih fotelja ili neke sinekure.   Predstavljajući gospodarski program, kandidat za zamjenika gradonačelnika Željko Požega kazao je kako nakon izbora i proračunskih ušteda planiraju za četiri do pet puta povećati ulaganja za gospodarstvo, osnovati poduzeće koje će objediniti zajedničke funkcije svih javnih gradskih tvrtki te smanjiti broj zaposlenika prirodnim odljevom i uvesti privremenu zabranu zapošljavanja u gradskom sustavu.   Najavio je i subvencioniranje kamata na poduzetničke kredite do 2 posto te olakšice poduzetnicima, poput oslobađanja plaćanja od komunalne naknade i komunalnog doprinosa  prema raznim modelima.   Kandidatkinja za zamjenicu gradonačelnika Sanja Mišević kazala je kako im je jedan od ključnih komunalnih projekata obnova i uređenje sportsko-rekreacijskog centra i kupališta "Copacabana" na lijevoj obali Drave jer je to, kazala je, kompleks kojim se grad danas ne može ponositi.