Ručnu bombu, koju je u utorak u blizini Osnovne škole u Dugoj Resi postavilo dijete, bila je u posjedu 35-godišnjeg Dugorešanina koji će zbog toga kazneno odgovarati, potvrdila je Hini u srijedu karlovačka Policijska uprava. Glasnogovornica karlovačke Policijske uprave Senka Staroveški rekla je da je u domu 35-godišnjaka još jučer obavljen pretres, te je pronađeno ilegalno oružje, koje mu je i oduzeto. Protiv 35-godišnjaka Državnom će odvjetništvu ići kaznena prijava za počinjenje kaznenog djela nedozvoljenog posjedovanja, izrade i nabavljanja oružja i eksplozivnih tvari. Izvijestila je i da su policijski službenici u utorak u 10.20 sati dobili dojavu o ručnoj bombi i brzom je intervencijom uklonili kako bi spriječili moguće stradavanje. Utvrdili su da je to učinilo dijete i tako su došli do muškarca koji posjeduje ilegalno naoružanje. Dubravko Skolan, zamjenik Županijske državne odvjetnice, u izjavi za Hinu rekao je da oni po tom pitanju još ne postupaju te dodao da, načelno, i u okolnostima kad je srećom izostalo tragično stradavanje, odgovorna osoba može odgovarati za kazneno djelo, prije svega za nedozvoljeno posjedovanje. Dijete nije kazneno odgovorno, u kakvu god opasnost dovelo sebe i druge, već netko tko je djetetu omogućio da dođe do opasnog naoružanja. Pri tome treba reći da se ne radi o naoružanju koje bi ijedan građanin mogao posjedovati legalno, jer se bomba ne može legalizirati i njeno je posjedovanje uvijek kazneno djelo, kao i posjedovanje automatskog oružja, rekao je Skolan. Kako piše dugoreški portal Radio Mrežnica, bomba se nije aktivirala, tj. nitko nije stradao, jer je bila obljepljena ljepljivom trakom, a bombu je pronašao djelatnik škole. Dijete je ručnu bombu, tzv. 'kinder jaje' još prekjučer ostavilo u grmlju pored ograde. Ravnatelj škole Krešo Božičević upozorio je roditelje da oružju nije mjesto u kući.  - Apelirao bih ovim putem na sve roditelje kako se ovakve ili slične situacije ne bi događale. Predajte oružje policiji jer oružju i eksplozivnim napravama nije mjesto blizu djece ili djeci "na oku" -  rekao je Božičević za spomenuti portal. 