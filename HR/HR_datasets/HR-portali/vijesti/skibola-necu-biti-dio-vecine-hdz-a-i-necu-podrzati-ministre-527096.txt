Nezavisni saborski zastupnik Marin Škibola demantirao je u petak priopćenjem na Facebooku tvrdnje da će biti dio HDZ-ove većine u Saboru.  - S obzirom na medijske špekulacije o tome da ću biti dio HDZ-ove većine ovim putem javno opovrgavam sve medijske natpise i dajem jasno do znanja kako ostajem pri svom stavu. Nisam, niti ću biti dio većine HDZ-a ili SDP-a što znači da neću glasati za predložene ministre. Također, u medijima su se u zadnje vrijeme pojavljivale dezinformacije poput onih da sam glasao za ministra financija Zdravka Marića što nije točno, jer sam bio za njegov opoziv. Prilikom govora o izboru predsjednika Sabora rekao sam da ću dati isključivo tehničku podršku Gordanu Jandrokoviću, ne kao znak mene kao dijela većine, nego kao znak političke stabilnosti i odgovornosti. Moja politička uvjerenja nisu bliska niti HDZ-u, a niti SDP-u sukladno tome ne mogu biti dio nikakvih političkih kombinacija sa tim dvjema strankama koje smatram odgovornim za ekonomsko i društveno stanje u kojem se Hrvatska danas nalazi. Egzodus mladih ljudi mojih godina je sve veći u potrazi za poslom u inozemstvu, a to je posljedica neodgovornih i sebičnih politika koje su ove dvije stranke vodile 20 godina - napisao je Škibola.