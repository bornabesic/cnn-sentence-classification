Malena Pax živi da bi se igrala, većinu dana provodi jurcajući po stanu pa je njezina teta čuvalica od milja zove leteća vjeverica. Radoznala je i spretna, a igrati se može s bilo čim što pronađe oko sebe, od igrački do svog repa, pseće šape, tetinih prstiju. Pax je i umiljata i nježna, uživa kad legne uz tetu čuvalicu, a svoje zadovoljstvo potvrđuje i predenjem. Voli Pax i druge mačke, čak i one koje ne vole nju, ali joj je ipak najdraža prijateljica kujica Sia. - U životu nisam vidjela mačku koja je toliko zainteresirana za psa. Slijedi je po stanu, obožava ležati uz nju ili na njoj, valjati se po njoj, umiljavati joj se, igrati se njenim šapama ili vrhom repa, čistiti joj uši i dlake na trbuhu - kaže teta čuvalica. I dodaje da je Pax i vrlo ustrajna, ne odustaje lako od onoga što je naumila napraviti. Prema procjeni veterinara, Pax ima manje od godine dana. Kod tete čuvalice došla je iz jednog seoskog dvorišta, spašena je u zadnji tren da ne ugine od gladi. Zbog svega što je proživjela pomalo je nepovjerljiva prema nepoznatim osobama. Treba čovjeka koji će imati strpljenja čekati da se opusti i pokaže koliko je draga. U novi dom dolazi zdrava, očišćena od svih parazita, cijepljena protiv zaraznih bolesti i sterilizirana. Udomljava se kao član obitelji, njezini ljudi obvezuju se da će brinuti o zdravlju i prehrani, ali i sigurnosti mace. Za ostale informacije nazovite 098/205-049. 