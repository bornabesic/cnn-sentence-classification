Nikola Kovačević (26), nekad perspektivni nogometaš koji je promijenio niz nižerazrednih klubova u Zagrebu i okolici te prodajni predstavnik u Croatia osiguranju, divljom je vožnjom sa 1,96 promila alkohola u krvi u ponedjeljak navečer po Zagrebu zavio u crno dubrovačku obitelj Kusalović. Ljiljana Kusalović (61), koja je sa suprugom Aleksandrom (67) te još nekolicinom pješaka stajala na nogostupu i čekala da prijeđe cestu, nije preživjela nalet Kovačevićeva Audija A3. Sudbina njezina supruga i dalje je neizvjesna. U dubokoj je komi i liječnici na Rebru bore se za njegov život. Prema riječima liječnika, ima teške ozljede pluća, višestruke prijelome i ozljede glave. Aleksandar Kusalović po zanimanju je turistički vodič i u Riječkoj ulici u Dubrovniku imao je obrt koji je lani ugašen. Poginula Ljiljana Kusalović svojedobno je radila studiju o nautičkom turizmu. Drugo dvoje stradalih pješaka, M. S. (66) i 15-godišnja srednjoškolka, koje je Kovačević također, prema navodima svjedoka, “pomeo kao kuglačke čunjeve”, prošli su s lakšim ozljedama. Nakon krvavog pohoda Kovačević je teturajući pokušao pobjeći s mjesta nesreće, ali uhvatila su ga dvojica građana i predala ga policajcima. Ono što zabrinjava jest činjenica da represivni sustav Kovačevića nije uklonio iz prometa motornim vozilima unatoč činjenici da je do sada u relativno kratkoj vozačkoj karijeri zaradio čak četiri zabrane upravljanja motornim vozilima zbog vožnje pod utjecajem alkohola. Očito mu ni jedna dosadašnja sankcija nije bila lekcija, a kako doznajemo, jutro nakon nesreće kad se otrijezio nije bio svjestan onoga što je učinio. Zahvaljujući svjedocima, ponajviše građaninu Maksu koji je potrčao za vozačem bjeguncem i sustigao ga stotinjak metara dalje u Galjufovoj ulici, policajcima je potraga olakšana. Dok se čekao dolazak policije, Kovačević je, prema tvrdnjama svjedoka, agresivno negodovao te se pompozno pohvalio svojim porijeklom rekavši im: “Znate li vi tko sam ja? Ja mogu sve!” Promatrajući policajce kako u policijsko vozilo uvode vozača koji se zbog alkoholiziranosti jedva održavao na nogama, šokirani svjedoci nisu uspijevali kontrolirali svoje emocije. - Divljak! Majmune! Gade! - izvikivali su vozaču prestravljeni i gnjevni građani dok su promatrali zastrašujući prizor na mjestu tragedije. Pitali su se i je li vozač bio sam u vozilu ili je imao suputnika. - Pogledajte dječju sjedalicu na stražnjem sjedalu. Zar je moguće da je pobjegao i ostavio dijete u vozilu - pitali su se očevici nesreće gledajući s nevjericom smrskani Audi. Policijsko izvješće pokazalo je da je Kovačević na raskrižju Kvatrića i Maksimirske u 21.48 sati napravio kaos, a svjedoci kažu da se desetak minuta prije tragedije Audijem okretao na mjestu po Aveniji Dubrava te da papučicu gasa nije štedio. No nakon dolaska do raskrižja s Domjanićevom ulicom divljačka vožnja od najmanje 90 km/h bila je kobna. Pijani mladić skrenuo je udesno, udario u rubni kamen, sletio na nogostup i nastavio se kretati desetke metara. Zaletio se na kutiju Elektre i potom sletio s nogostupa te prešao kolnik Domjanićeve, gdje je naletio na metalnu ogradu, a onda i na stup semafora. Kontrola nad upravljačem Audija Kovačeviću je potpuno izmaknula. Udario je u troje pješaka koji su strpljivo u masi s još nekoliko desetaka čekali prelazak ulice. Zatim je udario i u prometni znak, no Audi se nije zaustavio već je okrznuo Audi A4. Motor se konačno ugasio pa je Audi ostao na desnom prometnom traku. Svjestan što je učinio, prestrašeni Kovačević počeo je bježati. Klatio se s noge na nogu i utrčao u Galjufovu ulicu, gdje je nakon 50-ak metara izgubio ravnotežu i srušio se kraj kante za smeće. U isto vrijeme na mjesto sudara pristigla je policija i više vozila Hitne pomoći. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!