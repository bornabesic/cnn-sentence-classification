Najmanje 13 ljudi je ubijeno, a više od 40 je ozlijeđeno u dva bombaška napada u utorak u Bagdadu, priopćili su policija i liječnički izvori. U eksploziji na tržnici u naselju al-Šabu ubijeno je sedam osoba i ozlijeđena je 21, dok je u eksploziji automobila bombe u južnoj četvrti al-Rašidu život izgubilo šest osoba i još je 21 ozlijeđena, rekli su izvori. Zasad nitko nije preuzeo odgovornost za te napade, iako je Islamska država preuzela krivnju za prošlotjedne bombaške napade u i oko prijestolnice u kojima je ubijeno stotinjak ljudi. Ovo je nastavak krvavih napada koji razaraju Irak ove godine. Samo u travnju je u terorističkim napadima ubijeno oko 250 ljudi, a preko 1000 ih je ozlijeđeno - većina toga u Bagdadu. U tu brojku nije uračunata smrt oko 250 žena za koje se smatra da su ih smaknuli džihadisti ISIS-a jer nisu željele biti seksualne robinje. Pokolj se nije zaustavljao ni u svibnju - između 300 i 350 osoba već je izgubilo život u raznim napadima diljem Iraka, uglavnom kao posljedica detoniranja eksplozivnih naprava. Najgori je napad bio prošlu srijedu kada je u tri odvojene eksplozije u Bagdadu ubijeno najmanje 96, a ranjeno preko 130 osoba.