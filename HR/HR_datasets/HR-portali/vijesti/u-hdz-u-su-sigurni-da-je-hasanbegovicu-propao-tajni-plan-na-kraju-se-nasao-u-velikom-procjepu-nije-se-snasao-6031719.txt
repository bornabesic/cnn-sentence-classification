“Očigledno je postojao raniji plan od kojega Zlatko Hasanbegović nije mogao odustati, a u tome planu se nije računalo s time da će predsjednik HDZ-a i premijer Andrej Plenković u Saboru ostvariti sva tri cilja koja si je zadao. Ciljevi su bili obrana ministra financija Zdravka Marića, smjena Bože Petrova s funkcije predsjednika Sabora i izbor glavnog tajnika HDZ-a Gordana Jandrokovića za novog predsjednika Sabora - riječi su jednog od članova Predsjedništva HDZ-a koji smatra kako je cilj cijelog Hasanbegovićeva manevra bio prikazati se političarem koji je lojalan HDZ-u i njegovoj izvornoj politici, ali je problem u predsjedniku stranke Plenkoviću koji loše vodi HDZ. Plenković je, nastavlja naš sugovornik, ostvario sva tri navedena cilja, a Hasanbegović se našao u procjepu između podrške koju je kao član Predsjedništva HDZ-a davao šefu stranke i premijeru te ranijeg dogovora koji je očigledno imao sa stožerom Brune Esih. Zato su, pojašnjava dalje, Hasanbegovićev javni nastup i kritike upućene stranačkom vodstvu bile nelogične i kontradiktorne s njegovim prijašnjim ponašanjem i izjavama. HDZ-ov dužnosnik podsjeća na sjednicu Predsjedništva stranke koja se održala 27. travnja, nekoliko sati nakon sjednice Vlade na kojoj je Plenković smijenio tri ministra iz Mosta (četvrti ministar i državni tajnici iz Mosta smijenjeni su kasnije na telefonskoj sjednici Vlade). - Svi članovi Predsjedništva, uključujući i Hasanbegovića, uzeli su riječ i raspravljali o situaciji u kojoj se našla Vlada i stranka. Hasanbegović je ovu situaciju usporedio s prošlom vladom Tihomira Oreškovića i Tomislava Karamarka u kojoj je bio ministar. Bitan dio njegova izlaganja odnosio se na Agrokor i tu je zastupao stav po kojem HDZ treba učiniti dodatne napore da u javnosti bude potpuno jasno kako Vlada ne štiti Agrokor ili Ivicu Todorića, nego je cilj zaštita radnih mjesta u tvrtkama koje su dio koncerna i gospodarstva u cjelini - prepričava član Predsjedništva HDZ-a. Naš sugovornik tvrdi da su svi, pa i Hasanbegović, podržali Plenkovićevu odluku o smjeni ministara iz Mosta, a Hasanbegović je otišao korak dalje, upozoravajući kako kod preslagivanja saborske većine treba paziti s kime će se surađivati, da to ne budu strane koje su svjetonazorski suprotne HDZ-u. Na spomenutoj sjednici Predsjedništva HDZ-a su podržana razrješenja tri ministra iz Mosta, predsjedniku stranke i premijeru se dao mandat da s parlamentarnim strankama razgovara o formiranju nove većine u Saboru, te je Plenković dobio mandat za odluku o izvanrednim parlamentarnim izborima.Sve jednoglasno. O Plenkovićevu opozivu ministara govorili su, kaže naš izvor, kao o liderskom potezu i potrebi da se suprotstavi jeftinom populizmu i demagogiji. - Glasanje ministara iz Mosta se doživjelo kao pucanj u leđa Vladi - rekao je, naglasivši da je u istome tonu govorio i Hasanbegović koji sada tvrdi nešto sasvim drugo optužujući premijera da hazarderski ugrožava opstanak Vlade. - Hasanbegović očigledno pripada krugu okupljenom oko Brune Esih koji je bio uvjeren da Plenković neće uspjeti okupiti većinu u Saboru, sačuvati svojeg ministra, smijeniti Petrova i s većinom glasova izabrati Jandrokovića na čelo Sabora. Pripremili su taktiku prebacivanja odgovornosti neuspjeha na Plenkovića, ali se to nije dogodilo i Hasanbegović se naprosto nije snašao u novoj situaciji - kaže jedan od vodećih HDZ-ovaca.