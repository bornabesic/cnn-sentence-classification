Premijer je Mostu, Petrovu i njegovim ministrima poručio da neće dopustiti korištenje represivnog aparata u političke svrhe, a naročito ne pred izbore HDZ i Most ozbiljno su zaratili zbog krize u Agrokoru, što se najbolje moglo vidjeti na sjednici Vlade u ponedjeljak, na kojoj je izglasana odluka o izvanrednom povjereniku Anti Ramljaku. Mostovi članovi Vlade, Vlaho Orepić, ministar unutarnjih poslova, te Ante Šprlje, ministar pravosuđa, na sjednici su posebno naglasili da izglasavanje povjerenika i primjena lex Agrokor nimalo ne znače da oni koji su odgovorni za krizu neće eventualno i kazneno odgovarati, posebice nakon što je predsjednik stranke i šef Sabora Božo Petrov podnio kao privatna osoba kaznenu prijavu protiv Ivice Todorića i dosadašnje uprave koncerna zbog sumnji na lažiranje izvješća. - Ovo rješenje ne znači amnestiju onih koji su nas doveli u ovu situaciju - rekao je Orepić, a Šprlje ga podržao i dodao da će se utvrđivati odgovornost onih koji su doveli do krize u Agrokoru. Premijer Plenković, vidjelo se već tada, nije bio sretan takvim istupom svojih ministara iz koalicije, no bio je vrlo pristojan i poručio kako je to posao drugih institucija, a ne Vladina povjerenika Ramljaka.  No, u intervjuu RTL-u bio je mnogo oštriji, pa je Mostu, Petrovu i njegovim ministrima poručio da neće dopustiti korištenje represivnog aparata u političke svrhe, a naročito ne pred izbore. - Gospodin Orepić je ministar unutarnjih poslova i u ovom trenutku ima jako puno posla da riješi situaciju sa Slovenijom oko nove uredbe koja je pooštrila prelazak granice u okviru šengenskoga sustava, i to mu je prioritetna zadaća. Hrvatska policija i DORH su neovisni. Oni trebaju raditi svoj posao. Neće biti nikakvog političkog korištenja represivnog aparata u Republici Hrvatskoj, a naročito ne pred izbore - oštar je bio Plenković. - HDZ-u očito smetaju istrage oko Agrokora jer bi išle u smjeru razotkrivanja svega onoga što su i oni i SDP zataškavali sve ove godine da bi se štitilo Todorića. Most ne želi da se ova priča završi kao privatizacijska pljačka s jednom rečenicom ‘Tko je jamio, jamio je’ - odgovara naš sugovornik iz Mosta, uz napomenu da je lex Agrokor bio jedini način da se Todorić makne iz koncerna i da se spasi hrvatsko gospodarstvo. U neslužbenim razgovorima s nekolicinom mostovaca doznajemo kako unutar njihove stranke prevladava mišljenje da premijer “pegla imidž” jer ga se napada zbog imenovanja Ante Ramljaka. Naime, mostovcima nije baš najsretnije rješenje njegovo imenovanje. Ramljak je, kažu, s Martinom Dalić radio na IPO-u HEP-a, povezan je s Borislavom Škegrom, a neki u Mostu kažu nam da je imao veze i s problemima dokapitalizacije Quaestus fonda. - Što znači izjava o zloupotrebama ako se ide utvrditi tko je kriv? A to što se dogodilo uoči izbora, pa nismo mi to tempirali. Uostalom, to nije naš problem. Problem je očito kod onih kojima bi se to moglo obiti o glavu pred izbore, a to je HDZ. Mi se ne bojimo istraga. A Plenković se očito boji da bi se te istrage mogle povezati s HDZ-om, što mu onda šteti u kampanji za lokalne izbore - razmišlja naš sugovornik iz Mosta. Nikola Grmoja, politički tajnik Mosta, jučer je poručio da istraga protiv Todorića ne smije biti politički motivirana, ali... - U Hrvatskoj nitko ne smije biti politički proganjan, ali isto tako ne bi smio uživati političku zaštitu i potporu kao što ju je uživao posljednjih 20-ak godina - poručio je. Saborskom zastupniku Mosta i bivšem ministru gospodarstva Tomislavu Paneniću također nije baš dobro sjela Plenkovićeva poruka. - Nadam se da se šalio da se ne primjenjuju represivne mjere oko Agrokora, jer evidentno je da su ovoj krizi pridonijeli i financijski instrumenti koji su se koristili, kako unutar tvrtke, tako i kod partnera. Ne znam što je premijer mislio reći, ali jedno je rješavanje ekonomskih problema, a drugo je odgovornost koju ima vlasnik i Uprava na odlasku - kaže Panenić. Božo Petrov je pak iz Metkovića pokušao smiriti tenzije pa je poručio kako Ante Ramljak ima potporu Mosta, a odbacio je prozivke da njegova stranka koristi represivni aparat u predizbornoj kampanji. - Istrage moraju biti neovisne, ne smiju biti politički motivirane. Ne postoji predizborno ili postizborno vrijeme kada bi trebale biti ometane. One trebaju djelovati kada postoje elementi za istragu. Kao građanin i predsjednik Sabora smatram da se treba istražiti jesu li počinjena kaznena djela. Sasvim je nebitno vrijeme - poručio je Petrov. I na sjednici Predsjedništva HDZ-a u ponedjeljak postavilo se pitanje korištenja represivnog aparata u predizborne svrhe, a više članova Predsjedništva istaknulo je da im Most radi probleme. - Nikad više represivni aparat nije bio uključen u lokalne izbore kao sada - rekao nam je jučer jedan član HDZ-a, dok je drugi dodao kako je ponašanje ministra Orepića neprimjereno. - Ministar ne bi smio tako istupati - komentira izvor iz HDZ-a. Premijer Andrej Plenković vrlo je odlučno reagirao na tumačenja prema kojima je, upućujući svojim koalicijskim partnerima javnu kritiku za korištenje represivnog aparata u političke svrhe, zapravo stao u zaštitu Ivice Todorića. - Takve su interpretacije zlonamjerne. Tog sam čovjeka vidio tri puta u životu, a od toga dva puta u posljednjih šest tjedana. Moj je cilj da nitko ne može uzimati jeftine politikantske bodove prije izbora, dok spašavamo gospodarstvo od političkog kolapsa - kazao je premijer i dodao kako bi Todoriću, da ga je želio spašavati, kako mu to pojedinci sada imputiraju, dao državni kredit od 300 milijuna eura.