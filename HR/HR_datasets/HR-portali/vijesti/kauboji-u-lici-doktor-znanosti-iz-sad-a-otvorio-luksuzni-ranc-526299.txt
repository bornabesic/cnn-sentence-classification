Specijalizirani smo za nejahače. Stvar je u tome da čovjek koji nikad nije jahao može doći do galopiranja na konju za dva sata ili tri dana, rekao nam je to Bruce Yerkovich (45), vlasnik ranča Linden tree u Velikoj Plani kod Gospića. Kaubojski ranč nalazi se u prirodi, a na samom ranču rade muškarci s kaubojskim šeširima i mamuzama. Spavati se može u drvenim planinskim kućama, šatorima Indijanaca ili okruglim kućama zamišljenim kao spoj indijanske, istarske i ličke gradnje, a okupati se možete u jacuzziju na otvorenom koji se grije na drva. Postoje programi višednevnih avantura za ljude bez jahačkog iskustva, može se planinariti, biciklirati, spuštati u špilje, voziti se kanuom, krenuti u traganje za divljim životinjama ili iznajmiti luk i strijelu. Zimi pak imaju program hodanja na krpljama, skijanja i sanjkanja za djecu, nordijskog skijanja ili vožnje u saonicama. Gosti se mogu okušati i u indijanskom jahanju bez sedla, ali samo po dubokom snijegu, jer ako padnu s konja, završit će na mekanom. Yerkovići rade cijelu godinu jer na ranču s 20 konja i žive. O hrani se brine supruga Megi koja je nutricionistica. Lani je Linden tree ranč uvršten u top 10 luksuznih kampova Europe. - Gosti su nam važni, ali ne bih ja bio tu da mi nije stalo i do prirode. Ranije smo obnovili staništa za srne, jelene, veprove i ptice, a ove godine obnavljamo staništa riba, rakova i žaba za koje smo povratili davno isušenu močvaru. Sad se čuje kreket žaba, to je meni glazba za uši. Nadam se da će stići ptice koje jedu žabe, a za njima i močvarice. Želimo vratiti prirodnu ravnotežu i borimo se protiv interesnih lobija koji gledaju samo na profit - smije se Bruce te dodaje da su se u potoke vratile pastrve i riječni rak koji je bio na rubu izumiranja. No doktor znanosti iz područja kvantne biofizike svoj je poslovni put započeo radeći za veliku korporaciju koja se bavi genetički modificiranim organizmima. Živio je u različitim gradovima u SAD-u, a posao mu je bio putovati svijetom “čistiti” teren za tržište. S tom je tvrtkom raskrstio 2005. jer nije mogao gaziti vlastitu savjest. Morao je, kaže, potpisati da o tome neće govoriti. - Tražio sam rančeve po Americi i Meksiku, a onda sam shvatio da je Europljanima bliže doći u Hrvatsku. Potom sam tražio od Erduta do Privlake i na koncu zalutao ovdje u šumu gdje više nije bilo puta i shvatio da je to kraj mojeg traganja. Isprva ljudi nisu htjeli prodavati zemlju, no prvi teren uspio sam kupiti 2008., a do danas sam kupio još njih pet - kaže Bruce.      Na ranču imaju i vlastito craft pivo “Prvo hrvatsko pivo s brkovima”. Brkovi su prije bili simbol muške čestitosti i poštenja. U tom duhu je ovo pivo oda muškosti, piše na etiketi. Recepturu su miješali više od šest mjeseci. - Stigle su nam prve boce piva iz Zagreba gdje ga proizvodimo u pivovari. Svi su nam govorili da je takav sastav nemoguće proizvesti osim tog jednog craftera iz Pivionice. S njim smo uspjeli i zadovoljan sam okusom - kaže Bruce.