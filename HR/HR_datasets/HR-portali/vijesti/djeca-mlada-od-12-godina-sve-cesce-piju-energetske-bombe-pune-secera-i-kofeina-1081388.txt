Na većini limenki energetskih pića sitno piše kako se “ne preporučuju djeci, trudnicama i dojiljama”, no upravo su djeca postala njihovi najčešći – i najugroženiji – konzumenti, u čemu ni Hrvatska nije izuzetak. Prema procjenama Svjetske zdravstvene organizacije, čak 69% adolescenata i 18% djece već redovito konzumira energetska pića, a pribroji li se tome i alarmantno istraživanje Europske agencije za sigurnost hrane (EFSA) prema kojemu čak 60% mlađih od 12 godina izjavljuje kako energetska pića piju zbog okusa, odnosno zbog šećera, a njih 40% “jer im treba energije”, više nitko ne može zatvarati oči pred tim problemom. Primjer Litve – Kakvi su to fizički i psihički iscrpljeni desetogodišnjaci kojima treba energetski napitak da ih “digne”? Riječ je o klasičnom ispiranju mozga reklamiranjem – i to djeci koja u toj dobi imaju i viška energije – kaže Biljana Borzan iz Odbora za okoliš, javno zdravlje i sigurnost hrane u Europskom parlamentu, koja se nada kako će rasprave posljednjih tjedana o toj temi donijeti i neke konkretne prijedloge te istražiti utjecaj konzumiranja kofeina na zdravlje i razvoj djece. Jedna limenka energetskog napitka sadrži 27 grama šećera, 80 miligrama kofeina i druge potencijalno štetne tvari, što na osnovnoškolca djeluje kao da je popio veliku šalicu turske kave s četiri žličice šećera, objašnjava ona. Stoga se sve više govori o zabrani energetskih napitaka mlađima od 18 godina na nivou cijelog EU. U Litvi ih je već nemoguće kupiti maloljetnicima, nakon što se ta država suočila s porastom broja psihoza kod maloljetnika povezanih s miješanjem alkohola i energetskih napitaka. Sličan potez povukla je i Letonija, a Francuska i Mađarska uvele su dodatne poreze. – Riječ je o mjerama koje svaka država članica može sama donijeti, bez intervencije Unije – tvrdi Borzan. Upozorenja na limenkama kako se energetski napici ne preporučuju djeci nisu tamo iz nečijeg hira i bez valjanog razloga. No usprkos tome, djeca i tinejdžeri kupuju ih bez ikakvog ograničenja, a prodaja im kontinuirano raste. Piju ih jer žele biti prihvaćeni u društvu, budniji za učenje... Međutim, škotska eurozastupnica Catherine Stihler tvrdi kako konzumiranje tih napitaka ima upravo suprotan utjecaj na učenje. Kako se bez ograničenja prodaju pokraj škola, učitelji se sve više žale da ne mogu kontrolirati “nabrijane” učenike koji ometaju nastavu. Iskustva iz Velike Britanije potvrđuju da sve više učenika doručak zamjenjuje limenkom energetskog napitka. Zabrana kao rješenje Prema riječima prof. dr. sc. Jasne Bošnir, voditeljice Odjela za zdravstvenu ispravnost i kvalitetu hrane Nastavnog zavoda za javno zdravstvo “Dr. Andrija Štampar”, energetska pića pripadaju skupini osvježavajućih bezalkoholnih pića u koja je dodan kofein ili se u njima nalazi iz prirodnih izvora (npr. guarane). Količina kofeina u originalnom pakiranju od 250 ml obično iznosi 80 mg, dok odrasli čovjek dnevno u prosjeku unese 200 mg na dan iz svih izvora. Kod djece, međutim, preporučena količina kofeina ne bi trebala prelaziti 3 mg/kg tjelesne težine te je razvidno da energetska pića za njihovu dob nisu primjerena. – Veća konzumacija takvih pića prividno održava budnost, ubrzava cirkulaciju, što dovodi do ubrzanog rada srca i živčanog sustava, a može izazvati i nesanicu i naviku, kao i promjene u ponašanju – objašnjava ona. Također zbog većeg sadržaja kofeina, energetska se pića nikako ne smiju konzumirati s alkoholom, jer se i kod manjih količina tako kombiniranih pića njihovo djelovanje višestruko povećava. Zbog svega toga, smatra Bošnir, djeca do 14 godina nikako nisu populacija koja bi trebala konzumirati energetske pića te bi i u nas trebalo početi razmišljati o zakonskoj zabrani prodaje maloljetnicima, kao i da se takva pića na prodajnim mjestima izdvoji od ostalih bezalkoholnih pića. – EU može utjecati na to i da upozorenja na energetskim pićima budu vidljivija ili da se oglašavanjem ne smije ciljati izravno na djecu i tinejdžere. Odgovornost je na trgovcima, proizvođačima, ali i roditeljima. Šokantan je podatak da 40% djece koja konzumiraju energetska pića to čine kod kuće – upozorila je pak Borzan. >>Konzumiranje energetskih pića povećava rizik od ovisnosti o drogama 