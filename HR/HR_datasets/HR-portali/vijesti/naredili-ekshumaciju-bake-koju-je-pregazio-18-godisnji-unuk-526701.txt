Okružno javno tužiteljstvo Banje Luke zatražilo je od Osnovnog suda u Banjaluci da izda naredbu za ekshumaciju beživotnog tijela N. I. (82) iz Laktaša, kako bi se obdukcijom utvrdio točan uzrok smrti, javljaju Nezavisne novine. Naime, policija je uhitila njezinog unuka (18), njegovog oca i dvojicu susjeda jer su pokušali inscenirati nesreću nakon što je 18-godišnjak baku pregazio autom.  U petak nešto iza 16 sati tijelo starice dovezeno je u Službu hitne pomoći koja je slučaj prijavila policiji uz objašnjenje kako je starica preminula zbog navodnih ozljeda zadobivenih padom s tavana. Istragom policije utvrđeno je da se radi o drugačijem scenariju.  Kako su priopćili iz banjalučke policije, nakon istražnih mjera te izjava svjedoka utvrđeno je da je R.G. (43) učio 18-godišnjeg mladića voziti. Uslijed nesporazuma, mladić je krenuo naprijed i udario ženu, pregazio je, a ona je od zadobivenih ozljeda na putu do Službe hitne pomoći preminula. U namjeri da prikriju nesretni događaj R.G. (43), Z.I. (52) i R.Z. (29) su lažnim prikazivanjem činjenica, odnosno postavljanjem ljestava i pripremanjem tragova na mjestu nesreće, lažno predstavili da je baka pala i od ozljeda zadobivenih padom preminula. Svih četvero je uhićeno.