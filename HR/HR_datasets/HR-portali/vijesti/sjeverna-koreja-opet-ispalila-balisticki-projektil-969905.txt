Screenshot: Youtube/Arirang news SJEVERNA KOREJA ispalila je u nedjelju iz regije u blizini zapadne obale balistički projektil koji je letio 700 kilometara, izvijestila je južnokorejska vojska.  Raketa je lansirana rano u nedjelju s područja regije Kusong, smještene sjeverno od Pyongyanga, gdje je Sjeverna Koreja u veljači testirala raketu srednjeg dometa.    Japanske vlasti, koje su objavile da se raketa nakon 30 minuta leta srušila u more, prosvjedovale su zbog tog slučaja, ustvrdivši da taj potez predstavlja ozbiljnu prijetnju njihovoj zemlji te da je Sjeverna Koreja time prekršila rezolucije UN-a.  Sjevernokorejski raketni test izveden je svega par dana nakon što je novi južnokorejski predsjednik Moon Jae-In, polažući prisegu, izjavio da je spreman otići u Sjevernu Koreju.  Sjeverna Koreja je prije dva tjedna bezuspješno ispalila balistički projektil s područja sjeverno od glavnog grada Pyongyanga, koji se raspao nakon nekoliko minuta i pao u Japansko more.  Pyongyang je u prošla dva mjeseca bezuspješno pokušao četiri puta testirati balističke rakete. No, stručnjaci za oružje vjeruju da je Sjeverna Koreja u tim testovima ostvarila nekakav napredak.  Američki predsjednik Donald Trump izjavio je krajem travnja da je moguć veliki sukob sa Sjevernom Korejom zbog njezina nuklearnog i raketnog programa, no rekao je da preferira diplomatsko rješenje spora.