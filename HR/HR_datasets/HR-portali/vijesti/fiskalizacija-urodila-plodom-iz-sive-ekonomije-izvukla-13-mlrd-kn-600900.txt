Fiskalizacija je urodila plodom, tvrdi u svojem priopćenju Porezna uprava koja je izračunala da se u prvoj polovici ove godine prijavilo 13 milijardi kuna više nego lani kada fiskalizacije nije bilo. Poreznici su od početka godine do 12. kolovoza obavili 25.394 nadzora, utvrdili 3055 nepravilnosti te privremeno zatvorili 596 objekata, kaže se u priopćenju. Iako su ugostitelji bili najčešće u medijima, oni nisu sakrili najviše prometa. Prema podacima Porezne uprave, ugostitelji su na PDV obrascima do 30. lipnja prijavili 1,16 milijardi kuna veći iznos u odnosu na isto razdoblje 2012. godine. Tako se dosad moralo ubrati 116 milijuna kuna PDV-a koji je lani bio skriven. Trgovci su skrivali daleko više od ugostitelja. U pola godine prijavljen je 5,9 milijardi kuna veći promet nego lani. Ipak, ostale djelatnosti sakrile su više od šest milijardi kuna lani pa bi odvjetnici, liječnici, veterinari, zubari, ali i frizerke te ostali obrtnici uskoro mogli zabilježiti posjet poreznog inspektora. >> 'Naplaćeno je pet milijuna kuna kazni. No, to je tek početak' 