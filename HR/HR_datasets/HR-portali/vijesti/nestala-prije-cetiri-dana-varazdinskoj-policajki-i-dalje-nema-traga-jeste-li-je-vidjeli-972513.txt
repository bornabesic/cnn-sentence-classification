Foto: nestali.hr  49-GODIŠNJA policajka Suzana Vugrinec zadnji je put viđena u nedjelju navečer. Od tada joj se gubi svaki trag.   Provjerili smo jutros s varaždinskom policijom ima li kakvih novosti. Nažalost, i dalje nitko ne zna gdje je Vugrinec koja se bavila maloljetničkom delikvencijom. Zasad nema dokaza niti da bi nestanak mogao biti povezan s njenim poslom.  "Varaždinska policija i dalje intenzivno traga za 49-godišnjom policijskom službenicom, u suradnji s drugim policijskim upravama", rekli su nam jutros potvrdivši time tek da se potraga proširila.  Vugrinec je u nedjelju u 19.30 u svom automobilu 'renault cliju' zelene boje registarske oznake VŽ-198 HN otišla sa svoje adrese. Bila je odjevena u zelenu vestu, plave traperice, crne kožne cipele, a oko vrata je imala zavezanu šarenu maramu. Visoka je oko 160 centimetara, ima zelene oči i kestenjastu kosu.  Podaci o njezinom nestanku objavljeni su u Nacionalnoj evidenciji nestalih osoba.   Policija moli da se informacije koje bi mogle pomoći u njezinu pronalasku dojave na broj 192 ili u najbližu policijsku postaju. Moguće je informacije dojaviti i na adresu elektroničke pošte nestali@nestali.hr.