Potop dionica Agrokorovih perjanica na burzi dodatno je jučer zabrinuo dobavljače koncerna Ivice Todorića, koji sve više strahuju hoće li i kada vidjeti glavne naznake plana likvidnosti Agrokora. - Svi smo zabrinuti, no više nitko nije iznenađen. Moramo se nadati najboljem - kratko nam je rekao direktor u jednoj od tvrtki iz ranga velikih Agrokorovih dobavljača. - Svatko normalan je zabrinut. Može se reći da Todorić u ovom trenutku zna sve, banke ponešto, a dobavljači ne znaju ništa. Dobavljači sada zapravo imaju povez na očima - slikovito opisuje stanje u kojem zadnjih dana funkcioniraju Agrokorovi dobavljači. Njihove riječi možda i najbolje oslikavaju dramu dobavljača: dani im se svode na iščekivanje hoće li i kada Todorić izraditi plan likvidnosti koncerna, te kako će i kada naplatiti svoja potraživanja. Posebno ih brine to što  im informacije dolaze na kapaljku. Dio njih upozorava i da na sastanku koji je Todorić u ponedjeljak na Žitnjaku održao s velikim dobavljačima nisu zapravo čuli ništa konkretno. - Nemamo dovoljno suvislih informacija - najčešće se jučer moglo čuti od dobavljača. I dok jedni i dalje vjeruju u pozitivan ishod, drugi se potiho već pripremaju za “plan B”. - Naplatit ćemo svoja potraživanja. Bude li trebalo, naplatit ćemo se i prisilno - poručuje jedan naš sugovornik, koji sumnja da će i vidjeti plan likvidnosti. Drugi naš sugovornik nada se, pak, da će se Agrokor idućih dana uspjeti dogovoriti s bankama, koje bi mu u krvotok trebale ubrizgati poveću financijsku injekciju i tako osigurati likvidnost. Nakon toga, uvjeren je naš sugovornik, uslijedit će i plan restrukturiranja. - Vjerujem da će uskoro biti postignut dogovor Todorića s banakama oko osiguranja likvidnosti. On s bankama mora što prije riješiti to pitanje, a gotovo je sigurno i da će banke preuzeti upravljanje Agrokorom. S druge strane, restrukturiranje se radi mjesecima - napominje naš drugi sugovornik i dodaje da su dobavljači svjesni teškoća s kojima se Agrokor suočava i da moraju dati doprinos procesu. To je i razumljivo uzme li se u obzir da potraživanja dobavljača prema Agrokoru, prema posljednjim dostupnim podacima, iznose oko 16 milijardi kuna. K tome, za mnoge je dobavljače Konzum, glavni kanal prodaje njihovih proizvoda. - Zabrinutost među dobavljačima, ali i ulagačima, normalna je kada iz samog Agrokora nema informacija kako će se i kada riješiti kriza. Ako prije nekoliko dana kažete da su iduća tri kritična pa se ništa ne dogodi, to je okidač za nervozu - kaže Damir Novotny, ekonomski analitičar.