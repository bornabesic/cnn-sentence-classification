Udruga specijalne policije iz Domovinskog rata i predstavnici turističkih vodiča Hrvatske predložili su ministru turizma Gariju Cappelliju okvirni plan projekta uključivanja Domovinskog rata u program obrazovanja turističkih vodiča, a ministar je predloženu temu prihvatio te se složio da je treba sustavno i stručno obraditi, priopćile su udruge Specijalne policije i turističkih vodiča. Plan je podražo ministar hrvatskih branitelja Tomo Medved, koji je zajedno s braniteljima i turističkim vodičima početkom tjedna bio na sastanku s ministrom turizma. Prema njihovom prijedlogu, u projekt bi bili uključeni stručnjaci, povjesničari iz Instituta Ivo Pilar, Instituta za povijest i Dokumentacijskog centra Domovinskog rata, navodi se u zajedničkom priopćenju branitelja i turističkih vodiča upućenom medijima u četvrtak. Predlažu da se u rad na sadržaju uključe Ministarstvo obrazovanja i Ministarstvo vanjskih poslova. Ističu da se u osnovnim i srednjim školama na satovima povijesti ne uči se dovoljno o Domovinskom ratu, te da turistički vodiči imaju isti problem jer, kako upozoravaju, nema sustavno i stručno obrađene literature koja bi na jedinstven i istinit način obuhvatila događaje za vrijeme Domovinskog rata. U turističke karte ucrtati sva mjesta gdje su se dogodili važni događaji Stoga je njihov zahtjev da se u obavezan dio predmeta 'Hrvatska povijest' u Pravilniku o stručnom ispitu za turističke vodiče i ispitnom programu za turističke pratitelje, i domaće i strane, uvrsti Domovinski rat na način da se građa segmentira po županijama i da se uz uvodnu priču o razlozima, okolnostima i posljedicama, napadačima i napadnutima u Domovinskom ratu, u program uvrsti i posebna priča prilagođena lokalitetima, mjestima i gradovima u županijama. Plan je da se u turističke karte ucrtaju sva mjesta gdje su se dogodili važni događaji, gdje postoje masovne grobnice i muzeji stalnog postava Domovinskog rata te da Ministarstvo turizma u prijedlog zakona o pružanju usluga u turizmu i Pravilnik o popisu turističkih cjelina (lokaliteta) kao zaštićene lokalitete unese i navedena mjesta. Turistički vodiči uz potporu Udruge specijalne policije traže da se izmijeni Pravilnik za priznavanje stranih kvalifikacija u području turizma, zaštitu lokaliteta uz zadržavanje važećeg Pravilnika o popisu turističkih cjelina (lokaliteta) po županijama na kojima uslugu turističkog vođenja može pružati samo ovlašteni turistički vodič na temelju uspješno položenog ispita. Od ministra turizma traže da se stranim turističkim vodičima dozvoli rad samo uz obavezno stručno obrazovanje i provjeru znanja, stoji u priopćenju Udruge specijalne policije iz Domovinskog rata i predstavnika turističkih vodiča. >>HVIDR-a podupire inicijativu uvođenja temeljnog vojnog osposobljavanja >>'Niti je NDH uspio uprljati križ, niti će Domovinski rat isprati 'Za dom spremni'' 