Njemačka vojna protuobavještajna služba (MAD) otkrila je 20 islamista u redovima njemačke vojske, Bundeswehra, te bi se u srpnju 2017., prema planu vlade, trebalo započeti s praksom sigurnosne provjere svakog vojnog ročnika, objavila je u subotu njemačka izdavačka grupacija Funke. Glasnogovornik MAD-a je potvrdio broj od 20 otkrivenih islamista, dodajući da se istražuje dodatnih 60 slučajeva. Također je kazao da su ročni centri zaprimili za sada nepoznati broj upita muškaraca zainteresiranih za višemjesečne tečajeve obuke i korištenja oružja. Islamističke skupine ohrabruju svoje pripadnike da se priključe vojnoj službi kako bi naučili rukovati naoružanjem. Ministrica obrane Ursula von der Leyen predlaže zakon o kojem će se uskoro raspravljati u parlamentu, a kojim bi bila obavezna sigurnosna provjera za svakog kandidata za vojnu službu. Zakon bi se, ako bude usvojen, trebao početi primjenjivati u srpnju sljedeće godine, što bi značilo da će se godišnje u prosjeku izvršiti oko 20.000 sigurnosnih provjera. Zbog dolaska oko 900.000 migranata 2015. i niza incidenata u Njemačkoj je porasla zabrinutost za sigurnosno stanje u zemlji.