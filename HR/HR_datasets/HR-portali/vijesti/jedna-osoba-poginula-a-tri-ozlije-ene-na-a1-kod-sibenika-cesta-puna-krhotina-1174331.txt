Tek večeras oko 21,30 sati u potpunosti je normaliziran promet autocestom A1 kod čvora Pirovac gdje se u nedjelju popodne dogodila teška prometna nesreća u kojoj je jedna osoba smrtno stradala, a još tri osobe su zbog ozljeda prebačene u šibensku Opću bolnicu. Poginula je 65-godišnja žena koja je s još tri osobe bila u osobnom automobilu marke Toyota, zadarskih registracija, doznaje se u policiji. Uzrok nesreće bit će poznat sutra, kada stignu rezultati očevida prometne policije koji je vodio dežurni županijski državni odvjetnik u Šibeniku. Smrtno stradala žena preminula je na mjestu događaja, a u nesreći nisu sudjelovala druga vozila, rekli su u policiji. Autocesta A1, prvo je nakon nesreće na 300. kilometru u smjeru Splita bila potpuno zatvorena za promet, a uskoro je policija propuštala promet promet jednim kolničkim trakom uz ograničenje brzine na 40 kilometara na sat.