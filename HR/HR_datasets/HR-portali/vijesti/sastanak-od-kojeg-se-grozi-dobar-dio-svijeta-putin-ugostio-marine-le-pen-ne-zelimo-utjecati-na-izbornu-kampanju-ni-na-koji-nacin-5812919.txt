Ruski predsjednik Vladimir Putin primio je u petak čelnicu francuske krajnje desnice Marine Le Pen, potvrđujući na taj način da je ona važan čimbenik na međunarodnoj sceni, ocjenjuje agencija Reuters. Ispitivanja javnog mišljenja pokazuju da će kandidatkinja Le Pen, koja je rekla da se divi Putinu, ući u drugi krug predsjedničkih izbora 7. svibnja, ali da će izgubiti od centrističkog kandidata Emmanuela Macrona. Le Pen podupire ukidanje ekonomskih sankcija koje je Europska unija nametnula Rusiji zbog njezine uloge u ukrajinskom sukobu, a to je stajalište ponovila i u petak. "Pridajemo veliku važnost našim odnosima s Francuskom, ali istodobno pokušavamo zadržati jednake odnose sa sadašnjim vlastima i s predstavnicima oporbe", rekao je Putin Le Pen na sastanku u Kremlju. "Naravno, znam da je izborna kampanja u Francuskoj u tijeku. Ne želimo na nju ni na koji način utjecati, no uzimamo za pravo da razgovaramo s predstavnicima svih političkih snaga te zemlje", rekao je Putin, kao što čine, dodao je, "naši partneri u Europi i Sjedinjenim Državama". U izjavi za novinare u jednom moskovskom hotelu nakon sastanka s Putinom, Le Pen je demantirala da su razgovarali o financijskoj pomoći za njezinu stranku. Po njezinim riječima, razgovori su bili usredotočeni na zajedničke ruske i francuske interese u borbi protiv islamističkog terorizma. "Ovih proteklih godina pojavio se novi svijet. To je svijet Vladimira Putina, to je svijet Donalda Trumpa u Sjedinjenim Državama, to je svijet (Narendre) Modija u Indiji i mislim da sam vjerojatno ja ta koja dijeli s tim velikim zemljama viziju suradnje a ne viziju podčinjavanja", kazala je. Na pitanje koja bi bila njezina prva odluka vezano uz Rusiju kada bi bila izabrana za francusku predsjednicu, ona je rekla da bi to bilo razmišljanje o ukidanja sankcija ako bi Moskva ukinula svoja ograničenja na uvoz nekih europskih prehrambenih proizvoda. "Uvijek sam se protivila sankcijama za koje smatram da su jako nepravedne i kontraproduktivne", istaknula je Le Pen. Marine Le Pen u Rusiju je doputovala na poziv predsjednika odbora Donjeg doma ruskog parlamenta za vanjsku politiku, Leonida Sluckog.