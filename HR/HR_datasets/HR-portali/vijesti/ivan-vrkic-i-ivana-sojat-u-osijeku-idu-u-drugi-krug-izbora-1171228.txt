U Slavoniji nema prevelikih iznenađenja na lokalnim izborima. Prema prvim neslužbenim rezultatima u Osijeku Ivan Vrkić osvaja 36, 21 posto glasova, a Ivana Šojat (HDZ) 16,73 posto. Dragan Vulin dobiva 9,83 posto, Anto Đapić 9,59 posto, a Miroslav Šimić 9,01 posto. Kristijan Šimičić osvaja 7,39 posto glasova, a Danijela Lovoković, Miroslav Vanek i Jurica Jukić nisu osvojili više od 5 posto glasova.  Zanimljivo je, pak, kako je lista HDZ u Gradskom vijeću, s 22,20 posto potpore, osvojila veći postotak glasova nego Ivana Šojat osobno, kao kandidatkinja za gradonačelnika. Nešto bolji rezultat, od 23,50 posto, pripao je listi koju nosi Ivan Vrkić, odnosno koaliciji SDP, HNS, HSS, ANU. Zanimljivo je, pak, kako je 11,55 glasova pridobio Most, a tek je na četvrtom mjestu Glavašev HDSSB, čime ta stranka sigurno neće biti zadovoljna. Ivan Anušić, kandidat HDZ-a, i Vladimir Šišljagić, nezavisni kandidat, suočit će se u drugom izbornom krugu u borbi za mjesto osječko-baranjskog župana. Anušić je pridobio 38,80 posto povjerenja birača, a aktualni župan Šišljagić, inače disident iz HDSSB-a, broji 29,01 posto potpore, prema prvim neslužbenim podatcima.  – Anušić ima prednost u prvom krugu, nadam se da će rezultat biti drugačiji do kraja. No, ono što me pomalo iznenadilo je mali odaziv birača. Više je nego izvjesno da Anušić i ja idemo u drugi krug i da će biti potrebno malo više iskomentirati s biračima, zamoliti ih da izađu na birališta. Pozvao sam sve političke opcije da mi daju potporu, imam potporu HNS-a, HSS-a, HSP-a, Zelenih Hrvatske i stranke umirovljenika – kazao je Vladimir Šišljagić.  U Vukovaru ne bi trebalo biti drugog kruga izbora jer je Ivan Penava (HDZ) zasad osvojio 64,42 posto glasova. Za vukovarsko-srijemskog župana Božo Galić dobio je 46,91 posto glasova, a MOST-ov Tomislav Panenić 26,67 posto tako da će njih dvojica ići u drugi krug izbora.  U Slavonskom Brodu u drugi krug će Mirko Duspara koji prema prvim rezultatima ima 45,24 posto glasova te Hrvoje Špicer koji ima 35,09 posto glasova.  Župan brodsko-posavski trebao bi postati Danijel Marušić (HDZ) jer trenutno osvaja 51,78 posto glasova.  U Požegi HDZ-ovac Darko Puljašić s 46,52 posto glasova vodi ispred Zdravka Ronka (SDP) koji ima 24,48 posto glasova.  Župan požeško-slavonski najizglednije će postati Alojz Tomašević s obzirom da trenutno ima 52,69 posto glasova.  Ivica Kirin, kandidat HDZ-a i koalicije, već je u prvom krugu izborio svoj četvrti mandat na čelu Virovitice. On je osvojio 63,90 posto glasova. Dražen Kurečić, iza kojega stoje SDP i partneri, pridobio je oko 21 posto potpore birača, a Siniša Prpić, adut Mosta i HSPD-a, oko 16 posto glasova. Neslužbeni su to podatci, ali dostupni nakon obrade svih biračkih mjesta. HDZ i partneri dominantni su i u Gradskom vijeću Virovitice, s 59.06 posto glasova. I Šojat i Vrkić zadovoljni   – Više sam nego zadovolljna, prvi put u posljednjih 15 godina HDZ ima kandidata za gradonačelnika u drugom krugu. Nemojmo zaboraviti kako je ovdje riječ o izbornim anketama, vjerujem da će se moj rezultat popraviti i biti bolji. Nemojmo ni zaboraviti rezultate prošlih lokalnih izbora gdje je otprilike sličan odnos snaga bio između Bubala i Vrkića pa se dogodio obrat – rekla je Ivana Šojat za Večernji list.  Ivan Vrkić ponovio je da je zadovljan izborima.  – Dobro stojim, zadovoljan i zahvalan sam svojim sugrađanima, prepoznali su ono što sam radio u prvom mandatu, a to mi je dovoljno da imam optimizam da mogu uči u drugi krug i završiti kampanju, predložiti nove projekte na kojima mislim okupiti i mnoge koji su spremni zajedno s nama raditi za razvoj grada Osijeka – rekao je Vrkić. Komentirao je i rezultate prošlih izbora kada je u drugom krugu pobijedio HDSSB-ovog Krešimira Bubala. – Uvijek su moguća iznenađenja, mogu se događati čuda, ne razmišljam o onome što je bilo, osobno mislim da su okolnosti sasvim drugačije, od okolnosti, osoba, pristupa u politici. Bubalo je izgubio jer je bio bahat i nije komunicirao na normalnoj razini, njime je vlada moć, a ja želim dobiti mandat na dužnost svojim građanima, meni je to misija – istaknuo je. U gradskom vijeću spreman je surađivati sa svima. – Na lokalnoj razini nema politike ni ideologija, mogućnost za suradnju je sa svima bez obzira tko pripada kojoj stranci – zaključio je.     Ivan Vrkić najstariji kandidat Osječani su, pak, birali između čak devet kandidata, jednog više nego četiri godine ranije. Najstariji među njima je Ivan Vrkić - u siječnju je napunio 70 godina, dok je najmlađi 27-godišnji poduzetnik Kristijan Šimičić. Među iskusnijima u izbornoj utrci je svakako Anto Đapić, nekadašnji osječki gradonačelnik kojemu je ovo bila peta zaredom kandidatura za čelnu poziciju u gradu na Dravi, s tim da ni 2013. nije ušao u drugi krug.     Ne može se, međutim, reći kako su Slavonci i Baranjci pohrlili na birališta. Tek je 31 posto osječko-baranjskih birača ispunilo građansku dužnost do 17 sati, što je najlošija, po postotku, izlaznost u Hrvatskoj. Ujedno, 2,38 posto je to slabiji odaziv nego 2013. Usporedbe radi, 35,15 posto iznosila je, do iste satnice, izlaznost na razini Hrvatske. Gledajući sam Osijek, svoje kandidate zaokružilo je 29,08 posto birača. Izborna šutnja kršila se na društvenim mrežama, no ocjena je DIP-a kako je izborni dan protekao izrazito mirno i bez većih nepravilnosti.