U zagrebačkoj Skupštini, pobijedi li Bandić u drugom krugu, HDZ će ga vjerojatno podržati, a uvjet će biti da mjesto predsjednika Skupštine pripadne HDZ-u. Nakon drugog kruga lokalnih izbora, vrh HDZ-a mogao bi raspustiti Gradski odbor zagrebačkog HDZ-a, vođenje gradske organizacije preuzeo bi povjerenik, a novi unutarstranački izbori održali bi se unutar šest mjeseci, neslužbeno doznaje Večernji list. Povjerenici bi mogli biti Mislav Herman, mladi zagrebački HDZ-ovac i liječnik, a možda i Karlo Ressler, Plenkovićev mladi savjetnik. Takav rasplet nakon loših izbornih rezultata bio bi na tragu izjave Andreja Plenkovićau intervjuu za Večernji list u kojemu je rekao da gradski HDZ očekuje osvježenje i formiranje tima za lokalne izbore 2021. Raspuštanje zagovara dio ljudi bliskih Plenkoviću koji kažu da bi jedan od argumenata bio taj što je HDZ u vijećima gradskih četvrti u Zagrebu prošao katastrofalno. Time bi se odgovornost za loš rezultat u metropoli, koji se najviše veže uz Plenkovićev izbor Drage Prgometa, prebacio i na zagrebački HDZ jer rezultati, kaže izvor Večernjeg lista, pokazuju da gradska organizacija ne funkcionira. Prije četiri godine, HDZ je u VGČ-ima u prosjeku osvojio 20-30% glasova, a sada od 15 do 18%. Pobjedu je HDZ odnio jedino u Maksimiru. Raspuštanje Gradskog odbora HDZ-a ne bi značilo i obračun s Milijanom Brkićem, kojeg se smatra neformalnim vođom zagrebačkog HDZ-a, što nije nelogično jer je Plenkoviću Brkić potreban kao zaštita desnog boka u priči s preslaganjem saborske većine HDZ-a na nacionalnoj razini. U zagrebačkoj Skupštini, pobijedi li Bandić u drugom krugu, HDZ će ga vjerojatno podržati, a uvjet će biti da mjesto predsjednika Skupštine pripadne HDZ-u. Osim toga, HDZ bi inzistirao da Bandić realizira projekte s kojima je HDZ izišao na izbore u Zagrebu. Dio sugovornika iz zagrebačkog HDZ-a smatra da raspuštanje nije dobar put, niti da će se dogoditi prije nego Plenković presloži većinu ili se odluči na nove parlamentarne izbore. “Nisam siguran da bi Plenković u Predsjedništvu imao potporu za raspuštanje. Bit će to borba, uostalom i Plenković je odgovoran za rezultat u Zagrebu. Koliko znam, Andrija Mikulić ne misli dati ostavku na mjesto šefa gradskog HDZ-a”, kaže jedan zagrebački HDZ-ovac za Večernji.