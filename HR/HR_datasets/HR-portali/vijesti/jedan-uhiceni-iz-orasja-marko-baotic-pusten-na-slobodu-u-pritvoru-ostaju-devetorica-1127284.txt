Sud Bosne i Hercegovine pustio je na slobodu jednog uhićenog pripadnika HVO-a iz Orašja, a devetoricu zadržao u pritvoru, uključujući nekadašnjeg zapovjednika 106. brigade HVO-a u Orašju, generala Đuru Matuzovića, rekao je danas medijima Matuzovićev odvjetnik Almin Dautbegović. Rekao je da je na slobodu pušten Marko Baotić, a tu su informaciju potvrdili i iz Suda BiH objašnjavajući kako nemaju informacije o devetorici uhićenih. "Nisam službeno dobio rješenje, ali sud je odlučio o žalbama. Neslužbeno imamo informaciju da je odluka o pritvoru ostala. Žalbe odvjetnika su odbijene, a samo je jedna osoba puštena iz pritvora", rekao je Dautbegović za Hinu. Odvjetnik Dautbegović najavio je nastavak pravne borbe za puštanje preostalih uhićenih iz pritvora. "Prema mojem mišljenju, nije bilo razloga za produljenje pritvora, ali nakon ove odluke žalit ćemo se Ustavnome sudu BiH i zatražiti njihovo puštanje", rekao je Dautbegović. U pritvoru ostaju Đuro Matuzović, umirovljeni general HVO-a i organizator obrane na području Orašja i ratni zapovjednik oraškog zbornog područja. Zajedno s njim u pritvoru će ostati Ivo Oršolić, Tado Oršolić, Marko Dominković, Joso Nedić, Marko Blažanović, Mato Živković, Anto Živković i Stijepo Đurić (51). Svi oni obnašali su tijekom rata visoke vojne i civilne dužnosti ili su bili pripadnici Vojne policije HVO-a. Njih se tereti za ratne zločin nad zatočenim Srbima na području Bosanske Posavine. Ova uhićenja osudio je službeni Zagreb kao i dužnosnici Hrvata u BiH, nagovješćujući da bi se moglo raditi o politički manipuliranim optužnicama. >> Saborski Odbor za ratne veterane zatvorio sjednicu, želi od Nazora čuti o dokumentaciji za BiH