Međunarodna zajednica pozvala je na "najveće moguće zalaganje" protiv zatopljenja u "proklamaciji iz Marakeša" donesenoj dan uoči zatvaranja 22. UN-ove konferencije o klimi koju je obilježio izbor "klimatoskeptičnog" Donalda Trumpa u Bijelu kuću. "Mi, predsjednici država i vlada te izaslanstva okupljena u Marakešu, na afričkom tlu (...) pozivamo na najveće moguće političko zalaganje radi suzbijanja klimatskih promjena koje je prioritetna zadaća", ističe se u toj "proklamaciji o našoj klimi i o našem održivom razvoju" 197 stranaka UN-ove klimatske konvencije. Stranke, 196 zemalja i EU, pozvale su jedna drugu da pojačaju financiranje projekata kako bi se spriječile najgore posljedice globalnog zatopljenja i ublažili  efekti neizbježne klimatske promjene.  "Pozivamo da se što prije povećaju ambicije i pojača naša suradnja kako bi se premostio rascjep između sadašnjih razina ispuštanja stakleničkih plinova (koji su uzročnik klimatskih promjena) i puta kojim moramo ići kako bismo poštovali obveze o ograničavanju globalnog zatopljenja što proistječu iz Pariškog ugovora" donesenog krajem 2015., dodaje se u tekstu.  Pariški ugovor postavlja cilj ograničavanja prosječnog globalnog zatopljenja na 2 stupnja Celzija iznad razina prije industrijske revolucije smanjivanjem ispuštanja stakleničkih plinova koji nastaju izgaranjem fosilnih goriva. Zemlje su "zadovoljne pariškim ugovorom i njegovim brzim stupanjem na snagu" te "potvrđuju svoju opredijeljenost za njegovu cjelovitu provedbu". U tekstu se poziva i na veće financiranje mjera protiv zatopljenja. "Mi, razvijene zemlje, potvrđujemo da nam je cilj prikupiti 100 milijarda dolara" na godinu za zemlje u razvoju do 2020., dodaje se u proklamaciji, preuzimajući obećanje dano 2009. na klimatskoj konferenciji u Kopenhagenu. Apel je upućen više od tjedan dana nakon izborne pobjede Donalda Trumpa koji je u kampanji nazvao globalno zatopljenje "prijevarom". Zemlje, među kojima i Sjedinjene Države, obećale su smanjiti emisije stakleničkih plinova prema ugovoru prebacujući se na obnovljive izvore energije. Trump je, međutim, obećao pojačati potrošnju nafte, plina i ugljena i "otkazivanje" globalnog ugovora. Dokument je pozvao zemlje da "žurno" povećaju svoje obveze u smanjenju emisija stakleničkih plinova. Prema znanstvenicima, sadašnja obećanja ukupno bi omogućila globalno zagrijavanje od 3 stupnja Celzija ili više. >> 'Čovječanstvo će gledati na 4. studenoga kao dan na koji su zatvorena vrata neizbježnoj katastrofi'