Prostor ispred muzeja Louvre u Parizu s kojeg bi se nakon zatvaranja birališta u nedjelju navečer trebao obratiti javnosti centristički kandidat Emmanuel Macron, bio je nakratko evakuiran radi sigurnosne provjere nakon pronalaska sumnjive prtljage, no provjere nisu otkrile nikakvu prijetnju.   Radi se o jednostavnom eliminiranju sumnji, zbog čega je bilo potrebno odrediti granice opasne zone te je intervenirala  skupina stručnjaka kako bi se isključila  svaka opasnost, doznaje se od policijskog izvora. "Nakon otkrića sumnjive torbe, 300 novinara (koji su upravo bili u postupku preuzimanja akreditacija) bilo je zamoljeno da napuste to područje iz sigurnosnih razloga", rekao je ranije u nedjelju dužnosnik iz Macronove kampanje.  Izvor na koji se poziva agencija dpa rekao je da je to standardni postupak koji se provodi u slučaju pronalaska sumnjive prtljage. Nešto prije 12,30 završene su provjere i isključena je prijetnja sigurnosti, rekao je poslije policijski izvor.  Dužnosnici Macronove kampanje su rekli u četvrtak da će u slučaju pobjede na predsjedničkim izborima, kandidat Macron na esplanadi Louvrea proslaviti pobjedu. U središtu Pariza policija je u ophodnji oko Louvrea, najposjećenijeg muzeja na svijetu. Sigurnost je pojačana pošto je 3. veljače 29-godišnji Egipćanin s mačetom u svakoj ruci napao vojnu ophodnju uz povuke "Alah Akbar", a vojnici su ga teško ranili. Francuska je proglasila izvanredno stanje nakon više terorističkih napada islamističkih skupina s velikim brojem žrtava.   U Francuskoj su u nedjelju ujutro otvorena birališta za drugi krug predsjedničkih izbora na kojima oko 47,5 milijuna Francuza odlučuje hoće li njihov novi predsjednik biti centrist Macron ili pripadnica krajnje desnice Marine Le Pen.   Po posljednjim anketama Macron ima prednost od 23 do 26 posto pred Le Pen i za njega planira glasati otprilike 60 posto ispitanika. Međutim, zasad se ne zna hoće li na rezultate izbora utjecati "masivni i koordinirani" hakerski napad na Macronovu izbornu kampanju. Hakirani mailovi i dokumenti objavljeni su na internetu u petak navečer. Oko 67.000 biračkih mjesta otvoreno je u 8 sati, a birači na dijelu francuskog prekomorskog teritorija glasali su u subotu.  Rezultat ovih predsjedničkih izbora svakako će biti povijestan - Macron bi mogao postati najmlađi francuski predsjednik dosad, a bude li uspješnija Le Pen, Francuska će dobiti prvu predsjednicu i prvu pripadnicu krajnje desnice na čelu države.  Emmanuel Macron i čelnica Nacionalne fronte po mnogome su na suprotnim krajevima političkog spektra.  Macron je socijalni liberal, protržišno i proeuropski orijentiran i nudi viziju osnažene, kompetitivne francuske ekonomije, otvorene svijetu.  Iako je Le Pen udaljila svoju stranku od otvoreno antisemitske i ksenofobne retorike, odlučna je vratiti ono što naziva izgubljenim francuskim suverenitetom i zaustaviti useljavanje.  Po posljednjim anketama Macron ima prednost od 23 do 26 posto pred Le Pen. za njega planira glasati otprilike 60 posto ispitanika, a gledatelji su ga u otprilike sličnom omjeru proglasili pobjednikom burnog televizijskog sučeljavanja u srijedu navečer.   Međutim, zasad se ne zna hoće li na rezultate izbora utjecati "masivni i koordinirani" hakerski napad na Macronovu izbornu kampanju. Hakirani mailovi i dokumenti objavljeni su na internetu u petak navečer. Oko 67.000 biračkih mjesta otvoreno je u 8 sati, a birači na dijelu francuskog prekomorskog teritorija glasovali su u subotu.  Prvi rezultati očekuju se u 20 sati nakon što se zatvore sva birališta. 