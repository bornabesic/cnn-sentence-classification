Zadarska policija u dogovoru s tamošnjim Općinskim državnim odvjetništvom provodi izvide nakon što su mediji objavili da su hrvatski državljani srpske nacionalnosti, koji su iz Srbije došli na lokalne izbore u Obrovac, "odbijali napustiti Hrvatsku dok ne dobiju novac". Policijska uprava zadarska u dogovoru s Općinskim državnim odvjetništvom u Zadru provodi izvide na temelju saznanja iz medija, doznaje se u srijedu u Odvjetništvu. S obzirom na to da su prema Zakonu o kaznenom postupku izvidi tajne prirode, u Odvjetništvu kažu da ne mogu reći više detalja o tom slučaju. Nakon što policija dostavi rezultate izvida Odvjetništvo će donijeti odluku u tom slučaju. Stranka Slobodna Hrvatska danas je kazneno prijavila nepoznatog počinitelja i kao pravnu osobu Samostalnu demokratsku srpsku stranku (SDSS), tereteći ih za podmićivanje birača kako bi na izborima dali svoj glas kandidatu SDSS-a u Obrovcu, no SDSS odbacuje optužbe tvrdeći da ga se želi oblatiti. Kaznenu prijavu zadarskom Općinskom državnom odvjetništvu Slobodna Hrvatska podnijela je zbog navodnih "povreda slobode odlučivanja birača", zbog kojih se kaznom zatvora od šest mjeseci do pet godina može kazniti onog tko ozbiljnom prijetnjom, podmićivanjem ili na drugi protuzakonit način utječe na birača da na izborima glasuje na određeni način ili da ne glasuje. Osnovanost te sumnje, kažu u Slobodnoj Hrvatskoj, temelje na navodima iz emisije emitirane na RTL televiziji po kojima je vidljivo da je reporterka Nikolina Radić Ančić intervjuirala hrvatske državljane srpske nacionalnosti koju su "odbijali napustiti Hrvatsku dok ne dobiju novac". U tom se prilogu navodi da organizator puta decidirano navodi tko je naručio i trebao platiti oko 10.000 kuna za autobus pristigao na izbore iz Novog Sada, kako bi putnici glasali za lokalnu listu SDSS-a Stanka Mijića, kojoj su pristupile i pristaše DPS-a Branislava Švonje. Predsjednik SDSS-a u Obrovcu Stanko Mijić u izjavi Hini je ustvrdio kako oni s tim nemaju nikakve veze, već da "neki ljudi imaju potrebu blatiti njihovu stranku". "Nikad nije bilo, niti je to bilo ovom prilikom niti prethodnih izbornih ciklusa, da se plaćaju glasači koji su došli autobusom iz Srbije, već se plaćao prijevoz organizatorima koji su bili raznorazni", rekao je Mijić te kao organizatore prijevoza označio Miljenka Dragana, "ratnog predsjednika" Općine Obrovac i Miodraga Gagića, za koje tvrdi da su "vječiti neprijatelji SDSS-a".