Foto: Hina, Screenshot: Facebook UVREDE, psovke, klevete, podmetanja. To su riječi koje najbolje opisuju kampanju u Splitu i otvoreni rat Željka Keruma i Andre Krstulovića Opare, koji je dodatno eskalirao jučer. Podsjetimo, iako to već svi znaju, na jučerašnjem sučeljavanju Kerum je za Oparu rekao da je "dno dna" i "pederčina", dodavši da se prostituirao u Milanu.   Sve je to skupa već davno viđeni folklor, a splitska kampanja pravi je pravcati cirkus. Iako je tako zamišljeno, u Hrvatskoj se najmanje priča o projektima, idejama i planovima, a sve se svodi najčešće na ideološke podjele i/ili besmisleno vrijeđanje i ponižavanje ovih drugih.   Danas je Andro Krstulović Opara objavio video podrške Miroslava Ćire Blaževića, realno potpuno nebitne osobe koja praktički nema puno veze sa Splitom. Iz kratkog videa nije jasno je li Ćiro Blažević pročitao Oparin predizborni program, ali sam priznaje da je promijenio mišljenje o Kerumu kad je shvatio "da ga Maras podržava". Koga briga što misli Ćiro Blažević?  "Znam da će se moji dragi Splićani pitati što je ovom Ćiri da je ovakav salto mortale napravio. Da, ja sam bio za Keruma, ali kada sam vidio da ga Maras podržava i kada sam shvatio da je on u drugoj obitelji, ja sam morao napraviti ovu intervenciju. Split je postao centar svijeta, volim Split, volim Dalmaciju i mogu vam odgovorno reći koliko vas je Tuđman volio, cijenio, poštovao i nadao se u vas. Glasajte za Andru, to vas vaš Ćiro moli."  Zanimljivo, a shvatili ste to iz videa, izbornik nogometne reprezentacije s kraja prošlog tisućljeća prije nekoliko mjeseci je, u emisiji osuđenog dilera koji je ljubav prostitutki plaćao kokainom, javno podržao Željka Keruma. Sad se predomislio jer je vidio da je Maras za Keruma. A to je Opari razlog da ovu podršku javno podijeli. No bivši splitski gradonačelnik čak je i u besmislenim podrškama javnih osoba uspio otići korak dalje.  Dok je Opara Kerumu otimao podršku nebitnog Blaževića, Kerum je dobio podršku Aritza Aduriza, reprezentativca španjolske nogometne reprezentacije. Bilo bi zanimljivo vidjeti na čemu Aduriz temelji svoje stajalište o Kerumu kao boljem izboru za Split.  Nije čudno da javne osobe podržavaju ovog ili onog kandidata, ali nije naodmet spomenuti kako je to zapravo jadna i besmislena praksa. Barem u teoriji, kandidati bi se trebali boriti idejama i programima, a ne podrškom za Split i politiku potpuno nebitnih osoba. Kerum, a sad i Opara, ove su nam izbore dobro pokazali da ih nije briga za programe, bitno je samo dobiti izbore, pa makar uz besmislenu podršku Ćire Blaževića. Naravno, nisu Kerum i Opara prvi koji su izmolili podršku neke javne osobe, svi to rade. Ali svejedno je riječ o potpuno jadnoj i promašenoj praksi kojoj ne bi trebalo biti mjesta u ozbiljnoj politici.