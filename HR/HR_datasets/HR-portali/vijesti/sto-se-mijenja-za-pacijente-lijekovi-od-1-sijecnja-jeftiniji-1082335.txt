Dopunsko zdravstveno osiguranje neće poskupjeti na 89 kuna prije jeseni, a dotad će zakonskim izmjenama koje pripremaju u Ministarstvu zdravlja, kako neslužbeno doznajemo, obvezati privatne osiguravajuće kuće da dopunskim moraju osiguravati i stariju populaciju! Novi je to plan ministra zdravlja dr. Darija Nakića koji tako stavlja osigurač na potencijalni odljev pacijenata privatnim osiguranjima, dok bi HZZO-u ostali oni stariji od 65 godina. Scenarij je to koji Nakić mora spriječiti, a zakonske izmjene prvi su korak, zbog čega je poskupljenje i odgođeno. Prethodi mu i imenovanje novog ravnatelja Zavoda nakon što je Tatjana Prenđa Trupec s pozornice kongresa Udruge poslodavaca u zdravstvu u petak u Opatiji dala ostavku. Njezin je nasljednik dr. Fedor Dorčić, riječki HDZ-ovac nedavno imenovan u Upravno vijeće Agencije za lijekove i medicinske proizvode, koji će, neslužbeno doznajemo, biti prijedlog ministra na skorašnjoj sjednici Vlade. Referentne zemlje Na Vladu će i zakonske izmjene kojima će se promijeniti referentne zemlje za određivanje cijene lijekova. Umjesto dosadašnjih, Španjolske, Francuske i Italije, Nakićev prijedlog bit će Poljska, Češka, Mađarska, Slovenija i Slovačka, prema kojima će se i u nas od 1. siječnja iduće godine definirati cijene lijekova. Poruka je kako će zbog ove promjene pojeftiniti lijekovi, a ministar zdravlja jasno je poručio i kako slijedi objedinjavanje javne nabave generičkih i skupih lijekova. No, nije to jedino “objedinjavanje” jer je najavio i racionalizaciju u pitanju nezdravstvenog osoblja i usluga u zdravstvu. Tako je za bolničke zaštitare rekao da “mogu mirne duše pružiti usluge još i za dvije banke i jednu poštu”. – Zaštitar treba na samo jednom ulazu. Nama umjesto jednog noću spava deset ljudi iz tehničke službe – rekao je Nakić na kongresu koji je okupio stotine zainteresiranih liječnika, (bivših) ravnatelja bolnica, a i bivše ministre zdravstva. Svi su oni čuli Nakićev plan o 500 milijuna kuna ukupne godišnje uštede reformskim potezima. Najveći dio te uštede planiran je racionalizacijom bolničkog sustava, od čijih će liječnika na godišnji odmor u isto vrijeme moći ići najviše trećina i najdulje na tri tjedna. Da bi dobio dozvolu za dopunski rad, liječnik će morati odraditi i prekovremene sate u svojoj bolnici, a kreće i primjena takozvanog masterplana pa će pojedine bolnice ostati bez nekih odjela. Ministar zdravlja ukinuo je i zabranu zapošljavanja u bolnicama jasno navodeći da će ubuduće sva zapošljavanja biti odgovornost ravnatelja. Samo preko ravnatelja – Stvarno ću upozoriti sve farmaceutske tvrtke da ne mogu imati bilo kakve aranžmane s liječnicima bez dogovora s ravnateljima ustanova. Bilo je slučajeva da se liječnik više od sto dana nalazi na nekom usavršavanju i ne obavlja svoj posao – rekao je ministar Nakić u Opatiji te dodao kako će omogućiti rad liječnika u drugim bolnicama kojima nedostaje specijalista te da će bolnice organizirati sistematske preglede u poslijepodnevnim satima. – Svrha našeg postojanja jest kvaliteta liječenja naših bolesnika. Od pacijenata tražimo poštovanje, a mi ga nemamo prema njima – poručio je ministar Nakić. >>'Bolnice će svakih mjesec dana podnositi financijska izvješća' 