Ilustracija: 123rf TIJELA dvoje UN-ovih stručnjaka, nestalih 12. ožujka u središnjem dijelu Demokratske Republike Kongo gdje traje pobuna, pronađena su, kao i tijelo njihova prevoditelja, rekao je danas glasnogovornik vlade Konga.  Dvoje UN-ovih stručnjaka, Amerikanac Michael Sharp i Šveđanka Zaida Catalan, bili su oteti 12. ožujka zajedno s četvero kongoanskih pratitelja u pokrajini Kasai-Central.  Njihov je mandat bio nadzirati sankcije koje je Kongu nametnulo Vijeće sigurnosti UN-a. Prema rezoluciji 1533 Vijeća sigurnosti iz 2004., stručnjaci podnose izvješće o nezakonitoj trgovini oružja na teritoriju Konga koji je nestabilan zbog brojnih pobunjeničkih skupina zaostalih iz drugog rata u Kongu (1998-2003).  Glasnogovornik je rekao da je švedskoj žrtvi odrubljena glava. Šveđanki odrubljena glava  Pronađeno je i treće tijelo, njihova kongoanskog prevoditelja, rekao je glasnogovornik vlade.  Kongoanska pokrajina Kasai-Central središte je pobune koja se proširila na pet pokrajina u toj zemlji središnje Afrike. Pobuna se zove po ratnome vođi Kamwine Nsapu, koji je ubijen u kolovozu 2016. u vojnoj akciji nakon što se pobunio protiv vlade.  Vlada u Kinšasi je ranije u ožujku rekla da je dvoje UN-ovih dužnosnika palo u ruke nepoznatih "negativnih snaga" s četvero Kongoanaca, koji su bili s njima blizu sela Ngombe u Kasai-Central.  Pobunjenici Kamwine Nsapu sve su veća prijetnja vladi predsjednika Josepha Kabile. Prema UN-ovim podacima, više od 400 ljudi ubijeno je u nasilju. Lokalno stanovništvo i stručnjaci optužuju milicije za okrutnosti, a vladine snage za ubijanje civila.  Lokalni dužnosnici rekli su u subotu da je milicija odrubila glave 40 policajaca u najsmrtonosnijem napadu na sigurnosne snage otkako je lani počela pobuna.