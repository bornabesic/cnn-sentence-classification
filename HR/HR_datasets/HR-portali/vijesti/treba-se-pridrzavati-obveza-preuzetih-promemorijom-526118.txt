Predstavnici koordinacija dobavljača Agrokora i predstavnici kreditnih institucija i faktoring društava koji su pristupili Promemoriji o mjenicama Agrokora u petak su održali sastanak na kojem su obostrano potvrdili potrebu pridržavanja obveza preuzetih tim dokumentom, priopćio je Agrokor.  - Pozivaju se dobavljači odnosno vjerovnici društva Agrokor i povezanih društava da do 31. svibnja bilateralno urede svoje odnose s kreditnim institucijama i faktoring društvima, kako bi se riješilo pitanje prijave tražbine i da namire potraživanja koja su ostala nepodmirena uslijed otvaranja postupka izvanredne uprave. Faktoring društva i banke kao vjerovnici s jedne strane te dobavljači s druge strane, koji su pristupili Promemoriji, nastavit će surađivati u rješavanju problema dobavljača u cilju ublažavanja negativnih posljedica ove situacije - stoji u priopćenju. Dodaje se kako je dogovor bilateralnog sporazuma svakog pojedinog dobavljača i vjerovnika u roku predviđenom Promemorijom pretpostavka je za postizanje novih rješenja i mogućnosti za ovu situaciju. - Pozitivan učinak takvih rješenja i mogućnosti mogao bi se onda protegnuti na stranke koje su dogovorile bilateralne sporazume. Svi dionici u postupku izvanredne uprave Agrokora se pozivaju da u procesu oporavka sustava Agrokor i dalje, kao vjerovnici društava koncerna Agrokor, u granicama svojih mogućnosti ulažu najveće napore kako bi navedena društva, dobavljači i kreditne institucije odnosno faktoring društva postigli zajedničko, prihvatljivo rješenje, koje će osigurati da obveze temeljem izdanih mjenica u konačnici podmire glavni mjenični dužnici, odnosno društva koncerna Agrokor - stoji u priopćenju.