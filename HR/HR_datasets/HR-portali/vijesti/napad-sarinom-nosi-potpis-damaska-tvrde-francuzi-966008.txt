Foto: Hina NAPAD sarinom na sirijski lokalitet Kan Šejkun u kojem je početkom travnja poginulo 87 osoba nosi "potpis" Damaska, ustvrdila je Francuska u izvješću svojih obavještajnih službi, okrivljujući režim. U dokumentu se "sa sigurnošću" zaključuje da je sarin korišten i nosi oznaku proizvodnje sirijskog režima. Francuzi odlučili podijeliti informacije  "S obzirom na užas tog napada i opetovana sirijska kršenja obveza oko nekorištenja oružja koje je zabranila međunarodna zajednica, Francuska je odlučila podijeliti sa svojim partnerima i svjetskim javnim mnijenjem informacije kojima raspolaže", kazao je šef francuske diplomacije Jean-Marc Ayrault po završetku Vijeća obrane, okupljene oko predsjednika Francoisa Hollandea u Elizejskoj palači.  U napadu izvedenom 4. travnja na Kan Šejkun, u pobunjeničkoj zoni, poginulo je 87 osoba, od kojih 31 dijete. Napad je naveo SAD na odmazdu 7. travnja, a Sjedinjene Države nakon toga su uvele nove sankcije sirijskom režimu koji niječe povezanost s napadom.