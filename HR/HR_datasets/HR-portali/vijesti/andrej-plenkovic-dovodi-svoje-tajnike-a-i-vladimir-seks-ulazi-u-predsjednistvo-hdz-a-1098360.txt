Gotovo je sigurno da će Andrej Plenković, nakon što u nedjelju 17. srpnja bude izabran za novog šefa HDZ-a, uvesti minimalno troje, a možda i pet-šest novih ljudi u Predsjedništvo stranke, procjenjuju u HDZ-u. Tri tajnika – glavni, međunarodni i politički – stranački su dužnosnici koje bira predsjednik, a Predsjedništvo i Središnji odbor izglasavaju ih na njegov prijedlog. U HDZ-u očekuju da će Plenković izabrati trojicu novih tajnika, iako u njegovu krugu za sada to ne potvrđuju jer su fokusirani na izbor Plenkovića za predsjednika. Da je to više nego realna opcija, da se iščitati i iz trenutačnih okolnosti. Osim što su po svojoj funkciji stranački tajnici osobe od povjerenja predsjednika, a Domagoj Milošević, Miro Kovač i Domagoj Maroević ljudi su Tomislava Karamarka, bivšeg šefa HDZ-a, u HDZ-u bruje da se mladi politički tajnik Domagoj Maroević nijednom nije pojavio u središnjici od kada je prije mjesec i nešto izabran na tu funkciju. Glavnog tajnika Domagoja Miloševića većina u HDZ-u optužuje i proziva da je on taj koji je u medije pustio informacije o pozajmici od PPD-a i time proizveo aferu. Iako je slučaj pozajmica bio udar na Milijana Brkića, v. d. šefa HDZ-a, ta priča slabi i poziciju Andreja Plenkovića jer radi štetu HDZ-u uoči rujanskih izvanrednih parlamentarnih izbora. Zato se već nagađa da bi novi glavni tajnik mogao biti Damir Krstičević, sada šef Plenkovićeva stožera za izbore u HDZ-u, ili možda Damir Jelić, koji vodi HDZ-ov stožer za parlamentarne izbore. U HDZ-u su skloniji tome da to ipak bude Krstičević jer vjeruju da će Plenković dovesti isključivo svog čovjeka. Davor Ivo Stier mogao bi biti novi međunarodni tajnik jer je tu funkciju i obavljao do unazad nekoliko godina kada ga je Karamarko smijenio i na tu funkciju postavio Miru Kovača. Još je nepoznato tko bi bio politički tajnik. U HDZ-u očekuju i da bi Plenković u Predsjedništvo mogao kooptirati Vladimira Šeksa koji ga je i prizivao za novog šefa HDZ-a i čije savjete Plenković sluša. Iako je nakon plasiranja informacije o pozajmici došlo do trvenja između Plenkovića i Brkića, u HDZ-u smatraju da se Plenković s Brkićem, kojeg opterećuje i slučaj diploma, neće obračunavati prije izbora u rujnu. A i tada će ovisiti o izbornom rezultatu, hoće li Plenković ići prema umanjivanju Brkićeva utjecaja ili će u slučaju lošeg rezultata i Plenkovićeva pozicija biti poljuljana. >> Mostov Nikola Grmoja ismijava HDZ i SDP, evo što je napisao na Facebooku 