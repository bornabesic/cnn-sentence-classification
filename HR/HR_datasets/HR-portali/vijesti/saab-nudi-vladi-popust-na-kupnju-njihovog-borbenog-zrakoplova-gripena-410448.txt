ŠVEDSKI koncern Saab spreman je Hrvatskoj ponuditi povoljnije uvjete kupnje njihovog borbenog zrakoplova Gripena, kazao je glavni direktor Johan Lehander na otvaranju ureda te tvrtke u Zagrebu. Interes tog švedskog proizvođača borbenih zrakoplova za prodaju Gripena Hrvatskoj još je uvijek velik, a dodaju kako se radi o jednom od najsuvremenijih zrakoplova u svijetu. U vezi s tim i s postojećom krizom u svijetu, Saab je spreman dogovoriti povoljnije financijske aranžmane s hrvatskom Vladom. Njihov zrakoplov koriste Mađarska, Češka te odnedavno Južna Afrika i Tajland, a Lehander tvrdi kako bi taj zrakoplov u ratnom zrakoplovstvu mogao imati životni vijek do 40 godina. Gripen je višenamjenski borbeni zrakoplov, koji se može koristiti u napadu ciljeva u zraku i na zemlji. Jednosjed je i dvostruko brži od brzine zvuka te j naoružan laserskim bombama, radarskim i infracrveno navođenim raketnim sustavima te protubrodskim raketama švedske proizvodnje, koje u svom arsenalu ima i Hrvatska ratna mornarica. Dužina mu je 14 metara, raspon krila osam metara te maksimalna nosivost 14 tona. K.S. Foto: wikipedia.org