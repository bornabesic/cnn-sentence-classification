Drago Prgomet, kandidat HDZ-a za gradonačelnika Zagreba, prema izlaznim anketama osvojio je 5,75 posto glasova. Stigao je odlično raspoložen u svoj stožer, u središnjicu HDZ-a. U stožeru su i zamjenik predsjednika Milijan Brkić, tajnik stranke Gordan Jandroković, Andrija Mikulić, Željko Reiner... Nezavisna Bruna Esih, koja je ciljala na desni birački spektar pa i dio birača HDZ-a. osvojila je, kako pokazuju ankete, duplo više glasova od Prgometa - 10.26 posto. PRATITE TIJEK DOGAĐAJA: 0.12 - Rezultati za Metković oduševili su HDZ-ovce u središnjici stranke. - Tooo, bravo- uzviknuli su u isti glas i zapljeskali. 23.34 - HDZ-ovci su pozorno popratili obraćanje šefa SDP-a Davora Bernardića i ismijali njegov govor. - Ma ovo je presmiješno. Pa oni su potonuli, njih nema-rekla je Ivana Maletić. 22.15 - Treba reći da smo mi imali svog kandidata u Zagrebu dok ga SDP nije bio u stanju ni dati. Prema ovim rezultatima imamo dvije trećine župana i većinu u županijskim vijećima i može se reći u ovom trenutku da je Hrvatska plava- rekao je Željko Reiner. 21.50 - U središnjicu stranke stigao je predsjednik HDZ-a Andrej Plenković koji je odmah otišao u svoje odaje. - Što više pristižu službeni rezultati DIP-a, to je Hrvatska sve plavija- kratko je u prolazu rekao Plenković novinarima. 21.22 - Za sad vodimo, no pričekajmo ostatak rezultata. HDZ može i mora biti zadovoljan. Zadržali smo sve županije gdje smo dosad bli na vlasti. Sa Zagrebom nismo zadovoljni, neki su naši birači očito glasovali za Brunu Esih, neki za Bandića, neki i za Sandru Švaljek. U Splitu imamo šansu pobijediti. Pokazali smo da smo najjača stranka u Hrvatskoj i da nema velike oporbene stranke. Kad je riječ o gradu Zagrebu, moramo napraviti analizu. Postigli smo jako dobar rezultat na razini cijele zemlje - kaže Miro Kovač. 21.15 - Oduševljenje HDZ-ovaca izazvali su prvi rezultati DIP-a za župana Dubrovačko-neretvanske županije. Slaven Dobroslavić porazio je Mostovog Nikolu Grmoju, a HDZ-ovci u Zagrebu zapljeskali su i uzvikivali "bravo, bravo". 20.55 - U iščekivanju prvih rezultata DIP-a ministri i članovi HDZ-a krate vrijeme u neobaveznom čakulanju. Prgomet se trenutno povukao, kao i Jandroković, Mikulić, Brkić i Reiner. 20.49 - U središnjicu stranke pristiže sve više HDZ-ovaca. Stigli su i ministar Tomo Medved, Miro Kovač, Jasen Mesić... Očekuje se ubrzo i dolazak predsjednika stranke Andreja Plenkovića. 20.18 - Stigli su i HDZ-ov doajen Vladimir Šeks i potpredsjednica Vlade Martina Dalić. Šeks je poručio kako je očekivao u Zagrebu bolje rezultate. 20.07 - Šef kabineta premijera Plenkovića Davor Božinović rekao je da je riječ tek o izlaznim anketama te da će pričekati službene rezultate.  - Rezultati anketa su očekivani. Prilično sam siguran da će jedna od kandidata HDZ-a koji su ušli u drugi krug postati gradonačelnik. Zbog uspjeha Brune Esih ne vidim nikakav raskol u HDZ-u. HDZ nije ograničen na lokalnu sredinu, mi ćemo na ovim izborima potvrditi svoju snagu. Imat ćemo najviše župana, načelnika i gradonačelnika.  20.00 - U središnjicu stranke stigli su i ministar rada Tomislav Ćorić, ministrica kulture Nina Obuljen Koržinek i Davor Božinović, šef kabineta premijera Andreja Plenkovića. 19.41 - Iako je HDZ u Zagrebu doživio pravi potop, Prgometovo raspoloženje nije splasnulo. I dalje nasmijan poručuje "tako je to u politici". Govorio je i o tome koga bi mogao podržati u drugom krugu: - Vidjet ćemo koga ću podržati u drugom krugu. Razgovarat ćemo, vidjet ćemo...Nisam se još čuo s Plenkovićem, jedna kandidatkinja radikalne desnice dobila je 10 posto, kad pogledate trendove u Europi to je zanemariv broj. Pričekat ćemo konačne rezultate, očekujemo da ćemo proći nešto bolje. Poruke koje sam slao bile su isključivo veza za projekte, nisam vodio ideološku ni svjetonazorsku politiku. Ja se promijenit ne mogu bez obzira dobio jedan, tri ili 100 posto glasova. Upitan što će izborni rezultat značiti za odnose u HDZ-u, Prgomet je kazao kako je očito bilo dosta toga što nisu na vrijeme definirali prije lokalnih izbora, ali da time ne ekskulpira sebe niti svoj rezultat. Ja sam čovjek koji je naučio preuzimati odgovornost, to radim svakodnevno i ne bježim od toga, istaknuo je Prgomet. - Nisam Plenkovićev čovjek, ali to ne znači da nisam njegov izbor, kazao je Prgomet. 19.31 - Zamjenik predsjednika HDZ-a Milijan Brkić komentirajući u nedjelju navečer prve rezultate izlaznih anketa prema kojima HDZ-ov kandidat za zagrebačkog gradonačelnika Drago Prgomet ne ulazi u drugi izborni krug, rekao je kako treba pričekati prve službene rezultate te da mu je žao što birači nisu prepoznali trud i angažman HDZ-ovog kandidata i njegovog tima. Treba poštivati odluku građana, dodao je Brkić u izjavi za medije u HDZ-ovom izbornom stožeru. 19.20 - HDZ-ovci i Prgometov tim kao da su očekivali ovakav rezultat. Nije bilo ni šoka ni nevjerice. Više reakcija izazvali su rezultati u Splitu. Kerumov uspjeh ipak ih je zabrinuo i iznenadio. - O Isuse - komentirali su mladi HDZ-ovci gledajući postotke u Splitu. 19.16 - U stranci su se pozorno pratili rezultati izlaznih anketa, no Prgomet ih je ipak pogledao u drugoj prostoriji.  Tema: Lokalni izbori 2017.