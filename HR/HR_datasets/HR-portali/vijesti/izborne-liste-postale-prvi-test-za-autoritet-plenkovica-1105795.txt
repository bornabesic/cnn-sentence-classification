U HDZ-u traju dramatične konzultacije oko izgleda izbornih lista na koje stanu 154 kandidata. Sastavljanje tih lista najvažniji je stranački događaj i u HDZ-u, već tradicionalno izaziva unutarstranačke potrese jer na listama se pokazuje i realni raspored moći između nosilaca frakcija i interesa. Mir koji je dočekao novog predsjednika Andreja Plenkovića završio je, on je sa svojom ekipom ljudi preuzeo nadzor nad stranačkim vrhom i svi stranački moćnici usuglasili se o njegovu liderstvu. No, sada se prvi put morao sučeliti s pravim stanjem na terenu. Ima i “nedomicilnih” Onako kako je on zamislio da će izgledati stranačke liste, očito neće ići, barem ne u potpunosti. Problem se pojavio već kod određivanja imena 11 nositelja izbornih lista, a zaratilo oko Milijana Brkića kojeg je stranački vrh namjeravao rasporediti u 11. jedinicu, dakle da vodi listu za dijasporu. Iako je bilo gotovo sigurno da se Brkić uspio nametnuti kao nositelj u 4. izbornoj jedinici, obrat se dogodio sinoć na Nacionalnom vijeću stranke, kada je odlučeno da prva u 2. izbornoj jedinici, umjesto u 9. bude potpredsjednica HDZ-a Ivana Maletić. Sudionici prepričavaju da se tada ustao Milijan Brkić, zamjenik šefa HDZ-a i rekao da on prepušta svoje mjesto prvog u 4. jedinici Miroslavu Tuđmanu te inzistirao da on bude zadnji, tj. 14. u 2. izbornoj jedinici. Navodno je ispalo da bi Tuđman trebao biti 14. u 2. izbornoj jedinici, pa je to ponukalo Brkića da mu prepusti svoje mjesto, a da se on pokuša preferencijalnim glasom izboriti za saborski mandat. U 2. izbornoj jedinici nakon Ivane Maletić na listi će biti Andrija Mikulić, šef zagrebačkog HDZ-a, a treći Zlatko Hasanbegović. Bio se potom otvorio problem tko će nositi HDZ-ovu listu u dijaspori, pa je odlučeno da mosilac bude Božo Ljubić, drugi Martin Raguž, a navodno četvrti na listi Željko Glasnović, za kojega se tvrdilo da će voditi neovisnu listu. Drugi na listi u 4. izbornoj jedinici je Ivan Anušić, šef osječko-baranjskog HDZ-a, treći je tehnički ministar Tomislav Tolušić, zatim slijede Vlatko Kopić, Josip Đakić, Irena Petrijevčanin-Vuksanović, Krešimir Žagar... Protivljenje “baze” doživjelo je nominiranje Sunčane Glavak kao nositeljice u 3. jedinici, gdje se, navodno, pobunio lokalni međimursko-varaždinski stranački milje i uspjeli su je izgurati kako bi listu preuzeo Žarko Tušek. Drugi će biti Anđelko Stričak, a treći Karamarkov ministar Darko Horvat. Četvrti je Josip Križanić, a Sunčana Glavak tek je peta, dakle može računati jedino na preferencijski glas. Problema je bilo i u sastavljanju liste za najprobitačniju HDZ-ovu jedinicu, 9., gdje se Darko Milinović nije sustezao i pred novinarima ustvrdio da će, ne bude li lista sastavljena od “domicilnih” ljudi, odustati od sudjelovanja na izborima. U toj jedinici već je otpao, svojevoljno, Božidar Kalmeta, pa bi odustajanje Milinovića ohladilo mnogo “tvrdih” pobornika HDZ-a. Milinović je kazao da nije nezadovoljan što je 4. na listi te da podržava da listu vodi Ivana Maletić, no ne sviđa mu se ostatak liste. Ipak, iz 9. izborne ispala je Ivana Maletić, a listu će nositi popularna gradonačelnica Vodica Branka Juričev-Martinčev, što je zadovoljilo teren. Navodno je Milinović bio nezadovoljan i plasmanom međunarodnog tajnika Mire Kovača na 6. (“sigurno”) mjesto, premda nije “domicilan”. Na prošlim izborima devetu je jedinicu nosio Tomislav Karamarko, bivši šef HDZ-a. Na listi savjetnik predsjednice Sigurno je da Plenković vodi listu u 1. izbornoj jedinici, slijede Gordan Jandroković, Darinko Kosor, a 4. je Željko Reiner, peti Davor Božinović. U 6. izbornoj jedinici prvi na listi je Goran Marić, drugi je velikogorički gradonačelnik Dražen Barišić. Zasad se zna da će 7. izbornu voditi Davor Stier, drugi je Damir Jelić, gradonačelnik Karlovca, a treći će biti Tomislav Ćorić, HDZ-ov ekonomski ekspert. S te liste ispao je Željko Fiolić. Na liste ulaze i izvanhadezeovi partneri, Branko Hrg u (peti) u 2. izbornoj, Stanko Belina (ZDS) u 3., Goran Dodig (HDS) u 10., Hrvoje Zekanović (Hrast) u 9. Premda popularnog ministra turizma Antona Klimana istarski HDZ nije predložio kao svog kandidata na listi u 8. izbornoj jedinici, on je sinoć ipak pozvan na konzultacije u središnjicu HDZ-a, pa je na kraju završio na 14. mjestu liste. Povratnik Milan Kujundžić isto je 14. na listi u 10. izbornoj koju vodi general Damir Krstičević, a drugi je Andro Krstulović Opara, savjetnik predsjednice RH. Drugi povratnik Drago Prgomet treći je na listi u 6. izbornoj jedinici. Neslužbeno, na listama nema Lovre Kuščevića niti Josipe Rimac.  >> HDZ ide s Hrastom, ali ne želi Ladislava Ilčića 