Švedske vlasti u ponedjeljak su uhitile muškarca koji je doveden na ispitivanje zbog sumnje o podmetanju požara u šijitskoj džamiji u predgrađu Stockholma, priopćila je tamošnja policija.  Nitko nije ozlijeđen u tom požaru u predgrađu Jarfalla u švedskoj prijestolnici.  Policija je objavila kako je uhitila jednog muškarca, no nije dala više informacija niti otkrila identitet osumnjičenog.  Švedske vlasti strahuju od mogućih odmazdi nakon što je prošlog mjeseca Uzbekistanac kojemu je odbijen zahtjev za azilom zabio oteti kamion u trgovački centar u središtu Stockholma, pri čemu je poginulo petero ljudi.  Prošle je godine za palež šijitske džamije u Malmeu odgovornost preuzela radikalna sunitska skupina Islamska država. Glavni osumnjičeni u tom slučaju optužen je za terorizam, no kasnije je oslobođen.  