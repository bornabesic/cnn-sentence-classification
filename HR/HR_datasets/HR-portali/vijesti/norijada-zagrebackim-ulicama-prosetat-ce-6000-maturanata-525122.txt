Zagrebačka policija privela je u petak do 16 sati tijekom Norijade tri osobe zbog korištenja pirotehnike, a hitna medicinska služba imala je ukupno 13 intervencija povezanih sa slavljem maturanata i to uglavnom zbog konzumacije alkohola. Vatrogasci su gasili požar pokošene trave i kontejnera kod jezera Bundek nastao zbog korištenja pirotehnike.  U policijsku postaju su zbog korištenja pirotehnike odnosno baklji bila privedena trojica maturanata, no nakon obrade su pušteni. Osim toga nisu zabilježeni veći incidenti, doznaje se u Policijskoj upravi zagrebačkoj. Zagrebački Zavod za  hitnu medicinu do 16 sati imao je ukupno 13 intervencija povezanih s Norijadom, od čega se u dva slučaja radilo o lakšim ozljedama a ostalo o prekomjernoj konzumaciji alkohola, kazao je dežurni liječnik Darko Sinjeri. Javna vatrogasna postrojba Grada Zagreba imala je jednu intervenciju i to zbog požara pokošene trave na Savskom nasipu u blizini jezera Bundek na kojem je za maturante organiziran zabavni program.  Slavlje maturanata počelo je oko podneva na glavnom zagrebačkom trgu odakle su uz techno glazbu iz DJ kamiona uputili prema jezeru Bundek gdje je za njih priređen glazbeno-scenski program koji će trajati do 22 sata. Na Bundeku oko 9000 maturanata zabavljaju DJ Mike, Kings Live, DJ FRX, a kao specijalno iznenađenje najavljen je pjevač Ivan Zak. Cijelo vrijeme maturantske proslave na Bundeku dežuraju zdravstvene službe, vatrogasci, spasioci, redarska i zaštitarska služba, a nakon završetka programa bit će pojačan javni gradski prijevoz. Na Trgu je za maturante predviđen glazbeni program u izvedbi Astralis Team DJ-a. Na Trgu bi se maturanti trebali zadržati sat vremena. U 11.55 sati maturantima će se obratiti gradonačelnik Milan Bandić, a grički top će točno u podne označiti početak tzv. flash moba. Atomic Dance factory počet će s animacijom, a plesači izvoditi koreografiju. I gradonačelnik bi trebao zaplesati te svojim primjerom pozvati maturante da mu se pridruže. U 12.05 sati na redu je manequin challenge, kad će plesači završiti koreografiju i ostati u pozicijiama. Kamera će ih snimati dok će voditelj/animator pozivati sve da se pridruže.  U 12.10 sati kamion kreće prema Bundeku uz glazbeni program Astralis Team DJ. Program na Bundeku će trajati do 22 sata. Voditelj programa na Bundeku bit će animator Marko Petar Orešković, a za maturanteje organiziran bogat glazbeni program u kojem sudjeluju – DJ Mike C, Kings Live, DJ FRXte kao specijalno iznenađenje pjevač i glazbenik Ivan Zak. Na glazbenom programu koji će se održati u parku Bundek očekuje se dodatnih 3.000 maturanta. U parku Bundek će cijelo vrijeme dežurati zdravstvena ekipa, vatrogasci, spasioci i redarska služba, a po završetku programa koji završava u 22.00 sata, radi lakšeg i bržeg povratka sudionika svojim domovima, ZET će osigurati pojačane linije javnog gradskog prijevoza. Norijada, osobito u Zagrebu, obično uključuje i bacanje brašna i jaja na prolaznike, polijevanje vodom i slične psine. Crveni križ pozvao je maturante da, s obzirom na tešku ekonomsku situaciju mnogih građana, brašno i jaja bolje doniraju Socijalnom dućanu Crvenog križa Zagreb. Riječki maturanti smjera Dizajner unutrašnje arhitekture najavili su da će od tog brašna i jaja ove godine peći palačinke, javlja srednja.hr. Prihod od prodaje plačinki donirat će Udruzi za skrb autističnih osoba Rijeka.  Evo kako maturanti u Puli slave norijadu:   Još jedna generacija sisačkih maturanata održala je tradicionalnu norijadu. I dok se većina njih zadovoljila šetnjom gradskim ulicama, sisački gimanazijalci prije toga otplesali su francusku Quadrillu. Kretanje velike povorke pješaka gradskim ulicama je predviđeno od 12 do 13 sati sljedećom trasom:  Start je oko 12.10 sati na Trgu bana Josipa Jelačića  - Praška – Zrinjevac – Strossmayerov trg – Tomislavov trg – Mihanovićeva – Miramarska – Ulica grada Vukovara – Hrvatske bratske zajednice – Most slobode – Ulica Damira Tomljanovića Gavrana – ulazak u park Bundek oko 13 sati.  Prije i za vrijeme prolaska kolone pješaka, promet će navedenim ulicama biti u potpunosti zatvoren, a na prilaznim pravcima otežan. Tramvajski promet će od oko 11.30 sati do oko 12.30 sati biti obustavljen preko Trga bana Josipa Jelačića i odvijat će se obilazno prema organizaciji ZET-a. Autobusni promet s terminala Pothodnik će od oko 12 sati do oko 13 sati s redovnih linija biti preusmjeren na Ulicu grada Vukovara i Držićevu aveniju i dalje redovnom trasom.  Obilazni pravci za vrijeme zabrane prometa u pravcu istok – zapad su:  - Slavonska avenija - Zagrebačka avenija - Avenija Dubrovnik Obilazni pravci za vrijeme zabrane prometa u pravcu sjever - jug su:  - Držićeva avenija - Šubićeva ulica - Jadranski most  - Savska cesta - Jadranski most  - Selska cesta  Građanima, putnicima i vozačima se preporučuje da u vrijeme održavanja manifestacije izbjegavaju odlazak prema centru Zagreba te da izbjegavaju navedene prometnice kojima će se i kretati velika kolona pješaka.