Predsjednik SDP-a Davor Bernardić ocijenio je u subotu da predloženi zakon o sistemskim kompanijama ne daje nikakvu garanciju da će dobavljačima biti podmirena potraživanja i radnici u Agrokorovim i povezanim tvrtkama biti zaštićeni, te istaknuo da mu nije jasno kako ministar Zdravko Marić nije znao "što se iza brda valja". U procesu izrade "lexa Agrokor", odnosno zakona o sistemskim kompanijama, nitko nije konzultirao niti jednu oporbenu stranku i odgovornost je sada na Vladi, rekao je Bernardić odgovarajući na pitanja novinara danas u Puli, gdje je nazočio potpisivanju koalicijskog sporazuma.  "Ne vidim na koji način ovaj zakon daje jamstvo dobavljačima da će naplatiti svoja potraživanja i da će radnici u tvrtkama dobavljača te u Agrokorovim tvrtkama biti zaštićeni. Ministar Marić je dugo vremena znao kakva je situacija u Agrokoru i nije mi jasno da nije znao što se iza brda valja," istaknuo je Bernardić.  Ako je jedini zadatak države da preuzme političko upravljanje Agrokorom, onda se, dodao je, boji reprize pretvorbe i privatizacije iz 90-ih.  Upitan što misli o jučerašnjem standstill aranžmanu, odnosno moratoriju na postojeće bankarske obveza Agrokora, Bernardić je rekao: "Nemam što misliti, kada dođe do krize, aktivira se krizni menadžment i to je jedna od mjera". "Važniji su mi radnici i nikako vlasnici. Oni su znali kuda to ide, nakon pretvorbe i privatizacije koje su se dogodile devedesetih godina, stvari dolaze na naplatu," rekao je. "To nas uči da je nemoguće graditi dugotrajan i održiv uspjeh na tuđem znoju i na tuđem novcu," poručio je predsjednik SDP-a dodavši kako je prerano razgovarati o tome hoće li SDP zatražiti odgovornost i u konačnici ostavku ministra Zdravka Marića. "Ono što je najvažnije je to da krizni menadžment u Agrokoru stabilizira poslovanje. To mogu i po postojećim hrvatskim zakonima," ustvrdio je Davor Bernardić.     O SDP-ovoj najavi svojevrsne reforme školstva u sredinama gdje će biti na vlasti, Bernardić je rekao da nema vremena za čekanje. "Mi moramo nastaviti obrazovnu reformu tamo gdje ćemo preuzeti odgovornost jer jedina borba protiv iseljavanja, za nova radna mjesta i protiv siromaštva jest borba za obrazovanje," rekao je. "Vrijeme je da hrvatska politika promjeni prioritete jer očito je nekome važnije što će reći predsjednica ili Todorić a manja su im važna djeca i život ljudi koji rade za minimalnu plaću u Hrvatskoj. Žao mi je zbog toga,"poručio je Bernardić.  Na pitanje novinara koja su očekivanja SDP-a u borbi za gradonačelnika odnosno gradonačelnicu Zagreba, nakon što je ta stranka podržala Anku Mrak Taritaš, kratko je odgovorio kako su njihova očekivanja visoka.  >> Ako tu postoje nepravilnosti, niti Zdravko Marić niti bilo tko drugi neće biti jedini Pedro Koalicijski sporazum za lokalne izbore u Puli potpisali su u subotu SDP, HSU, SDSS i HSLS, u nazočnosti predsjednika SDP-a Davora Bernardića i HSU-a Silvana Hrelje. Cilj ovog okupljanja je ponuditi Puli perspektivu i bolji život, rekao je Bernardić. "Ovi ljudi žele bolje za svoje djecu, žele izgraditi vrtiće, žele osigurati dostojanstvo starijim ljudima jer je vrijeme da umirovljenici odnosno oni koji su izgradili naše društvo ne budu građani drugog reda," istaknuo je. "Čujemo ovih dana kako pokušavaju nametnuti tezu kako je plagijatorstvo dozvoljeno. Mi smo danas ovdje upravo da ukažemo na to da se kurikularna odnosno obrazovna reforma mora nastaviti jer djeca u Hrvatskoj moraju opet postati važna. Zajedno možemo osigurati budućnost ljudima u Hrvatskoj i zajedno ovaj tim na čelu s kandidatom za pulskog gradonačelnika Mauricijom Liculom može osigurati promjene i perspektivu Puli," poručio je predsjednik SDP-a. Predsjednik HSU-a Silvano Hrelja uvjeren je u uspjeh te koalicije na lokalnim izborima. Ako građani Pule  misle da zaslužuju pravičniji i bolji socijalni program, onda će glasati za ovu koaliciju, poručio je. "Mi građanima Pule nudimo alternativu. No, ako su oni zadovoljni trenutnom situacijom u gradu, imaju izbor i podržat će dosadašnjeg gradonačelnika, a ako misle da u naše obrazovanje treba više ulagati, ako misle da treba izgraditi još jedan vrtić te ako im je dosta da ih se 'farba' o nekim ulaganjima, onda će izabrati alternatvu koju mi nudimo," istaknuo je potpredsjednik SDP-a Peđa Grbin. Predsjednik pulskog SDP-a Danijel Ferić poručio kako je "vrijeme za promjene u ovome gradu te kako ova koalicija može učiniti ovaj grad po mjeri svih građana, a ne samo pojedinaca".    