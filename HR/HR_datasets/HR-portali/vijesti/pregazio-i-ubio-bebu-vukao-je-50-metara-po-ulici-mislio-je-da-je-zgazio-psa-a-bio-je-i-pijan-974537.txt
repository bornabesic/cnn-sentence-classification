Ilustracija: 123rf MIROSLAV PETROVIĆ pregazio je susjedovu 17-mjesečnu kći, Aleksandru Marković, pred njihovim kućnim pragom u Nakučanima blizu Šapca u Srbiji.  "Dijete je pošlo za tatom da bace smeće oko 19 sati. U tom momentu ovaj je naletio. Vukao ju je 50 metara, tako zapletenu među kotačima. Ma nije uopće kočio! Pogledajte na cestu, ima samo njene krvi, vidi se i zgnječena jagoda koja joj je ispala iz ručice. Da nisam otišao u bolnicu za djetetom, ja bih mu presudio za to što mi je ubio unučicu", prepričava djed djevojčice za Alo.  Nedugo nakon dolaska u bolnicu, dijete je preminulo.  Svjedoci koji su odmah istrčali na ulicu tvrde da je Petrović vozio pripit.  "Kleo se da nije vidio dijete, nego da je mislio da je pas. Kaže da nije htio da prosipa košare pune trešanja. Pa i psa kada vidiš na ulici, zakočiš da ne ubiješ živu dušu. Svi ga znamo u selu. Ima voćnjake, a i Zoran, djed male Aleksande, nedavno je išao kod Miroslava u branje trešanja", pričaju susjedi i rodbina koji su se okupili u dvorištu obiteljske kuće Markovića.  Po nalogu tužitelja, Miroslavu Petroviću određeno je policijsko zadržavanje, a u zakonskom roku bit će saslušan.