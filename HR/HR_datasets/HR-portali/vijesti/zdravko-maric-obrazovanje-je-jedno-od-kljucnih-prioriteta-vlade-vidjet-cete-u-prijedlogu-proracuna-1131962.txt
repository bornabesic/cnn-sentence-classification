Ministar financija Zdravko Marić poručio je da će proračun za 2017. godinu biti dobar i realan. - U skladu je s mogućnostima i pobrojava sve što smo zacrtali za prvu godinu mandata. Uvijek je moj cilj bio da svi budu jednako nezadovoljni jer ne mogu učiniti sve zadovoljnima, ali uvijek ima manje i više zadovoljnih. Generalno kao Vlada smo zauzeli stav i svi smo se usuglasili da ne vidimo nikakve alternative ovom smjeru, a to je nastavak fiskalne konsolidacije i sređivanja javnih financija – pojasnio je ministar. Dodaje kako je dinamika poreznih prihoda u potpunosti u skladu s makroekonomskim projekcijama za iduću godinu, gdje uz gospodarski rast od 3,2 posto predviđaju i rast osobne potrošnje od 3,6 posto, dosta jak rast investicija, a nakon dvije godine i blagu inflaciju. Upitan je kako se osjećao kada je morao podići stavke za nacionalu sigurnost i branitelje, dok s druge strane nema značajnijih povećanja na stavci obrazovanja. – U pravilu ne volim govoriti o nekim svojim emocijama. Kao vlada smo zauzeli stav kakvi su prioriteti u prvoj godini, ja sam jedino brinuo da okvir koji smo zacrtali ne probijamo – odgovorio je Marić, a na opasku da onda očito obrazvanje ipak nije prioritet ovoj vladi, uzvraća: – Baš krivo i baš suprotno. To je jedan od ključnih prioriteta, vidjet ćete u proračunu ukupno – tvrdi Marić. Komentirao je opasku kako se očito više ne steže remen kada je za iduću godinu planirano 4,7 milijardi kuna više rashoda nego u ovoj godini. - 940 milijuna kuna u rashodima je vezano uz europsku pomoć, i oni ne stvaraju deficit. Znači povećenja je 3,9 milijardi, a 1,4 milijarde je kompenzacija lokalnoj samoupravi – pojasnio je ministar Zdravko Marić. 