Njemačkoj kancelarki Angeli Merkel čiju popularnost prije par mjeseci nitko nije mogao ugroziti, sada prijeti socijaldemokratski kandidat Martin Schulz koji u nedjelju počinje kampanju ne bi li je uklonio s vlasti. Na izvanrednom kongresu svoje stranke službeno će preuzeti vodstvo u stranci i malo opširnije izložiti plan borbe s obzirom na parlamentarne izbore u rujnu. Schulz (61), bivši predsjednik Europskog parlamenta, u nedjelju će stupiti na dužnost predsjednika socijaldemokratske stranke SPD-a koju je dosad obnašao Sigmar Gabriel, sadašnji ministar vanjskih poslova i vicekancelar. Njemački mediji pišu da bi mogao dobiti više od 90 posto glasova, a možda se i približiti povijesnom rekordu iz 1948. od 99,71 posto. U prosincu 2015. Gabriel je osvojio tek 74,3 posto. Martin Schulz dobro stoji u anketama otkad je krajem siječnja imenovan kandidatom SPD-a za kancelara na parlamentarnim izborima 24. rujna, na kojima će se Angela Merkel za konzervativce natjecati za četvrti mandat. Prije toga predviđeni su izbori u trima saveznim pokrajinama koji će imati vrijednost provjere. Yves Herman/File Photo / REUTERS Martin Schulz i Angela Merkel   Schulz koji je u anketama izjednačen s Merkel - imaju nešto više od 30 posto potpore - ne skriva svoje ambicije: "Želim biti kancelar" i od SPD-a načiniti "najveću političku snagu u zemlji", rekao je. Angela Merkel se pak ne zabrinjava zbog ambicija svog suparnika: "Konkurencija pokreće stvari", izjavila je u petak za pokrajinski list Saarbruecker Zeitung. No, iz njezina okružja neslužbeno se doznaje da je "situacija teška". Schulz, poznat kao dobar govornik, glavninu karijere je ostvario u ustanovama EU. Bio je predsjednik Europskog parlamenta, ali nije obnašao nikakvu važniju dužnost u Njemačkoj. Njegov životni put je atipičan: bivši je alkoholičar i bivši knjižar koji nije uspio maturirati. "Moja nakana da provodim politiku koja će malo poboljšati život ljudi koji teško rade nailazi očito na veliko odobravanje", rekao je prošlog tjedna taj socijaldemokrat koji želi revidirati reformu radnog tržišta koju je od 2003. do 2005. provodio bivši SPD-ov kancelar Gerhard Schroeder. Martin Schulz je već prije otkrio neke mjere koje kani uvesti: dulje naknade za nezaposlene, više zajamčenih mirovina, gotovo potpuno ukidanje radnih ugovora na određeno vrijeme i njihova zamjena ugovorom na neodređeno. Dok njemačka radikalna ljevica hvali takve korake i ne isključuje mogućnost koaliranja s SPD-om nakon parlamentarnih izbora, konzervativci i poduzetnici upozoravaju da je riječ o "populizmu". Zbog takva skretanja ulijevo u njemačkom je tisku već zaradio nadimak "SPD-ov Robin Hood".