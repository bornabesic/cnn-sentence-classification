FOTO: YouTube  EGIPATSKI arheolozi ovih su dana objavili da su u području slavne Doline kraljeva u grobnici gradskog suca iz vremena Novog kraljevstva otkrili čak osam mumija starih oko 3.500 godina, deset sarkofaga prekrasnih boja i više od tisuću kipića.  Iskapanja nekropole Draa Abul Nagaa, nedaleko od Luxora, s druge strane Nila, pokazala su da je grobnica čovjeka po imenu Userhat bila konstruirana za vrijeme 18. dinastije između 1.000 i 1.500 godina pr. n. e. Ponovno je otvorena za 21. dinastije prije oko 3.000 godina kako bi se u nju smjestilo još mumija iz opljačkanih grobnica. Voditelj arheoloških radova Mostafa Waziri objasnio je da je u to vrijeme pljačkanje grobnica postalo raširena pojava.  U glavnoj grobnici nađeni su dobro očuvani, prekrasno oslikani sarkofazi, a u njima mumije, među kojima je i jedna umotana u laneno platno. Također su otkrivene pogrebne ušabti figure od porozne keramike fajansa, terakote i drveta, kao i zbirka glinenih posuda.  Ušabti figurice, koje su se polagale u grobnice kao zavjetni darovi, predstavljaju dane u godini, a običavale su se razmještati oko sarkofaga kako bi služile preminule.  U zasebnoj prostoriji pronađeni su kipići koji predstavljaju kraljeve iz različitih dinastija. Arheolozi trenutno rade na istraživanju drugih grobnica i odaja te na restauraciji drvenih sarkofaga kako bi ih pripremili za premještanje.   Nalazi pokazuju da su mumificirani ljudi umrli od neke bolesti, no za sada se još ne zna od koje.  „Grobnica ima oblik slova T, a sastoji se od otvorenog dvorišta koje vodi u četverokutnu dvoranu, hodnik i unutrašnju prostoriju“, objavilo je egipatsko ministarstvo starina, istaknuvši da nalaz predstavlja jedno od najvećih otkrića u novijoj povijesti.  Egipatske vlasti nadaju se da bi ovo veliko otkriće moglo ublažiti štete koje zbog političke nestabilnosti i djelovanja islamističkih terorista trpi turizam u toj zemlji. Broj gostiju od svrgavanja predsjednika Hosnija Mubaraka 2011. godine u Egiptu je prepolovljen.