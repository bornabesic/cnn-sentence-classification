U nedjelju oko 19.30 sati otišla je od kuće u nepoznatom smjeru u osobnom automobilu Renault Clio zelene boje registarske oznake VŽ-198 HN. Policija traga za nestalom 49-godišnjom Suzanom Vugrinec iz Varaždina, policijskom službenicom za mladež u službi krim-policije PU varaždinske, koja vodi i županijski tim za suzbijanje i prevenciju nasilja u obitelji i nad ženama. Njezini su podaci unijeti u Nacionalnu evidenciju nestalih osoba, gdje se navodi da je bila odjevena u zelenu vestu, plave traperice, crne kožne cipele, a oko vrata je imala zavezanu šarenu maramu. Visoka je oko 160 centimetara, ima zelene oči i kestenjastu kosu. Policija moli da se informacije koje bi mogle pomoći u njezinu pronalasku dojave na 192 ili u najbližu policijsku postaju, a moguće ih je poslati i na e-mail nestali@nestali.hr.