Predsjednik Hrvatskog sabora Božo Petrov u 13 sati dat će izjavu u Saboru, javljaju iz Mosta. – Potpredsjednik Vlade Ivan Kovačić i ostali ministri danas će dati ostavke. Pokazujemo da nam nije stalo do fotelja nego do Ustava. Ovim potezom sprečavam ustavnu krizu koju je pokrenuo Andrej Plenković – rekao je Petrov. – Mi više nismo dio ove Vlade i ovim postupkom pokazujemo da nam nije stalo do fotelja nego pokazujemo da nam je stalo do Ustava. Kada se već predsjednik Vlade ne drži Ustava ni demokratskih vrijednosti i parlamentarne demokracije, mi hoćemo – rekao je Petrov. Dodao je kako je Plenković smjenjivanjem ministara srušio Vladu i rekao da ima saborsku većinu. – Ja ga pozivam da dokaže da to nije laž. Inače će biti kriv za političku krizu, nestabilnost u državi i za nove izbore. Most će se uvijek boriti protiv kriminala koji se odvija u Agrokoru, a koji ovim potezom štite Andrej Plenković i Zdravko Marić – rekao je Petrov. Na pitanje hoće li podnijeti ostavku na mjesto predsjednika Sabora uzvratio je da će, u trenutku kada dođu potpisi, zahtjev za tom točkom uvrstiti u dnevni red. - Nećemo se igrati kao što se HDZ pokušavao igrati prošle godine kada je pokušavao izbjeći točku s opozivom gospodina (Tomislava) Karamarka. Ići će po dnevnom redu i prvo što će se raspraviti, raspravit će se točka o opozivu ministra financija. Time će se dokazati što je i tko je srušio ovu vladu i što je afera Agrokor - naglasio je. Točku o vlastitoj smjeni raspravit će, kaže, odmah idući dan "ukoliko ta točka uopće dođe". - HDZ može očekivati što god hoće, ja neću dopustiti igre. Mi nećemo ništa drugo raditi osim držati se pravila i redoslijeda. Dakle, ako je prvo došla točka s opozivom ministra financija onda će se ta točka prva i održati, a odmah nakon toga, ako dođu potpisi za opoziv mene kao predsjednika Sabora vrlo rado ćemo udovoljiti tom zahtjevu i odmah sljedeći dan će biti i ta točka na dnevnom redu - pojasnio je. Poručio je i kako Most ne čuva svoje pozicije no žele raspraviti i pokazati tko i zbog čega je srušio vladu i na koji način se odvila afera u Agrokoru. Rasprava o Mariću u srijedu Danas je u Saboru otkrio kako će se o opozivu ministra Zdravka Marića raspravljati idući tjedan, i to u srijedu. – Ako se namjerava tražiti opoziv predsjednika Sabora, neka se dostave potpisi kako bi se ta točka mogla uvrstiti u dnevni red – rekao je Petrov. 