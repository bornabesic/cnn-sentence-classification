Novi operativni raspored Hrvatske vojske, povratak i razmještanje dijela postrojbi u granična područja države, obnova mornaričko-desantnog pješaštva, nabava suvremenije vojne opreme, primjerice cijele eskadrile (16) američkih izvidničko-borbenih helikoptera OH-58D, 16 njemačkih strategijskih haubica PzH2000, skoro porinuće prototipa ophodnog broda HRM-a, jačanje vojnog proračuna te vjerojatna odluka o nabavi eskadrile borbenih zrakoplova zapadne proizvodnje – sve to upućuje na tektonske promjene koje se zbivaju u obrambenom sustavu Hrvatske. Neki će u ovom nizu najprije prepoznati tzv. militarizaciju države, no to bi bilo hrabro ustvrditi, s obzirom na to da je riječ o jačanju formacije od 16.000 pripadnika, pa je, realno, baš izlišno u toj brojci vidjeti potencijalnu društvenu opasnost. Promjene u obrambenom sustavu jesu velike i brze, no uglavnom je to posljedica krajnje zanemarenosti HV-a, koja je u zadnjih 15-ak godina prepolovljena, a vojni proračun bio sveden na tek nešto više od 1% BDP-a. Kad god je trebalo negdje rezati, Vlada je to činila vojsci. Pad borbene sposobnosti HV-a je, dakle bio toliko jak da se sada svaka modernizacija, novčani input čini kao neviđena “militarizacija”. Ta neočekivana brzina u pomacima u segmentima obrambenog sustava dijelom je uzrokovana vanjskopolitičkim obvezama RH, prihvaćanju NATO obveze da se u 5 do 7 idućih godina obrambeni proračun digne na 2% BDP-a, a dijelom i zato što je Ministarstvo obrane preuzeo aktivni, uporni i disciplinirani Krstičević. Koji “gura” svoje planove, vuče za sobom cijeli sustav obrane i gotovo “terorizira” svog premijera i ministra financija. Dobio je zeleno svijetlo, pa je krenuo odmah mijenjati postojeće strategijske i dugoročne planove HV-a. U kojima, primjerice, stoji da se ove i iduće godine HV trebao povući čak i iz Bjelovara i Našica. Kamo? Prvi na vojni poligon u Slunju, a oni iz Našica na poligon Gašinci. Netko je očito bio isplanirao da se HV izmjesti u šume i gudure. Taj ludi film ipak nećemo gledati. >> Pogledajte kako izgleda simulacijski sustav koji je Hrvatska vojska dobila od Amerikanaca! >> Obilježena 10. obljetnica ustrojavanja i Dan Gardijske mehanizirane brigade