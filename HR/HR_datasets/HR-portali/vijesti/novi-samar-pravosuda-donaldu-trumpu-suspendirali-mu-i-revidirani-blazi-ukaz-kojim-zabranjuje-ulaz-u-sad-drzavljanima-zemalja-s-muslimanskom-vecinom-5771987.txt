Federalni sudac u američkoj saveznoj državi Havaji u srijedu je suspendirao revidiranu uredbu predsjednika Donalda Trumpa kojom je pokušao ograničiti ulazak građana iz šest većinom muslimanskih zemalja u SAD. Kako javlja BBC, odluku je donio sudac Derrick Watson samo nekoliko sati prije nego je uredba trebala stupiti na snagu. Suspenziju je uveo na temelju zahtjeva države Havaji, koja uz još nekoliko država nastoji blokirati Trumpov ukaz smatrajući ga diskriminirajućim. Prema direktivi, uvela bi se tromjesečna zabrana ulaska u Ameriku svih državljana šest većinom muslimanskih zemalja i četveromjesečna zabrana ulaska svim izbjeglicama. Trump je dokument izdao uz argument da želi spriječiti ulazak terorista u Ameriku. Prvotna verzija ukaza je također blokirana, nakon što je njezina primjena izazvala kaos na američkim i aerodromima diljem svijeta. U Bijeloj kući zasad nisu komentirali najnoviju sudsku odluku.