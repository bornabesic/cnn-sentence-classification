Policija vjeruje kako je otkrila dosad neviđene snimke Salmana Abedija, bombaša samoubojice koji je na ulazu u Manchester Arenu nakon koncerta Ariane Grande u ponedjeljak ubio 22 osobe, a ranio njih 59, piše Sky News. Policija vjeruje kako je osoba odjevena u crno , koju su nadzorne kamere snimile kako u petak šeće trgovačkim centrom Arndale u središtu Manchestera, najvjerojatnije Abedi. Osim toga, imaju i dokaze koji sugeriraju da je Abedi s bankomata digao 250 funti  i potom otišao u šoping oko 20 sati navečer. Krucijalna stvar na fotografijama je ruksak na Abedijevim leđima na kojem se vidi kratica s cijenom, što sugerira da je upravo kupljen. Također, na fotografijama se vidi da je ruksak crn izvana i plave boje iznutra, što je u skladu s fotografijama s mjesta eksplozije koje je nekoliko sati prije objave ove snimke u javnost pustio New York Times. Britanska policija izvijestila je, inače, u srijedu da je uhitila i sedmu osobu povezanu s terorističkim napadom u Manchesteru, a obavještajni izvori, kako prenose mediji, otkrivaju da je pronađeno još eksploziva koji je mogao biti iskorišten nakon napada u ponedjeljak u kojem je ubijeno 22 ljudi. - Do sada je uhićeno šest muškaraca i jedna žena u vezi istrage i zadržani su u pritvoru zbog ispitivanja, stoji u policijskom priopćenju, javlja Reuters. Prenose i tvrdnje Independenta koji je pozivajući se na obavještajne izvore objavio da su policija i sigurnosne službe pronašle još eksploziva za moguće naknadne napade. Jedna je naprava uništena u kontroliranoj eksploziji, a službe strahuju da je ostale bombe napravila mreža zadužena za daljnje napade, navodi Independent. Ranije su u Libiji uhićeni otac i brat atentatora iz Manchestera, a brat je priznao da je znao za napad i osumnjičen je da je planirao izvesti teroristički čin u Tripoliju, objavila je libijska sigurnosna služba. No, bombašev otac kazao je za Reuters da je on posljednji razgovarao sa sinom prije pet dana telefonom i da je "sve bilo normalno". Ramadan Abedi, kojega su protuterorističke snage zadržale na razgovoru, kazao je da je njegov sin Salman obitelji rekao da će ići na hodočašće u Meku. Ramadan je, inače, prema pisanju dijela britanskih medija, u Libiji boravio kao pripadnik militantne skupine koju se povezuje s al-Qaidom. Daily Mail, pozivajući se na britanske policijske izvore, piše da jedna od teorija kojom detektivi trenutno barataju je mogućnost da je samoubojica iz Manchestera bio dio šire europske džihadističke mreže u koju su uključni i napadači na Pariz i Bruxelles. A zbog 'curenja' informacija o smrtonosnom napadu koje su se pojavile u američkim medijima reagirali su britanski šefovi policije upozoravajući kako kršenja povjerenja među međunarodnim partnerima potkopavaju istragu. New York Times objavio je da fotografije britanske policije pokazuju kako je bomba koju je na koncertu detonirao Salman Abedi, iako kućne izrade, bila snažna i sofisticirana.