Foto: Facebook/Rimac Automobili AMERIČKI automagazin je pun hvale za hrvatski električni bolid. Sukladno najavama Rimac Automobili su u posljednje vrijeme itekako prisutni u Americi. Središnji događaj je New York Autoshow gdje je jedini hrvatski proizvođač itekako prisutan, promovirajući suradnju sa renomiranim distributerom ekskluzivnih automobila. Američki Road and Track je imao priliku pobliže se upoznati sa Rimčevim Conceptom_One, kojeg predstavlja kao moćni električni hiperautomobil projektiran i izrađen u Hrvatskoj. Primjerak kojeg su isprobali je u vlasništvu klijenta sa Floride koji je automobil doveo na ulice New Yorka. Vozeći ulicama američkog velegrada mogli su se uvjeriti u posebnosti hrvatskog bolida za kojeg zbog njegove niske siluete konstatiraju da na američkim ulicama izgleda poput vanzemaljca. Automobil je to za kojeg su prolaznici pretpostavljali da dolazi iz Ferrarija, Lamborghinija ili McLarena, ali ono bitno je da ovaj auto dovodi Hrvatsku na auto kartu svijeta, konstatiraju u magazinu.  Rimac je definitivno osvojio američke medije, koji mu čak ne spočitavaju ni činjenicu da je od nastanka do posljednjeg, osmog po redu primjerka, udvostručio cijenu bolida: "Vrijedi svakog penija. Ne postoji ništa slično, predivno je konstruiran, a događa se da u slobodno vrijeme tuče Veyrona i LaFerrarija. Rimac trenutno stvara povijest".