Puno smo radili i trenirali. Bilo je naporno izdržati sve skupa, ali na kraju se isplatilo. Ovo natjecanje je kruna našeg predanog rada i truda, ispričao nam je Amel Kapo (30), trener Plivačkoga kluba Spid iz Bosne i Hercegovine. Amel trenira djecu s invaliditetom, a u subotu je s njima došao u Zagreb na 9. regionalno prvenstvo Hrvatske u plivanju za invalidne osobe. Jedan od plivača bio je Ismail Zulfić (6) iz Zenice, koji je rođen bez obje ruke i s deformiranom jednom nogom, dok su mu na drugoj nozi spojeni prsti. Doktori su i prije poroda znali da nešto nije u redu, no njegovoj majci Elmini nitko nije rekao da će Ismail biti rođen bez ruku. No, on od djetinjstva sve radi sam. Samostalno je naučio i plivati. Prošle je godine postao član Plivačkoga kluba Spid iz Sarajeva. Bez problema prepliva olimpijski bazen, a na subotnjem prvenstvu osvojio je zlatnu medalju. - Došlo je šestero djece iz našega kluba. Ismail je plivao u svojoj kategoriji 50 metara leđno. Kad je stigao u cilj, s velikim je osmijehom rekao: ‘Pobijedio sam’ - prisjetio se trener Amel Kapo. Dodao je da su natjecatelji iz njegova kluba, uz Ismailovu medalju, kući odnijeli čak pet zlatnih i dvije srebrne medalje. - Ismail inače živi u Zenici, ali dva puta tjedno dolazi trenirati u Sarajevo. On je zaista odličan dječak, pun života i pozitivne energije. Tipični ljudi kojima ništa ne fali u životu često nemaju takav stav i opterećuju se svakojakim problemima, no Ismail je nepokolebljiv. Kod njega uistinu nema prepreka. Bazen mu je sve - rekao je Kapo. Istaknuo je kako smatra da Ismail ima osebujni pobjednički mentalitet. - Vrlo mu je važno da pobijedi. Njegovi roditelji također su bili na natjecanju i, kad je osvojio zlato, poteklo je jako puno suza radosnica. Neizmjerno sam sretan i ponosan, kako na njega tako i na uspjeh sve ostale djece iz kluba - priznao je Kapo. Ismail plivanje trenira s mlađom sestrom Hanom, koja je rođena bez fizičkih nedostataka. Roditelji ih ponosno prate s tribina i, kako priznaju, ne rade nikakvu razliku među njima. Nakon natjecanja s djecom plivačima i velikog ostvarenog uspjeha, trener Kapo krenuo je nazad u Sarajevo. Već u nedjelju popodne čekao ih je novi trening, pa nisu mogli dulje ostati u Hrvatskoj. - Bilo je stvarno nevjerojatno i puno emocija. Odlično smo se proveli u Zagrebu, nadamo se da ćemo uskoro ponovno doći i još jednom osvojiti puno medalja. Krenuli smo s napretkom i sad više nema nazad - ponosno je zaključio Kapo.      Ismail je pravi borac, ne dopušta da na njemu vidite hendikep, tvrde njegovi roditelji. Unatoč invaliditetu, šestogodišnjak ruši sve predrasude. Čim je svladao strah, nije više htio izaći iz vode, a danas su mu treninzi i bazen sve.      