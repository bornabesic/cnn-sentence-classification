Plenarno 54. zasjedanje Hrvatske biskupske konferencije (HBK) održano je od 26. do 28. travnja pod predsjedanjem predsjednika HBK zadarskoga nadbiskupa mons. Želimira Puljića u Zagrebu, priopćeno je iz HBK. Predsjednik HBK nadbiskup Puljić osvrnuo se na događaje od prošloga zasjedanja i predstavio glavne teme zasjedanja. Osvrnuo se i na simpozij povodom 50. obljetnice Ravnateljstva dušobrižništva za Hrvate izvan domovine, koji se održavao u isto vrijeme kad i zasjedanje. Zahvalio je Bogu za dar vjere naših ljudi u tuđini te za dar njihove ljubavi prema Crkvi i rodnoj grudi što su je, kako je rekao, očitovali okupljajući se u misijama i pastoralnim centrima diljem svijeta. Mons Puljić je ocijenio kako su svećenici, koji su dekretom svojih biskupa pošli djelovati među iseljenicima, ispisali svijetle stranice hrvatske povjesnice i povjesnice Katoličke Crkve. Apostolski nuncij nadbiskup Alessandro D'Errico prenio je hrvatskim biskupima blagoslov i iskrene uskrsne čestitke Svetog Oca Franje i poglavara iz Državnoga Tajništva i Kongregacije za biskupe. Nuncij je podsjetio na crkvene događaje na kojima je imao priliku sudjelovati, ocijenivši kako to pokazuje dinamizam vjere i institucija Katoličke Crkve u Hrvatskoj.  Izvijestio je biskupe o završetku njegovo poslanje u Hrvatskoj te napomenuo kako ga je Sveti Otac imenovao apostolskim nuncijem na Malti. Predsjednik HBK mons. Puljić zahvalom je uzvratio na nuncijevu zahvalu i njegovo služenju Crkvi u Hrvatskoj kao i na njegovoj prisutnosti na mnogim crkvenim događanjima u svim dijelovima naše Domovine. Podsjetio je na nuncijevu aktivnost u Crkvi i u dijalogu s predstavnicima političkoga života te s predstavnicima različitih vjerskih zajednica. Zaželio mu je puno uspjeha u njegovom daljnjem djelovanju na Malti, zemlji koja je, smatra mons. Puljić, u mnogočemu slična Hrvatskoj. Gosti izaslanici iz pojedinih biskupskih konferencija ukratko su prikazali djelovanje i izazove s kojima se susreće Katolička Crkva u njihovim državama. U radnom dijelu biskupi su upoznati s pripremama za 10. susret hrvatske katoličke mladeži koji se pod geslom „Krist, nada naša“ (usp. 1 Tim 1,1) održavala u Vukovaru 29. i 30. travnja u organizaciji Ureda HBK za mlade i Đakovačko-osječke nadbiskupije. na susret se prijavilo više od 29 tisuća mladih iz svih dijelova Hrvatske i BiH te hrvatskoga iseljeništva, podsjeća HBK i najavljuje kako će se idući susret hrvatske katoličke mladeži održati 2020. u Zagrebu. HBK ističe kako su biskupi posebnu pozornost posvetili dokumentu „Dar svećeničkog zvanja“, odnosno temeljnim odredbama o svećeničkom odgoju i izobrazbi. Dokument je, kako se navodi, pripremila i sastavila Kongregacija za kler 2014., a odobrio ga je papa Franjo u listopadu 2016. Na temelju ovoga dokumenta pristupit će se izradbi nacionalnih odredbi o svećeničkom odgoju i obrazovanju. Biskupi su poduprli i organizaciju Šestoga socijalnog tjedna, koji će se održati od 4. do 12. studenoga 2017. u Splitu, na temu "Perspektive hrvatske demografije – rad i obitelj". Odobrene su i strateške smjernice i reforma Hrvatskog Caritasa, a dosadašnjem ravnatelju Caritasa mons. Fabijanu Svalini produžen je mandat na daljnje petogodišnje razdoblje.  Mons. Fabijan Svalina imenovan je i za v.d. ravnatelja Hrvatske katoličke mreže (HKM). Predsjednici Komisija, Vijeća i Odbora HBK podnijeli su izvješća o radu tijela koja predvode.  Biskupi su osobito izrazili blizinu i solidarnost s Crkvom i narodom u BiH, a kako navodi HBK, izražena je potreba za snažnijim povezivanjem dviju biskupskih konferencija na različitim područjima, napose karitativnom i katehetskom. HBK najavljuje i susret članova HBK s redovničkim provincijalima koji će se održati 19. lipnja, te 55. redovito zasjedanje Sabora HBK koje će biti od 10. do 12. listopada u Zagrebu. Na zasjedanju su, uz članove HBK, sudjelovali apostolski nuncij u Republici Hrvatskoj nadbiskup Alessandro D'Errico, predsjednik Biskupske konferencije Bosne i Hercegovine kardinal Vinko Puljić, predsjednik Slovenske biskupske konferencije, ljubljanski nadbiskup i metropolita Stanislav Zore, predsjednik Međunarodne biskupske konferencije sv. Ćirila i Metoda zrenjaninski biskup Ladislav Nemet, izaslanik Talijanske biskupske konferencije tršćanski biskup Giampaolo Crepaldi, subotički biskup Ivan Penzeš i srijemski biskup Đuro Gašparović.