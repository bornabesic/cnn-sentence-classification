Hrvatska radiotelevizija u prvih jedanaest mjeseci ove godine ostvarila je neto dobit od 95,3 milijuna kuna, što je čak 73,1 milijun kuna više u odnosu na isto razdoblje prošle godine. Navedeni rezultat primarno je posljedica restriktivne troškovne politike, te provođenja ušteda u svim segmentima poslovanja, izvijestili su s Prisavlja. U tom je razdoblju HRT je ostvario ukupan prihod u iznosu od 1,26 milijarde kuna, što je 2,1 % manje u odnosu na isto razdoblje lani (posljedica teške situacije na tržištu prodaje oglasnog prostora) te ukupni rashodi na razini 1,16 milijardi kuna, što je smanjenje od 8% u odnosu na isto razdoblje prošle godine. - Broj radnika, u odnosu na početak godine, smanjen je za 43, a ukupne dugoročne obveze smanjene su za 16,4 milijuna kuna ili 14% u odnosu na isto razdoblje prošle godine. Ukupne kratkoročne obveze smanjene su za 23 milijuna kuna ili 3,6% u odnosu na isto razdoblje prošle godine. HRT će 2013. godinu zaključiti s dobitiod 20.000 kuna, a plan za 2014. godinu je ostvariti dobit na godišnjoj razini od 613.000 kuna. Ovime se nastavlja trend stabilizacije poslovanja javnog RTV servisa, koji je proteklih godina bilježio gubitak (-105.714.555,65 kuna za 2009.godinu; -16.381.852,35 kuna za 2010. godinu, -26.847.945,84 kuna za 2011. godinu te -28.935.850,64 kuna za 2012. godinu) - stoji u priopćenju s HRT-a koji ističe kako je pored stabilizacije poslovanja kao neophodnog uvjeta za uspješnu proizvodnju programa, kuća uvela i funkcionalno integriranu multimedijsku organizaciju, a odvojene su uređivačke od produkcijskih funkcija, kako bi se izbjegao potencijalni sukob interesa. Sljedeće godine HRT planira nastavak financijske konsolidacije koja će rezultirati pozitivnim poslovanjem, uz nastavak restrukturiranja u svim segmentima poslovanja. - Želja i namjera je poslovanje učiniti još učinkovitijim, transparentnijim i efikasnijim. HRT će u 2014. godini uložiti 115 milijuna kuna u povećanje proizvodnje programa, ulaganja u tehnološku modernizaciju (nakon 10 godina neinvestiranja) te edukaciju kadrova - navode. >>Zoran Šprajc kontra HRT-ove odluke: Kako da ne... 