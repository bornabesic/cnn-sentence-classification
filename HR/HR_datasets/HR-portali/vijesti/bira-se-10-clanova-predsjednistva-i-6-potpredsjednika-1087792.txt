Predsjednik HDZ-a Tomislav Karamarko poručio je, zaključujući stranački Opći sabor, kako HDZ-ovi izaslanici izlaze sa Sabora ponosni, uzdignute glave. Porukama koje šaljemo sa Sabora, mnogi su scenariji propali, mnogi su očekivali da ćemo izaći pognutih glava, da će biti nesretnih, ali ništa se od toga nije dogodilo, ustvrdio je Karamarko pred malobrojnim izaslanicima koji su dočekali rezultate izbora za novo vodstvo stranke. Čestitao je izabranima u novo vodstvo ističući kako se radi o kvalitetnim ljudima. - Konfiguracija odabranih može služiti na ponos. Imamo što smo htjeli, balans između iskusnih, 'starih vukova' koji znaju pobjeđivati i mladih, novih lica. Veliki sam optimist - naglasio je Karamarko. Stranka, poručio je, ide dalje. Situacija u kojoj se danas nalazimo, naša pobjeda na izborima je 'pobjeda sa kamečićem u cipeli' i to će se riješiti. Nitko HDZ neće ignorirati ni ponižavati ni ucjenjivati, istaknuo je Karamarko i 'pobrao' pljesak preostalih izaslanika. U KD Vatroslava Lisinskog okupilo se više od 1.800 izaslanika kojima je predsjednik stranke zahvalio na "dobroj i prekrasnoj atmosferi koja asocira na jedinstvo". Ipak, malobrojni su dočekali objavu izbornih rezultata. Naime, prebrojavanje glasova, koje je trebalo biti gotovo poslijepodne, razvuklo se do iza 22 sata, zbog tehničkih problema sa optičkim čitačem. Karamarko se našalio na tu činjenicu, zahvalivši svima koji su ostali, jer je "15 minuta potrajalo malo duže". Na Općem izbornom saboru HDZ-a kao jedini kandidat za zamjenika predsjednika HDZ-a izabran je Milijan Brkić, koji je dobio glasove 1601 delegata, uz 135 nevažećih listića. Za potpredsjednike stranke izabrani su Oleg Butković, Tomislav Tolušić, Ivana Maletić, Tomislav Čuljak, Darko Horvat i Josip Bilaver. Najviše glasova među 14 kandidata za šest potpredsjednika dobio je Oleg Butković (1270). Između 32 kandidata, za članove Predsjedništva stranke izabrani su Ivan Anušić, Pero Ćosić, Josip Križanić, Žarko Tušek, Zlatko Hasanbegović, Anton Kliman, Darko Milinović, Božidar Longin, Zlatko Ževrnja i Željko Turk. Najviše je glasova dobio Hasanbegović (1227), a slijede ga Milinović (1210) i Tušek (1100). Izabrani su i članovi Središnjeg odbora, u koji su uz ostale ušli Dinko Čutura, Stjepan Tuđman, Lovro Kuščević itd. HDZ je time okončao izborni proces u kojem je, prije nešto više od mjesec dana, za predsjednika u još jednom mandatu izravnim izborom potvrđen Tomislav Karamarko. Tijek događaja: 22:49 - Kao jedini kandidat za zamjenika predsjednika HDZ-a izabran je Milijan Brkić, koji je dobio glasove 1601 delegata, uz 135 nevažećih listića. 20:10 - Za članove predsjedništva izabrani su Zlatko Hasanbegović, Anton Kliman, Darko Milinović, Zlatko Ževrnja, Božidar Longin, Ivan Anušić, Pero Ćosić, Josip Križanić, Žarko Tušek i Željko Turk. 18:38 - Kako neslužbeno doznajemo, za potpredsjednike HDZ-a izabrani su, po broju glasova: Oleg Butković (1148 glasova), Tomislav Tolušić (896), Ivana Maletić (869), Tomislav Čuljak (812), Darko Horvat (769) i Josip Bilaver (723). 18:20 - Plenkovićeva kritika nije 'sjela' Frenkiju Bilaveru, HDZ-ovcu iz SAD-a. - Učinilo mi se da umjesto Plenkovića govori Božo Petrov. Dragi moj prijatelju, samo s HDZ-om naprijed. Trebaš se ispričati Karamarku, to je izravan udar na predsjednika od tebe - poručio je Bilaver Plenkoviću. Dodao je i kako je uvjeren da napad na HDZ ne dolazi iz SDP-a već iz HDZ-a. Opširnije OVDJE 18:00 - Zastupnik u Europskom parlamentu Andrej Plenković poručio je danas, sa Općeg sabora HDZ-a, da stranka ne može biti talac političke sudbine bilo kojeg svog člana. Opširnije OVDJE 17:55 - Josip Lešina pozvao je delegate da podupru stranački vrh, no od predsjednika Karamarka zatražio je da "jasno odbaci sve štakore koji grizu sa strana i pijavice koje sišu krv HDZ-a" i izađe s jasnom porukom prema HDZ-ovu biračkom tijelu da zna što sutra očekuje od HDZ-a. - Uz vas smo, ali naše strpljenje nije neizmjerno i ne možemo dopustiti da svi grickaju HDZ - rekao je Lešina. Ministar vanjskih poslova Miro Kovač poručio je kako ne pristaje na dociranje "sa strane" o Hrvatskoj kao o nedemokratskoj zemlji. - Ne smijemo dopustiti da nam zbog izoliranih pojava nabijaju takav kompleks - rekao je Kovač. Naglasio je kako je Hrvatska samosvjesna zemlja, članica EU i NATO-a, koja ima svoje interese. Ustvrdio je da je bivša, SDP-ova vlast iza sebe ostavila "spaljenu zemlju", da je osramotila Hrvatsku slučajem "lex Perković" te da je HDZ već promijenio stanje u susjedstvu, o kojem se, ističe, više ne govori kao o regiji. "To njih boli, jer ne prihvaćamo njihove paradigme, koje smo makli - kazao je Kovač. Ustvrdio je da su poboljšani odnosi sa svim susjednim zemljama te kako Hrvatska želi dugoročno stabilne odnose sa Srbijom. - To što oni okolo viču nas ne zanima. Mi smo u boljoj poziciji, oni će morati shvatiti da smo mi dio EU, u koju oni žele ući. Nije normalno da u Srbiji imamo zakon za cijelu bivšu Jugoslaviju. Oni to moraju promijeniti i ja vam garantiram da će promijeniti jer mi više ne prihvaćamo žandare, oni su prošlost - poručio je Kovač. Odnosni među partnerima na vlasti bili su čestom temom na Saboru. Franjo Lucić kritizira ponašanje Mosta, naziva ih "kooperantima", te im poručuje da moraju mijenjati svoja mišljenja i stajališta. "I oni su govorili da su za reforme, prošlo je šest mjeseci, koje je reforme Most predložio i koje smo ostvarili, upitao se Lucić. Mostu poručuje da HDZ-u neće postavljati ultimatume i birati predsjednika HDZ-a i prvog potpredsjednika Vlade, da će to činiti samo članovi HDZ-a. - Nastojat ćemo učiniti sve da sačuvamo vjerodostojnost Vlade, ako bude trebalo i bez Mosta - ističe Lucić. Kaže i da u Mostu ima razboritih ljudi, a onima koji su "zadrli" u redove HDZ-a poručuje da ne diraju stranku, nego rade na obećanjima danim biračima. Oleg Butković kaže da se Vlada, unatoč problemima koji se vide u funkcioniranju, uhvatila posla, svjesna da bez dizanja BDP-a, nema spasa za Hrvatsku. Pobijedili smo na izborima, ali još nismo osvojili vlast, vjerujem da će se sve uskoro posložiti i da ćemo svi biti zadovoljni, rekao je Butković. 17:45 - Izaslanici na Općem saboru jednoglasno su poduprli Izvješće o radu stranke u proteklom mandatnom razdoblju, koje je podnio predsjednik HDZ-a Karamarko. Na njegov prijedlog izabrali su Nadzorni odbor i Visoki časni sud, stranačka tijela čiji su predsjednici Ivan Uđbinac i Davor Miličević. 17:10 - Predsjednik HDZ-a ubuduće će se birati zajedno sa zamjenikom predsjednika na kandidacijskoj isti, odlučili su danas izaslanici 17. Općeg sabora HDZ-a koji su izglasovali i druge izmjene u stranačkom Statutu. Opširnije OVDJE 15:32 - Na izbornom saboru HDZ-a gdje delegati biraju novi vrh stranke kruže minimalno tri šalabahtera među izaslanicima, a navodno ih je i znatno više. Prema našim informacijama barem dvije kombinacije ljudi za potpredsjednike i predsjedništvo su dogovorili predsjednik stranke Tomislav Karamarko i glavnog tajnika stranke Milijana Brkića, a jedan šalabehter je navodno od političkog tajnika Tomislava Čuljka. Više pročitajte OVDJE 13:59 Govor Tomislava Karamarka: Vladu u kojoj je HDZ stožerna stranka žele srušiti oni kojima su puna usta reformi! Iza krinki koje sada padaju samo je praznina. Nećemo dopustiti da SDP I Most sruše reformsku Vladu i da na vlast vrate Zorana Milanovića – poručio je Tomislav Karamarko, predsjednik HDZ-a. Njegovim izvješćem o radu proteklom četverogodišnjme mandatu I najavom programa za koji će se HDZ zalagati kao vladajuća stranka, u prvom dijelu, dominirale su jasne i oštre poruke Mostu. Nakon takvih poruka postavlja sepitanje kako je više uopće moguća suradnja HDZ-a i Mosta. Karamarko je poručio da su Mostu reforme samo krinka za samopromociju. Osim kritika Mostu, Kramarko se u govoru snažno odredio i prema aktualnoj aferi Konzultantica, iako je nije izravno spomenuo, ali je rekao da neće dopustiti da mu se nameće da je učinio nešto što se kosi za zakonima RH. Rekao je da neće pristati na ucjene i da bi nametanje krivnje njemu značilo i krivnju HDZ-a i njegovih članova. - Snaga HDZ-a ste vi, naših 200.000 članova i nikome nećemo dopustiti blaćenje našeg domoljublja – poručio je Karamarko. - Nikada vas neću iznevjeriti, meni su domovina i hrvatski ineteresi na prvom mjestu – rekao je Karamarko. Nikome neće dopustiti, nastavio je, da HDZ i njega ponižava lažima i objedima. - Istina je samo jedna i na našoj je strani, a ja odgovaram samo vamka koji ste mi dali povjerenje – naglasio je Karamarko. Veliki dio svog govora posvetio je i programu HDZ-a, a posebno je naglasio da će Ina uvijek biti hrvatski strateški interes – ma što imputirali zlobnici. - Cijeli energetski sektor od strateškog je značaja pa tako i projekt LNG-a na Krku koji će se ostvariti zajendo s našim partnerima iz SAD-a – posebnuo je istaknuo Karamarko budući da ga se proteklih dana prozivalo i “upozoravalo” da se u hrvatski energetski sektor ne smije pripustiti sumnjivi ruski kapital. Karamarkovo izvješće o radu, Sabor stranke prihvatio je jednoglasno. 13:29 Premijer Tihomir Orešković održao je kratak, ali vrlo jasan govor. – Naš je dogovor bio da Hrvatsku učinimo boljom zemljom. Svog dijela dogovora se držim i držim do svoje riječi, a isto očekujem i od vas. Izloženi smo napadima i pokušajima destabilizacije vlade i zemlje. Takvi pokušaji neće uspjeti spriječiti reforme. Otvoreno vam kažem. Hrvatska će s ovom Vladom izaći iz krize i to je jedini put- kazao je Orešković i zatražio da mu daju podršku da Hrvatsku „učinimo boljom, sa svijetlom budućnošću“. 13: 07 Tomice, uzmi posao u svoje ruke – poručio je Milan Bandić, HDZ-ov koalicijski partner danas na izbornom Saboru HDZ-a. Prevedeno, to bi se moglo iščitati kao Bandićeva poruka Karamarku da je vrijeme da on postane premijer. To se iščitava I iz njegovih ostalih poruka jer je s govornice promuklim glasom rekao: Predsjedniče Karamarko, od tebe hrvatska javnost očekuje da preuzmeš odgovornost. Podvuci crtu kao čelni čovjek stožerne stranke! Kada je riječ o koalicijskom partneru Mostu, Bandić je znakovito rekao da je s partnerima kao s haustorom, uvijek netko prolazi, ulazi, izlazi. Budući da je Bandić već ranije govorio o preslagivanju većine u Saboru, sada je na to aludirao u svom govoru sugerirajući da ima I drugih partnera osim Mosta. Kojih, to nitko zasad ne zna. I ima li ih uopće. 12:45 Pero Ćorić iz HSP AS je prvi govornik jer je predsjednik stranke Ivan Tepeš na službenom putu u Maroku. - Možda nismo na istom brodu, ali imamo isti smjer. Smjer i HDZ-a i HSP AS-a je dobrobit Hrvatske. Izabrat ćete oni koji će prekinuti ovu agaoniju. Građani nas nisu izabrali jer smo ljepši od Milanovića nego jer misle da smo sposobniji. Dopustimo li mi da nam opet zavladaju Hrvatskom imat ćemo hrvatsku zimu. Ljudi iz Mosta na jedan neprihvatljiv način pokušavaju dovesti SDP na vlast. Otac me učio da se kuća nikad ne gradi na mostu! 12:36 Na izborni sabor HDZ-a nije došao nitko iz Mosta. Izostali su i predsjednici HSLS-a i HSS-a Darinko Kosor i Krešo Beljak koji su poslali zamjene Doricu Nikolić i Ana-Mariju Petin 12:30 Nakon pozdravnog govora Milijana Brkića izborni sabor počeo s radom i Tomislav Karamarko je počeo voditi sjednicu 12:15 Tomislav karamarko dočekan velikim pljeskom i uzvicima podrške 11:58 Na Opći Sabor HDZa stigao je i premijer Tihomir Orešković. Poručio je da je došao kao premijer i naglasio da je HDZ i njemu dao podršku. Upitan kolike su šanse da Vlada opstane kazao je da je on uvijek optimist. - Mi smo tu i uvjeren sam da ćemo i ostati- poručio je Orešković. Na opasku novinara kako prema anketama građani žele nove izbore premijer je rekao da je to dojam i situacija. - I prije mjesec me pitali hoće li do preslagivanja, a nije. Nadam se da će se što prije riješiti jer ovo nije dobro za Hrvatsku i zbog rejting agencija. Imamo puno posla za raditi i idemo dalje. Tu smo da radimo- kazao je Orešković. Za kraj upitan da li HDZ-u treba netko drugi umjesto Tomislava Karamarka premijer je kaza da to treba odlučiti Karamarko i stranka. >>Svi Mostovi ministri glasali za opoziv Karamarka. Poruka iz vrha HDZ-a: Stranka nikada ne pristaje na ultimatume i ucjene >>'Kolege iz Mosta imaju pubertetskih problema, očekujem da se uozbilje. Drugi HDZ-u neće birati niti izbornika niti igrače' >>Tomislav Karamarko: Ni Most ni Božo Petrov neće uspjeti srušiti ovu Vladu 