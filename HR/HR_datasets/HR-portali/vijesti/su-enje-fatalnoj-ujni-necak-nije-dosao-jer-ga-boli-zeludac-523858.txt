Na Županijskom sudu u Splitu u srijedu je trebalo početi ponovljeno suđenje "fatalnoj ujni" Slađani Novoselnik (34) i njezinom nećaku (23) koji se sumnjiče za ubojstvo, odnosno poticanje na ubojstvo Domagoja Novoselnika (32) u lipnju 2011. godine u mjestu Vrisnik na Hvaru. No, osumnjičeni nećak na zakazano ročište nije došao opravdavši se da je završio u bolnici zbog želučanih tegoba o čemu je, kako doznajemo, sudu obećao dostaviti medicinsku dokumentaciju.  Na sudu se pojavila Slađana Novoselnik koja se fizički vidljivo promjenila proteklih godina. Na Županijski sud stigla je u pratnji svoje odvjetnice, odjevena u traperice i ležernju majicu, odnosno jaknu. Njoj se u ovom slučaju sudi da je nećaka, koji je u to vrijeme bio maloljetan, nagovorila da počini zločin. Na početku su oboje tvrdili da je Domagoj počinio samoubojstvo, no nakon što su istraga pokazala drukčije, nećak je prvo preuzeo krivnju da bi nakon nekog vremena okrivio ujnu. Domagoj je ubijen nožem u prsa.  Na prvom suđenju Slađana je osuđena na 22 godine zatvora, a nećak na 10 godina zatvora. Presudu Županijskoj suda u Splitu Vrhovni sud je ukinuo obrazloživši da nije dovoljno dobro dokazano da je Slađana nagovorila nećaka na ubojstvo. U ponovljenom postupku, inače zatvorenom za javnost, ponovno će se izvoditi dokazi, ali pred izmjenjenim sudskim vijećem. Kako bi postupak tekao brže, dogovoreno je da se iskazi svjedoka samo pročitaju.  Inače, i fatalna ujna i nećak, koji su prije ubojstva bili dugogodišnji ljubavnici, na sud dolaze sa slobode. Nećak je pušten kada mu je istekao maksimalni mogući istražni zatvor, nakon čega je na slobodu izašla i ujna. Nećak se u međuvremenu oženio i postao otac, a Slađana se iz Virovitice, odakle je rodom, zbog posla vratila na Hvar.   