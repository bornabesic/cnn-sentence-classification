Iako trpi mjesecima teške udarce sa svih strana, HDZ ni ne pokušava uzvratiti, makar za razliku od vremena dok je bio u oporbi, bar donekle ima zagarantirano mjesto u medijima jer je na vlasti, ali i kakvu takvu poziciju u državnim institucijama. Opredjeljivanje za ili protiv najčešće je stvar povjerenja u ljude i institucije, a tek onda pitanje argumenata. To je bilo i bit će, u svim sustavima svijeta i u svim režimima. Pri tome je taj princip vrijedio i za totalitarne, diktatorske pa i posve zločinačke režime, jer su se ljudi i tada, suočeni s osobnim dvojbama, opredjeljivali za – sigurnost. Sigurnost je najvažnija za odluke čovjeka, njih goleme većine. Tako je pogotovo s ljudima koji imaju više toga za izgubiti, a to su u ovome slučaju saborski zastupnici. Ne samo Mosta, nego i svi u slobodnom statusu ili labavim savezima. Izuzetci samo potvrđuju pravilo. Ovo što se događa u Hrvatskoj, ogorčeni rat za upravljanje državom, zapravo počiva na tome. Zašto onda Karamarko i njegov HDZ mirno gledaju što im se događa i ni ne pokušavaju poslati poruku javnosti da se isplati tipovati na njih i njihovu moć? To nitko razuman ne može odgonetnuti. Večerašnje kolone navodnih zaštitnika reforme, a u biti ljudi i institucija, počevši od onih odavno svrstanih kao antifa udruge, do sindikata, te čitavog niza novonastalih inicijativa koji traže svoje mjesto za državnim ili javnim stolom, izravno ili posredno, izraz su povjerenja u – organizatore. Ne povjerenja u njihovu pravednost, principijelnost, dobrotu ili humanost, već u – njihovu moć. To je izvan svake sumnje. I, istodobno izraz su nepovjerenja u – moć HDZ-a. Svi ti ljudi jednostavno vjeruju da je moćniji, sigurniji, jači onaj tko to organizira, nego Karamarko i njegov HDZ protiv kojih se to organizira. A imaju i povoda tako misliti i vjerovati. Nitko ne voli slabiće, a to je pogotovo tako u teškim vremenima i izraženoj sveopćoj nesigurnosti u društvu. Iako trpi mjesecima teške udarce sa svih strana, HDZ ni ne pokušava uzvratiti, makar za razliku od vremena dok je bio u oporbi, bar donekle ima zagarantirano mjesto u medijima jer je na vlasti, ali i kakvu takvu poziciju u državnim institucijama. S jedne strane, ne poduzimajući ništa protiv nasrtljivaca s ljevice ili iz antifa struktura, pa čak ni na potpuno evidentnim kriminalnim slučajevima koje smo mogli vidjeti u javnosti, HDZ je poslao poruku i antifama i svojim pristašama- da je slab. Umjesto da inspekcije, financijska policija, PNUSKOK te državno tužiteljstvo po cjenu trenutne smjene Cvitana i Bajića, danima provjeravaju gongove, documente, platforme, studije i nestudije, napredne i razumne, Pupovca i njegovu bratiju, HAVC, te nekolicinu ministara i visokih dužnosnika Milanovićeve vlade, te ih zabave o njihovome jadu, HDZ im je prepustio mikrofone, javnost i povukao se u bunker na koji oni nasrću kao krvolični psi za ranjenom lovinom. Ako im to Most nije dopuštao morali su javno izići s tim i preuzeti inicijativu, a ne ostaviti Mostu da im i on okrene leđa jer nema povjerenja u njihovu snagu. Zbog toga je Petrov uspio protiv Karamarka okupiti Most, a ne zbog toga što ti ljudi vjeruju da je on lopov ili što je Petrov nekakav autoritet među njima. Ne može se ta slabost opravdavati pričom o Mostu, jer ni Most ne bi bio tako jak da je HDZ – dovoljno snažan i odlučan. A kalkuliranje o očuvanju stabilnosti Vlade i dovelo je do – njenoga rušenja. Upravo zbog šutnje, povlačenja, taktiziranja i neodgovaranja na udarce i otvorene laži, izbjegavanja otvaranja tema zbog kojih bi se tresala cijela ljevica i antifa, HDZ ne samo da je poslao poruku o svojoj slabosti, već je na određen način i prihvatio – optužnice protv sebe i svoga vodstva. Čak i pred sklonim mu ljudima. Ako Karamarko danima trpi udarce zbog suradnje njegove supruge s Jozom Petrovićem, koje su javno nabildane u stupanj svojevrsne veleizdaje, a ni ne pomišlja prihvatiti otvorenu raspravu o INI i nametnuti partnerima u vlasti i cijeloj javnosti detaljnu, neovisnu i odlučnu istragu svega što se događalo oko INE od prvoga dana i prvoga sporazuma s MOL-om, onda se na neizravan način šalje poruka o tome da je i on bio na neki način sudionik te epohalne pljačke, koja se isključivo mora i može vezati za SDP, HNS i Stjepana Mesića. Kako bi normalan čovjek drugačije mogao tumačiti da netko ima raketni bacač a trpi da ga neprijatelji gađaju danima kamenjem i ne želi koristiti svoju potencijalnu nadmoć? Bez obzira radi li se o nesnalažljivosti, neznanju, nespretnosti ili upetljanosti u te prljvaštine, zbog zasijanih sumnji protiv njega i zahtjeva Mosta koji vodi rušenju Vlade – njegova šutnja i HDZ-ova defanzivnost uz sve ostalo – ukazuju na mogućnost da stvarno nešto kriju, da su loši, neprincipijelni i što je najgore – slabi. A takvima ne vjeruju ni lupeži, ni pošteni ljudi. U svakom slučaju ostaju sami. Kad je već Petrov otvorio pitanje povjerenja i prinicipijelnosti u politici na kojemu inzistira zalažući sudbinu Vlade i realno izazivanje kaosa u Hrvatskoj, Karamarko je morao otvoriti pitanje njegove političke vjerodostojnosti. A ne „mudro“ šutjeti ili pozivati na promjenu odluke Mosta. Što ispada kao – moljakanje. Povjerenje je krhko stvorenje. Jučer USKOK objavljuje da je podigao optužnicu protiv Škaričića u Omišu, nazad mjesec dana isti Cvitanov USKOK objavljuje da je podigao optužnicu protiv Jambe u Metkoviću,  a sasvim kao slučajno, neposredno prije toga je Petrov mimo svih demokratskih standarda kao potpredsjednik Vlade bio u gostima kod Cvitana. A nazad nekoliko dana izjavio „da ne vidi razloge zašto bi Cvitan bio smjenjen“. Slučajno su osnivači i stožerni ljudi Mosta – Petrov, Grmoja i Kovačić, a opet slučajno smrtni su im lokalni neprijatelji Jambo i Škaričić. Čudno zar ne? A koliko i kakvo povjerenje javnosti uživa Cvitan i njegov kompa Bajić, već godinama- o tome su se legende ispripovjedale pred očima cijele Hrvatske. Zašto HDZ šuti o tome? Ili, gdje će završiti priča o povjerenju ako se službeno zatraži ostavka ministra MUP-a Orepića jer je javno uhvaćen da laže o tome kako je smjenjeni Ostojićev ravnatelj policije dobio na korištenje od njega službeni auto na – dvije godine? Petrov dakle govori o „povjerenju“ jer, ili ima jamstvo izuzetne snage iza sebe, kojom može uvjeriti kolege u Mostu da im se isplati stati iza njega i protiv aktualne Vlade, ili zna da Karamarko- neće ništa uraditi. A u svakom slučaju, očito je računa na neku – stvarnu moć, jer ne izgleda tako iskusno i hrabro da bi usprkos teškoj ranjivosti, tako nadmoćno istupao s pričom o – poštenju. I, prilično je sigurno, ne bi uspio uvjeriti većinu u Mostu da odustanu od benefita koje imaju, bez ozbiljnoga jamstva da im se to isplati. A on to jamstvo sam po sebi nije. Nije nikada ni bio. Radi li se o korištenju istih resursa moći, koje koristi Jokić, antife i ljevica? Prilično sigurno, jer, koliko znam Amerikanci nisu poslali Šestu flotu u Jadran niti objavili da im je Petrov saveznik. O čemu se god radi, kolone antifa i Milanovićevih trupa će biti sve veće, ako im se nitko ne suprotstavi. Ako Karamarko neće, uništiti će HDZ ne samo gubitkom trenutne vlasti, već će na izvanrednim izborima biti potučen do nogu. I, ne treba u taj kontekst mješati priču o Hrvatskoj. Hrvatska će naći ovako ili onako odgovor na izazove, ali velika bi stvar bila, ako ju HDZ već ne zna zaštiti da bar postigne da cijene novoga ustajanja – bude što manja.