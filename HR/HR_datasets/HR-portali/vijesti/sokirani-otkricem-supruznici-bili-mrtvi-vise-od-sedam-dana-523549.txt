Sandru J. (39) policajci su zatekli u sjedećem položaju za stolom u kuhinji stana na prvom katu kuće u Kanarinskoj ulici u zagrebačkoj Dubravi. Tijelo Miroslava J. (53) bilo je kraj nje na podu.  Kako su bili mrtvi više dana, na njihovim tijelima nastupile su truležne promjene. Upravo zbog smrada policajci su tijekom očevida u stanu nosili zaštitne plinske maske. Oboje su imali ozljede od vatrenog oružja, a kako su kraj Miroslava pronašli pištolj, koji je ilegalno posjedovao, brzo su zaključili da je Miroslav vjerojatno ubio suprugu, nakon čega je presudio sebi. Kako doznajemo, policiju je zvao njezin rođak koji se zabrinuo jer je dulje nije čuo ni vidio. Budući da su vrata stana bila zaključana, morali su zvati vatrogasce da razvale vrata.  Što je moglo natjerati Miroslava na takav čin, nije nam znao reći nitko od susjeda supružnika.  - On je ovdje starosjedilac, godinama živi u Dubravi. Ima dva odrasla sina iz prethodnog braka, a imao je i kćer koja se ubila - kažu susjedi.  Sjećaju se da su dečki bili mali kad se njihova majka rastala od Miroslava. Kažu da su supružnici živjeli povučeno i da se nisu previše družili s ostalim susjedima. Miroslav, pričaju, nije radio, nego se snalazio kako je stigao. Znao je raditi sitne popravke po kućama, postavljati pločice i slične građevinske radove. Viđali su ga i da prodaje baterije te ostale sitnice na tržnici u Dubravi. Hranio se, tvrde, u pučkoj kuhinji, a neki navode i da je primao socijalnu pomoć.  Susjedi pričaju da je imao problema s alkoholom te da je zbog toga bio i na liječenju od ovisnosti. Članica kluba liječenih alkoholičara (KLA) u Dubravi bila je i njegova supruga Sandra, koja je sudjelovala u sportskim natjecanjima koje je organizirala Zajednica KLA Zagreba.  - Anđeli, čuvajte mi tatu i Sandru! Volim vas puno. Rest in peace (Počivajte u miru). Falite nam - tim riječima od njih se oprostio Miroslavov sin na profilu na Facebooku. 