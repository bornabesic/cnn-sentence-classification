ZAGREB - Predsjednici HDZ-a i HSS-a Tomislav Karamarko i Krešo Beljak razgovarali su u ponedjeljak u središnjici HDZ-a, a nakon sastanka je Karamarko poručio kako vjeruje da tek dolazi vrijeme u kojem će se pokazati bliskost političkih korijena HDZ-a i HSS-a, a Beljak da i dalje stoji na tome da HSS neće stvarati nikakve probleme ni HDZ-u niti Domoljubnoj koaliciji te da će HSS kao samostalna stranka doprinositi ukupnim rezultatima.    "HDZ i HSS su stranke koje svoj politički program temelje na beskompromisnom zastupanju nacionalnih interesa, socijalnoj pravdi, te hrvatskoj kulturnoj i političkoj tradiciji. Zbog toga nije nedostajalo tema za razgovor na današnjem susretu s Krešom Beljakom, nedavno izabranim predsjednikom Hrvatske seljačke stranke", napisao je Karamarko na svom facebook profilu nakon razgovora. Naveo je i da su razgovarali o nastavku uspješne suradnje dvije političke stranke. "Vjerujem da će ona biti dugotrajna i još bolja nego dosad. Zalog tome su otvoreni i iskreni razgovori o svim problemima koje trebamo rješavati kao partneri te vjerodostojnost koju moramo pokazivati poštujući preuzete obveze i ispunjavajući obećanja. Vjerujem da tek dolazi vrijeme u kojem će se pokazati bliskost političkih korijena HDZ-a i HSS-a", istaknuo je Karamarko. Novi predsjednik HSS-a Krešo Beljak Hini je izjavio da je s Karamarkom "porazgovarao o određenim, eventualno otvorenim pitanjima kojih nema puno" te da i "dalje stoji na tome da HSS neće stvarati nikakvih problema ni HDZ-u niti Domoljubnoj koaliciji". "Nadam se da će u budućnosti suradnja biti još bolja nego što je bila dosad i to na svim razinama, ne samo državnoj nego i na lokalnoj, ali ne u smislu da bismo išli prema utapanju HSS-a u HDZ, nego u smislu da HSS bude samostalna stranka koja će doprinositi ukupnim rezultatima", naglasio je Beljak. Na pitanje na čiju je inicijativu održan sastanak, Beljak je rekao da su se zajednički dogovarali već neko vrijeme, ali su obojica bili u gužvi. "Zajednička inicijativa, ali on (Karamarko) je zvao", kaže Beljak. Na pitanje o kojim se to "eventualnim, otvorenim pitanjima" radi, Beljak je rekao da ne postoje nikakva otvorena pitanja. "Nismo otvarali pitanja nego smo u principu dali do znanja jedan drugome ono što smo već znali, a to je da nastavljamo suradnju i da će HSS u budućnosti jače doprinositi borbi za hrvatske interese", istaknuo je Beljak. Objasnio je da to znači da će HSS biti jaka stranka s jasnim stavovima, koji su patriotski i hrvatski. "Tako će to biti, a određene stvari koje su obilježavale HSS u proteklih pola godine se neće događati. Bit ćemo beskompromisni borci za hrvatske interese", rekao je. Poručio je da se HSS okreće sebi, te ocijenio da je situacija u HSS-u bolja nego što je očekivao i da su promjene pozdravljene kod velikog broja članstva i da sve skupa ide u pozitivnom smjeru. Beljak je siguran da će HSS u budućnosti imati što reći na hrvatskoj političkoj sceni. Kaže da s Karamarkom nije razgovarao o konkretnim reformama, u kontekstu toga što je i Milan Bandić, čija je stranka također članica Domoljubne koalicije, u subotu dao Vladi rok od tri mjeseca za prijedloge novih projekata, rekao je da će biti prvi inicijatori preslagivanja unutar koalicije. "Nismo razgovarali ni o kakvim otvorenim stvarima koje se tiču državne politike i funkcioniranja Vlade jer svi sve znamo i mislim da se i hrvatska javnost slaže da stvari treba ubrzati", rekao je Beljak. Na pitanje je li s Karamarkom razgovarao o još jednom, trećem HSS-ovom saborskom zastupniku, koji im, kako je najavljivao bivši predsjednik HSS-a Branko Hrg, pripada na temelju koalicijskog sporazuma sa HDZ-om, Beljak je rekao da nisu na taj način razgovarali. "Određene stvari su dogovarane, a na nekom od sljedećih sastanaka ćemo vidjeti koliko je tu bilo informacija, koliko dezinformacija, pošto ja kao potpredsjednik HSS-a nisam bio ipak involviran u određene stvari. Danas nismo o tome razgovarali", rekao je Beljak.