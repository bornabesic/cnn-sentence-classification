Ne jenjava napetost u glavnoj oporbenoj stranci. Poražavajući rezultati lokalnih izbora, svijest da su ih građani kaznili i da su promjene nužne postala je realnost, ali baš nitko ne zna što napraviti da se situacija promijeni. Jedan dio vodećih SDP-ovaca izabrao je borbu do kraja, planira rušiti aktualnog predsjednika Davora Bernardića i njegove najbliže ljude, drugi dio, onaj blizak Bernardiću, poručuje da ne kani tek mirno promatrati njihove pokušaje, već pružiti otpor, a ima i onih koji se za sada ne izjašnjavaju i mudro promatraju rasplet situacije sa strane.   Svi su svjesni rizika Jedini koji je zasad javno istupio protiv Bernardića bivši je ministar i saborski zastupnik Mirando Mrsić. No mnogi su mu zamjerili tajming jer još traju lokalni izbori. Jedan od takvih je i Željko Kolar, župan Krapinsko-zagorski koji je jučer s tiskovne konferencije na Iblerovu trgu zamolio sve kolege da jedine političke teme koje komentiraju do kraja drugog kruga lokalnih izbora budu upravo lokalni izbori. – O svim ostalim političkim temama koje su vezane za Vladu, Sabor te unutarstranačke stvari i mi ovdje koji smo se danas okupili imamo svoje mišljenje, ali ćemo ga iznijeti kada završi drugi krug lokalnih izbora. Oni kolege koji ne budu prihvatili ovaj apel i ovaj stranački poziv ne mogu očekivati našu podršku u budućem razdoblju – poručio je Kolar. No bez obzira na tajming, jasno je da je nezadovoljstvo u stranci golemo i da nitko ne zna što bi se sve zbog toga u toj stranci moglo dogoditi. Zanimljivo je i to da, osim onih koji se s Bernardićem nikada i nisu slagali, pa i onih koji bi ga rušili samo zbog vlastitih pozicija, sve je više i onih koji žele promjenu, a prije šest su mjeseci bili među onima koji su Bernardića i doveli na vlast. Ipak, i oni koji ga pošto-poto žele smijeniti ističu da je to vrlo riskantan potez s upitnim rezultatom. Jer ta ideja koju “gura” jedna skupina unutar SDP-a sa sobom nosi veliku potencijalnu opasnost. A to je da se stranka uruši i podijeli na dva dijela. A to je nešto što većina u stranci želi pod svaku cijenu izbjeći. – I to jako dobro zna i Davor Bernardić i zbog toga bi se i mogao čvrsto držati za funkciju jer je svjestan da će biti teško nagovoriti ljude na takvu akciju koja može dovesti do dodatnog urušavanja stranke – kaže jedan član Predsjedništva SDP-a. Zato je za sve, dodaje, najbolje da Bernardić odstupi sam. O tome se s njim razgovaralo, a razgovarat će se i dalje. Osim toga, u ovom je trenutku velika nepoznanica i što će se dalje događati na političkoj sceni, a to će imati velikog utjecaja na situaciju u SDP-u. Sve ovisi o izborima za Sabor Bude li se išlo na nove parlamentarne izbore, uskoro ni kritična masa u SDP-u neće imati vremena artikulirati svoje nezadovoljstvo. I vrlo vjerojatno će se na njih izići s Bernardićem na čelu. Što budu kasnije, rast će i šanse, kažu izvori, da se detronizira predsjednik. – Ja sam na terenu i vidim i čujem što se događa. Ljudima je pomalo dosta svega. Tu više ne govorim o nekoj eliti SDP-a. Skupila se takva razina gorčine među najobičnijim članstvom da sam i sam pomalo iznenađen. Čak me zovu i ljudi koji su lobirali za njega i govore mi da ga moramo maknuti – kaže jedan član vodstva SDP-a. Oni koji su otpočetka bili za Bernardićevo rušenje i koji su i inicirali tu ideju poručuju da ne misle stati i da idu do kraja što god se dogodilo. Ako ne odstupi, kažu, u planu im je skupljati potpise među članstvom kao dodatnom vrstom pritiska na aktualnog šefa. Ljudi odani Bernardiću poručuju pak kako oni na sve ovo što se događa neće šutjeti niti to mirno promatrati nego pružiti otpor. – To što mu rade potpuno je nevjerojatno, to je ispod svakog nivoa i to rade ljudi kojima su bitni samo oni i nitko više – kaže izvor iz vrha stranke.     1. Zvonimir Mršić najčešće se spominje kao alternativa 2. Mirando Mrsić ima ambiciju postati šef SDP-a  3. Kao moguća opcija spominje se i Peđa Grbin