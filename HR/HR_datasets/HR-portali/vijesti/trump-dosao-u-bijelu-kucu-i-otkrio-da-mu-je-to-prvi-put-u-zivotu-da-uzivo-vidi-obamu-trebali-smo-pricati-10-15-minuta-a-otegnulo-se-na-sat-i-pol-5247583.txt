NOVO 18:50 - Sastanak Baracka Obame i Donalda Trumpa trebao je trajati 10-15 minuta, no trajao je sat i pol vremena, a Trump se pohvalio kako je mogao trajati i dulje. Trump je izjavio kako poštuje predsjednika i nazvao ga sjajnim čovjekom, a Obama je rekao kako je glavni prioritet glatka primopredaja vlasti, kako bi Trump mogao biti uspješan predsjednik. Kevin Lamarque / REUTERS   - Ako on uspije, država će uspjeti, rekao je Obama. Kada su izašli pred kamere, Obama je rekao kako ga je ohrabrio Trumpov interes za suradnju s njegovim timom na mnogim problemima s kojima se Amerika suočava. - Bitno je za sve nas da se okupimo, radimo zajedno... - Michelle je imala priliku poželiti dobrodošlicu dolazećoj prvoj dami i imali smo izvrstan razgovor i želimo da se osjećaju dobrodošli. Kevin Lamarque / REUTERS   Trump je Obami rekao kako je bila velika čast naći se s njim, te kako se veseli naći se s njim još mnogo puta u budućnosti. Za razliku od današnjih pristojnih izjava, one u prošlosti nisu bile takve. Trump je 2011. zagovarao da se od Obame traži rodni list kojim bi dokazao da je rođen na američkom tlu i da ima pravo biti predsjednik. Kada ga je na kraju Obama objavio, kazao je da sada konačno Trump može odahnuti i vratiti se važnim pitanjima, "primjerice, jesmo li lažirali spuštanje na Mjesec". Obama je izglede da Trump postane predsjednik nazivao "zastrašujućim", a Trump je pak govorio kako je Obama "najgori predsjednik u povijesti Amerike". Obama ga je častio riječima da nije sposoban biti predsjednik, i da to "stalno uporno ponovno dokazuje", a Trump je najgoru uvredu iznio u kolovozu kada je za Obamu rekao da je "utemeljitelj Islamske države", uz pomoć Hillary Clinton. Prva dama Michelle Obama privatno se u rezidenciji u Bijeloj kući upoznala s Trumpovom suprugom i budućom prvom damom Melanijom. Sastanak dviju vrlo različitih žena, kako ih ocjenjuje France presse, od kojih je prva diplomirala pravo na Harvardu a druga bila manekenka, prošao je daleko od očiju novinara. -------------------------------- Donald Trump sletio je u Washington, gdje bi se trebao susresti s odlazećim američkim predsjednikom Barackom Obamom. Iako je Obama do jučer tvrdio kako Trump nije dorastao poziciji, u srijedu je pozvao sve Amerikance da prihvate rezultate izbora i rekao kako svi navijaju za Trumpa da uspije ujediniti i voditi državu. Trump je u Bijelu kuću stigao oko 17 sati po hrvatskom vremenu zajedno sa svojom suprugom Melanijom, koja će se sastati s odlazećom prvom damom, Michelle Obama. Sastanci će se održati iza zatvorenih vrata, nakon čega će se zajedno pojaviti pred kamerama u Ovalnom uredu. Reporteri koji pokrivaju zbivanja u Bijeloj kući javljaju da je Trump zabranio fotografiranje njegova ulaska u predsjedničku rezidenciju tako da zasad nema fotografija njegova rukovanja s Obamom.