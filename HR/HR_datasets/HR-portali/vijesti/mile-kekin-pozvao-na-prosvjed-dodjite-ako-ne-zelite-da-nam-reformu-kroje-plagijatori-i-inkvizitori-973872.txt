Screenshot: Facebook SUTRA se u 18 sati u šest hrvatski gradova održavaju prosvjedne akcije za obrazovnu reformu. Prosvjednici će tako u Zagrebu, Splitu, Rijeci, Zadru, Poreču i Karlovcu zahtijevati razrješenje ministra obrazovanja Pave Barišića te razrješenje i ponavljanje natječaja u stručnim tijelima za provedbu kurikularne reforme. Mile Kekin pozvao na prosvjed  Na prosvjed je pozvao i Mile Kekin putem kratkog videa u kojemu je građanima poručio da dođu prosvjed ako ne žele da nam obrazovnu reformu provode plagijatori i inkvizitori.  "Dragi moji sugrađani, ako ne želite da nam školsku reformu kroje plagijatori i inkvizitori nego Boris Jokić i njegov tim dođite sutra u 18 sati na trg da skupa čekamo tramvaj", poručio je Mile Kekin u kratkom videu.  Prosvjed u svih šest gradova započinje sutra u 18 sati, pod nazivom "Čekajući tramvaj zvan obrazovna reforma", a održava se točno godinu dana nakon prosvjeda pod sloganom "Hrvatska može bolje".  Kako ističu iz GOOD inicijative koja organizira sutrašnji prosvjed, na ulice je prije godinu dana izašlo 50.000 ljudi, a to nije bila fešta niti čekanje tramvaja nego prosvjed protiv političkih floskula i zalaganje za reformu obrazovanja.   Prosvjedna povorka će se u Zagrebu okupiti na Trgu bana Jelačića, a potom će, kako bi ukazali na velik broj mladih koji odseljavaju iz Hrvatske prošetati do Glavnog kolodvora.