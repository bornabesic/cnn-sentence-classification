Dok su napetosti između Mosta i Domoljubne koalicije svakim danom sve veće i veće, a napadi pojedinaca na drugu stranu postaju sve žešći, potpredsjednik Vlade Božo Petrov, iako svjestan trzavica, uvjeren je da sve u Vladi funkcionira dobro. U intervjuu za tportal otkrio je kako je fokusiran na refome na kojima će Most inzistirati pa i pod cijenu prekida suradnje, najavio je i neke nove zakonske prijedloge, ali i progovorio o ostalim aktualnim temama 'Što se tiče reforme dopunskog osiguranja koju je predložio HDZ, ona nije prošla ali je bila komunicirana i o njoj će se vjerojatno još raspravljati. Mi smo jasno rekli da nismo zadovoljni što se dopunsko povećava, ali smo svjesni da su bivše Vlade vrlo slabo vodile određene segmente i da je zbog toga bio ugrožen i državni proračun i da su se zbog toga stvorile milijarde kuna deficita. Međutim, postoje mehanizmi da se ne udari po džepu građana, a da ipak ostanemo solidarno društvo u sektoru zdravstva i na tome ćemo inzistirati. Na primjer, nema razloga da se plaća ovako visoka pretplata HRT-u. Mislim da ako se HRT pravilno restrukturira da oni mogu funkcionirati i sa 20 kuna manjom pretplatom i biti puno učinkovitiji nego što su danas, s puno kvalitetnijim programom i proizvodnjom. Može se napraviti primjerice to da se poveća davanje za dopunsko ako je nužno potrebno, a smanji davanje za HRT, tako da građani ne osjete tona svom džepu', kaže Petrov. Odbacio je tvrdnje da je Most fokusiran isključivo na privilegije zaustupnika. 'Nije točno da smo fokusirani na privilegije a da ostalo 'prolazi'. Dosad je nekoliko prijedloga zakona ili kroz Sabor ili Vladu ili kroz amandmane došlo preko Mosta kao što je racionalizacija troškova u ministarstvima, vraćanje subvencioniranja prijevoza za učenike i ukidanje Mesićevog ureda, nakon toga ukidanje beneficija zastupnicima, sada i nova inicijativa izmjene Zakona o plaćama zastupnika prema kojoj će se voditi evidencija tko dolazi na posao a tko ne i prema tome vrednovati plaća na kraju mjeseca.' Petrov je odbacio i tvrdnje Stipe Gabrića Jamba da premijer Orešković preuzima Most. 'Nisam nikada o tome s njim razgovarao i ne znam ima li ikakve političke ambicije. Most je u ovo ušao neovisno o Tihomiru Oreškoviću i bilo kome drugome', rekao je Petrov. Prijedlog novih zakona Petrov namjerava staviti na referendum. 'Ako u HDZ-u smatraju da se treba prekinuti suradnju zbog toga što mi inzistiramo na onome što su potpisali, neka prekinu. Stvarno sam sit govora i objašnjavanja međuodnosa dviju političkih stranaka. Volim govoriti o pozitivnim stvarima, o promjenama koje radimo. Što znači što ću ja 15 minuta govora potrošiti na političke odnose, kad će oni i dalje možda postojati, a reforme će prolaziti svojim tokom? Sad bih trebao trošiti vrijeme na to je li se volimo ili ne volimo. Briga me je li se volimo ili ne volimo, mene samo interesira da promjene prođu', zaključuje u razgovoru za tportal Božo Petrov.