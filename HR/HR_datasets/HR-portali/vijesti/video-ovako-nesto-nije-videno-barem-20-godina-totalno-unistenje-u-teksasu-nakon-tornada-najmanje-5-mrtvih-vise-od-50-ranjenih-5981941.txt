Najmanje pet ljudi smrtno je stradalo nakon što je tornado u subotu navečer poharao područje grada Cantona u Teksasu. Prema riječima šefa lokalnih vatrogasaca Briana Hortona, deseci ljudi su ranjeni, a najmanje ih je pet poginulo, uključujući jednu osobu u automobilu koju je snažna oluja podigla i doslovce bacila preko autoceste, pišu američki mediji. Horton je rekao da očekuju da će broj mrtvih biti još veći jer se za nekim osobama još uvijek traga. Bolnice u regiji primile su najmanje 54 ozlijeđene osobe od kojih su neki bili u kritičnom stanju. Točno stanje nakon tornada kao i konačna materijalna šteta još uvijek nisu poznati.   Na snimkama se može vidjeti kako tornado čupa drveće iz zemlje, diže automobile u zrak, a najmanje su dva doma u potpunosti uništena. Uništen je i prodajni centar Dodgea u Cantonu nakon što je snažna oluja isprevrtala sve kamionete u ponudi. Iz Nacionalne hidrometeorološke agencije potvrdili su da su barem tri tornada prošla kroz Canton. Jedan od tornada bio je širok oko 500 metara i poharao je područje od 64 kilometra.   Jedna je svjedokinja rekla da tako snažan vjetar nije vidjela 22 godine koliko živi ondje: ‘Udario je nevjerojatno snažno i pojavio se užasno brzo. Samo je rušio sve pred sobom.’