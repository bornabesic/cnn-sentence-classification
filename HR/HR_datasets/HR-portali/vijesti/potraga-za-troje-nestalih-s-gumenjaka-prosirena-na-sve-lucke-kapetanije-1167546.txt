Prošlo je više od deset dana od velike pomorske nesreće u Koločepskom kanalu, a potraga za tri od devet osoba, koliko ih je bilo u neosvijetljenom gumenjaku kada je na njih naletio gliser Lučke kapetanije Danče, još uvijek traje. U stravičnom sudaru dvije su osobe preživjele, u potrazi koja je nastavljena narednih dana pronađena su četiri tijela, a za troje nestalih još se traga. – Potraga traje i dalje, ali smanjenog inteziteta, u okviru redovitog nadzora plovidbe koju provode Lučke kapetanije. Intenzitet je smanjen, ali je prošireno područje potrage i sada obuhvaća sve naše lučke kapetanije. Akcija se nastavlja u okviru njihovog redovitog nadzora – rekao je David Radas, glasnogovornik Ministarstva. Podsjetimo, nesreću su preživjeli Velimir Šetka i Viktor Markota. Iste noći pronađeno je tijelo Alena Perišića, vlasnika restorana Bowa na Šipanu, koji je gumenjakom vozio svoje radnike na kopno, a potom Jele i Danilea Kobaš, majke i sina iz Velike Gorice te Barry John Bandur s Pelješca. Preostalih troje putnika Bojan Stoiljković, Tomislav Belak i Marina Vuletić vode se kao nestali.