Arheolozi Gradskog muzeja Sisak završili su zaštitno arheološko istraživanje u Ulici S. S. Kranjčevića, na lokaciji buduće fontane u sklopu buduće sisačke Pješačke zone. Na oko 50 kvadratnih metara istraženog područja pronađeni su, kazuju arheolozi, značajni ostaci arhitekture, koji datiraju od rimskog razdoblja i antičke Siscije pa sve do kraja 19. stoljeća. Kopalo se sve do pet metara dubine gdje su pronađeni najstariji nalazi. "Na najdubljoj razini pronađeni su ostaci drvene arhitekture koja potječe iz najranijeg razdoblja rimskog naseljavanja na području kontinentalne Hrvatske sredinom 1. stoljeća pr.n.e. To je vrijeme začetaka buduće rimske kolonije Siscije, čiji je baštinik suvremeni Sisak. Istraženi rimski slojevi nastavljaju se gotovo tri metra u visinu i svjedoče o intenzivnoj građevinskoj aktivnosti u antičkoj Sisciji i relativno čestim promjenama u vizurama grada" ­ kazuje nam voditeljica istraživanja Rosana Škrgulja. Vizualno najatraktivniji su ostaci rimske zidane arhitekture u istočnom dijelu sonde. Riječ je o stupu povezanom s popločenom površinom, te ostacima građevine od opeke. "Na žalost, samo jedan kut ove građevine je u obuhvatu istraživanja, zidovi se nastavljaju i istočni i južni profil, te se nadamo budućim istraživanjima na ovom području" ­ dodaje Škrgulja. Prikupljen je, dodaje, velik broj pokretnih nalaza, od čega najviše rimskih kovanica i ulomaka keramike, te koštanih i brončanih predmeta. Među značajnijima su ulomak ploče s natpisom, cjelovita brončana fibula iz 3. stoljeća te ostaci posuda tankih stijenki iz sloja drvene arhitekture. "Ovi nam nalazi omogućuju da na trenutak zavirimo u davno minula vremena i u način života i običaje stanovnika jednog velikog grada Rimskog carstva." ­ dodaje Škrgulja. Nakon istraživanja ostaci arhitekture su zaštićeni geotekstilom, te se izgradnja fontane nastavlja. A pokretni nalazi su na obradi u Gradskom muzeju Sisak.