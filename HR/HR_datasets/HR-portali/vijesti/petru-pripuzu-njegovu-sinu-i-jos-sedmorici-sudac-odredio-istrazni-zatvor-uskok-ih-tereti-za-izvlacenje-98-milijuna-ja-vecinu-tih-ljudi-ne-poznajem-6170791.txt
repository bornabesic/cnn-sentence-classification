Sudac istrage zagrebačkog Županijskog suda odredio je u četvrtak kasno navečer jednomjesečni istražni zatvor Petru Pripuzu, njegovu sinu Anti i još sedmorici pripadnika navodne kriminalne skupine koja je fiktivnim poslovima, prema sumnjama Uskoka, izvukla 98 milijuna kuna i utajila 22 milijuna kuna poreza. Za svih devet osumnjičenika istražni je zatvor određen zbog opasnosti da bi na slobodi mogli ponoviti nedjelo, a za Antu Pripuza, koji nije dostupan pravosuđu, i zbog opasnosti od bijega. Uskok sumnja da je Petar Pripuz od početka 2012. do svibnja ove godine radi izvlačenja novca ustrojio "zločinačko udruženje povezavši u zajedničko djelovanje ostale okrivljenike", uglavnom direktore u više tvrtki. Potom je zajedno sa svojim sinom Antom, iz uprave CIOS-ove sestrinske tvrtke CE-ZA-R, organizirao nabavu metalnog otpada, nevjerodostojne račune evidentirao u poslovnim knjigama i neistinito prikazao isporuku robe. Osumnjičeni direktori tvrtki nakon toga su izdavali fiktivne račune za navodno isporučeni metalni otpad, a dio skupine bi podizao gotovinu koju su, po tvrdnjama tužiteljstva, na kraju međusobno podijelili. Uz oca i sina Pripuz istragom su, prema neslužbenim informacijama, obuhvaćeni Mate Jurišić, Vesna Knežević, Zdeslav Rimac, Jakša Michieli Tomić, Ante Ljubičić, Miro Ćurčić, Markica Bajić, Vjekoslav Knežević, Goran Paštar, Ivan Nakić i Stipe Buljubašić. Većina osumnjičenika u srijedu i četvrtak ispitana je u sjedištu Uskoka, dok su Petru Pripuzu istražitelji došli u bolnicu Sveti Duh gdje je smješten večer prije uhićenja. Njegov sin Ante bio je nedostupan tijelima kaznenog progona, a prema informacijama Jutarnjeg lista posljednji je put viđen kako automobilom ulazi u podzemnu garažu zgrade na Črnomercu. Automobil je ostao parkiran u garaži, u njemu je pronađen mobitel, ali ne i Ante Pripuz. Petar Pripuz je tijekom ispitivanja odbacio sve optužbe, ponovio da uredno i zakonito posluje te rekao da ne poznaje većinu osumnjičenika. Isto je u priopćenju u četvrtak istaknula i tvrtka CIOS navodeći da sve članice njezine grupe posluju transparentno i u skladu sa zakonima. "Za svaki račun koji je plaćen od strane članica C.I.O.S. grupe postoji vjerodostojna dokumentacija koja dokazuje da je svaki kilogram otpada koji je plaćen uistinu i zaprimljen. Sve članice C.I.O.S. grupe redovno obavljaju svoje poslovne aktivnosti i ispunjavaju sve svoje ugovorne obveze", objavila je tvrtka. Navode i da su "među osobama koje se navode u medijima kao osumnjičeni" jedino Petar i Ante Pripuz zaposlenici članica C.I.O.S. grupe.