Povjesničar, bivši ministar kulture i HDZ-ov saborski zastupnik Zlatko Hasanbegović gostovao je u nedjelju u emisiji televizije N1 Točka na tjedan gdje je rekao da snažno podupire prijedlog Mosta o otvaranju Državnog arhiva koji bi omogućio svima uvid u 'komunističke dosjee', jer se nadovezuje i na njegovu inicijativu kada je bio nadležni ministar. - Ključna točka inicijative je bezuvjetno otvaranje svih arhiva državnopartijskog gradiva nastalog do konstituiranja moderne Hrvatske. Argumenti koje možemo čuti da je gradivo u pravilu dostupno su potpuno promašeni, iznose ih ljudi koji nikada nisu bili ni u kojemu arhivu. Gradivo je dostupno do 1987., ali isključivo ono koje nije klasificirano kao tajno ili vrlo tajno, a to je zapravo ključno gradivo - kazao je i napomenuo kako bi htio da se objavi i gradivo klasificirano na 30, 50 ili više godina i to iz 'ključnih državnopolitičkih razloga'. - Uobičajeni rokovi koji se primjenjuju u svijetu ni na koji način se ne mogu primjenjivati na partijsku, komunističku Jugoslaviju. Hrvatska ne može biti sljedbenica te komunističke Jugoslavije i ti rokovi se ne mogu primjenjivati. Dolazimo do apsurdne situacije da današnja hrvatska država bi trebala nastupiti kao pravni sljednik JNA i deklasificirati gradiva koja povjesničari trenutno ne mogu vidjeti. To je apsurdno. Da, SDP je predao gradivo CK i ostalih partijskih organizacija, ali danas povjesničari i građani, kada žele vidjeti to gradivo, moraju dati zahtjev glavnom tajniku SDP-a, a ako je klasificirano kao tajno, onda se ni ono ne može vidjeti. Hasanbegović tvrdi kako ministrica kulture Nina Obuljen, koja je rekla da je zbunjena jer je većina gradiva otvorena, očito nije dobro upoznata s arhivskom stvarnošću. - Arhivski rokovi iz komunističke Jugoslavije se ne smiju odnositi na modernu Hrvatsku. - U svim državama se arhivsko gradivo može gledati po pravilima struke, ali ovdje se radi o gradivu komunističke Jugoslavije - kazao je pa objasnio kako bi to izgledalo u praksi: - U načelu svaki građanin ima pravo na uvid, ali nije problem samo na uvidu, već i u pravu na korištenje tog gradiva. Imate situacija da povjesničar može doći do gradiva, ali ne može ga koristiti, citirati... Imate arhivski rat u vrijeme suđenja Perkoviću i Mustaču kada su odvjetnici gospođe Đureković vodili vrstu rata kako bi dokumente mogli koristiti u postupku. Uskoro će doći objava presude iz Münchena koja će dokazati kolika je vrijednost gradiva u Državnom arhivu jer su neki ključni dokazi upravo nađeni u gradivu koje se nije smjelo koristiti, ali je vlada Zorana Milanovića na kraju bila prisiljena to dopustiti. Nitko ne može biti protiv ovoga, ne postoji niti jedan racionalni argument protiv ovoga. Zanimljivo je da je Josipović pozdravio ovu inicijativu, a gospoda iz HNS-a podsvjesno spominju lustraciju. Hasanbegović smatra da nakon toga treba doći do lustracije. - Otvaranje gradiva nije samo za povjesničare, nije samo historiografsko pitanje. Ono će donijeti i mora donijeti do određenih društvenih posljedica. Možemo ih nazivati ovako ili onako, ali riječ lustracija ne smije biti prognana iz hrvatskog javnog života. Ne treba biti predmet politikanstva i stranačkih podjela. Na pitanje postoji li u HDZ-u strah koji spominju iz SDP-a, o 80 tisuća komunista u HDZ-u, kazao je kako ne vidi strah. - Nitko ne može biti izuzet od istine. Taj zakon prije nismo mogli donijeti jer je vlada trajala kratko. Ne znam potankosti o ovome, ja sam govorio da treba potpuno novi zakon koji treba riješiti više od same arhive, ali snažno podupirem ovu inicijativu. Bivši ministar komentirao je i negativno mišljenje državne revizije o HAVC-u, te postoji li i odgovornost njegove nasljednice Nine Obuljen, koja je tada bila u Upravnom odboru HAVC-a. - To je karika koja ne nedostajala, sada je sve jasno. Hribar mora biti smijenjen, a DORH podnijeti sve istrage. Ovo je vrsta moralne zadovoljštine koju sam doživio jer je državna revizija potvrdila sve što sam govorio - kazao je za N1 i napomenuo kako je siguran da će Nina Obuljen smijeniti Hribara i kako odgovornost svih aktera i Upravnog odbora HAVC-a mora biti istražena.