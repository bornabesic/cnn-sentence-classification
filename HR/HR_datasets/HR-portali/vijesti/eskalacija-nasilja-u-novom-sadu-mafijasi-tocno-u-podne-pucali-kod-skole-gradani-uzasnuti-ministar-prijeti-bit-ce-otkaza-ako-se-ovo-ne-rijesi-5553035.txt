U Novome Sadu došlo je do novoga mafijaškog obračuna, ovoga puta ispred škole u vrijeme dok su djeca iz prve smjene oko podneva odlazila s nastave, no osim vozača u luksuznom terenskom vozilu koji je ranjen u ruku nitko nije stradao, prenose u srijedu vojvođanski mediji. U napadu iz drugog crnog džipa ozlijeđen je Niko Uskoković (37), navodno pripadnik skupine Gorana Kovačevića zvanog Goranac, odranije poznatog zbog proizvodnje droge u Vojvodini, objavili su gradski i vojvođanski mediji. Ministar unutarnjih poslova Srbije Nebojša Stefanović najavio je smjene u kriminalističkoj policiji ako se ne riješi slučaj pucnjave kod Osnovne škole "Đura Daničić" u Novome Sadu. Stefanović je u razgovoru s načelnikom novosadske policije Miloradom Šušnjićem poručio da mafijaški obračun na ulicama Novog Sada mora imati apsolutni prioritet u radu i da se intenzivno radi na rasvjetljavanju tog slučaja. I gradonačelnik Miloš Vučević zatražio je od novosadske policije da pod hitno otkriju i uhite sudionike te pucnjave. "Ovo je slučaj bez presedana. Užasnut sam činjenicom da su se neki vandali drznuli pucati usred dana ispred škole, dok iz nje izlaze đaci. Srećom, pa nema tragičnih žrtava. Ne zanima me je li u pitanju bio mafijaški obračun ili nešto drugo, jedino što me zanima jest da počinitelji budu što prije privedeni pravdi i da nijedno dijete više u Novom Sadu ne plače i nema traume zbog rafalne paljbe kojoj je bilo svjedok", naveo je Vučević u priopćenju. Reagirala je i oporbena Liga socijaldemokrata Vojvodini (LSV) koja je ocijenila da je pucnjava „dokaz ludila u koji Novi Sad klizi kada je riječ o kriminalu“. „Nedopustivo je i užasavajuće da roditelji strepe kada djecu pošalju u školu", navodi se u njihovu priopćenju, i dodaje da LSV podsjeća mjerodavne da "građani i građanke Novog Sada plaćaju porez i zaslužuju da im država osigura normalan život i sigurnost za njihovu djecu“. Prema navodima medija, napadači su ispalili desetak metaka, od kojih su neki završili u kombiju koji iz dvorišta vodi prema ulici i prema školi, a onda su pobjegli s lica mjesta. Policija je ubrzo zatvorila cijelu četvrt i pojačala kontrolu u gradu. Tijekom prošle godine u Novome Sadu dogodilo se nekoliko napada vatrenim oružjem koje su mediji okarakterizirali kao obračune među pripadnicima navijačkih skupina i mafijaških bandi.