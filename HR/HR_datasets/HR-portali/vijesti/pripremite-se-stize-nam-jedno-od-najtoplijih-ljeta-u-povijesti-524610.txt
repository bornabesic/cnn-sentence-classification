 Ovogodišnje proljeće je prevrtljivo, što se vremenskih uvjeta tiče. Kao i svake godine, zainteresirani smo kakvo nas ljeto očekuje. Evo što kažu meteorolozi... - Najnovije dugoročne prognoze daju prilično veliku vjerojatnost za natprosječno visoke temperature zraka. I za cijelo razdoblje od lipnja do kolovoza, a i za svaki od tih mjeseci. I to za cijelu Hrvatsku. Ne vjerujem da bi se ijedan ozbiljan znanstvenik usudio toliko unaprijed najavljivati toplinske valove koji mogu djelovati na ljudsko zdravlje, najavio je Zoran Vakula. Natprosječno visoka srednja temperatura zraka, i sezonska i mjesečna, može se dogoditi i bez velike vrućine i tzv. toplinskih valova. A dok se za ljeto može gotovo tvrditi da će biti natprosječno toplo, za ukupnu sezonsku količinu oborina može se “sramežljivije” prognozirati da je u većini Hrvatske povećana vjerojatnost za manjak oborina u odnosu na klimatološki prosjek - smatra Vakula. Dugo, vruće, zagušljivo i sušno ljeto najavljuje Dunja Mazzocco Drvar s RTL televizije. Južnu Europu zahvatit će jedno od najtoplijih ljeta u povijesti, a već prije početka lipnja toplina će doći i k nama. - Na našem se području, pogotovo u srpnju i kolovozu, očekuje nekoliko toplinskih valova koji bi mogli potrajati dulje od tjedan dana. Pritom bi mogli pasti i neki pojedinačni temperaturni rekordi. Uz to ide i manjak kiše, pogotovo na Jadranu - rekla je Mazzocco Drvar, dodajući da postoje neke temperaturne granice iznad kojih su vrućine nepodnošljive - danju su to primjerice 32 Celzijeva stupnja, a broj takvih vrućih dana je u porastu. Osim vrućih dana, kod nas je prisutan i "fenomen tropskih noći". U prijevodu, temperatura se ne spušta ispod 24 celzijevaca, a posljednjih ljeta se i taj fenomen bitno povećava, osobito na obali. - U Splitu je 2012. godine takvih tropskih noći bilo čak 55, što je gotovo dvije trećine ljeta. Pretprošlog ljeta bilo ih je 48, lani 26, a ovog bismo ljeta opet mogli imati barem 50-ak takvih tropskih noći - najavljuje Mazzocco Drvar. 