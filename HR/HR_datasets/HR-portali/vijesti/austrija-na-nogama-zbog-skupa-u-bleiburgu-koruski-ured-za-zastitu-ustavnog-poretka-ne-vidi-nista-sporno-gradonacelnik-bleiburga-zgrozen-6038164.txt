Predstavnici 21 organizacije iz politike, udruga za sučeljavanje s prošlošću i kulture zatražilo je u srijedu zabranu hrvatskog okupljanja na Loibachškom polju kraj Bleiburga u subotu jer to smatraju fašističkim skupom dok Zemaljski ured za zaštitu ustavnog poretka smatra da se radi o vjerskoj manifestaciji te da nema razloga da se zabranjuje, javlja austrijski javni servis ÖRF. - Skup u znak sjećanja na ustašku državu je postao najveći neonacistički skup u Europi - stoji u peticiji koju su te skupine uručile premijeru austrijske savezne zemlje Koruške, socijaldemokratu Peteru Kaiseru. Zastupnik stranke Zeleni u Austrijskom parlamantu Karl Oellinger upozorio je na to kako je prije dva tjedna gradonačelnik gradića Kremsmuenstera na sjeveru Austrije 'munjevito reagirao' protiv koncerta, kako ga je nazvao, 'ustaškog glazbenika' Marka Perkovića Thompsona. On je istaknuo kako i za ovu subotu očekuje sličnu reakciju jer se radi o 'najvećem susretu revizionista, neonacista i sljedbenika jedne fašističke države'. Koruški ured za zaštitu ustavnog poretka smatra da je ocjena okupljanja u Bleiburgu kao 'desnoradikalnog mimohoda' pogrešna. - To je jedan crkveni skup koji se održava već 30 godina - rekao je voditelj Ureda Helmut Mayer za agenciju APA te dodao kako se dosad 'osim sitnica' nikad ništa spornog nije dogodilo na tom skupu. Predsjednik okruga Voelkermarkt Gert-Andre Kloesch izjavio je kako nema razloga za zabranu okupljanja. - Ovaj skup nije moguće zabraniti na temelju austrijskih zakona - rekao je Kloesch. Dodao je kako će skup, kao i svake godine, biti pod prismotrom državnih tijela te je napomenuo da će na licu mjesta biti prisutni, kako državni odvjetnik, tako i predstavnik Ureda za zaštitu ustavnog poretka. Također je napomenuo kako je prije nekoliko godina na skupu uhićen i kasnije osuđen jedan sudionik koji je pozdravljao tzv. hitlerovim pozdravom. No kukastih križeva, kako je rekao, dosad nije bilo. - Protiv odora i simbola koji su zabranjeni u Hrvatskoj, ali ne i u Austriji, ne možemo intervenirati - rekao je Kloesch za ÖRF. Gradonačelnik Bleiburga Stefan Visotsching (SPÖ) izrazio je želju da se simboli koji su zabranjeni u Hrvatskoj zabrane i u Austriji. - Nisam sretan zbog ovog skupa. Kao socijaldemokrat, ne odobravam ga i smatram da se ovdje iza paravana crkvenog okupljanja krije prava pozadina - rekao je gradonačelnik Bleiburga. Upozorio je kako se skup održava na privatnom posjedu i da on zbog toga ne može intervenirati. Hrvati u Bleiburgu obilježavaju bleiburšku tragediju, masakr domobrana, ustaša i velikog broja civila, koji su izvršili postrojbe komunističkih partizana nakon predaje manjim dijelom na samom bleiburškom polju 15. svibnja te kasnije blizu Dravograda, Maribora i u drugim slovenskim mjestima te na 'marševima smrti' poznatim kao križni put.