Nakon najnovijeg poskupljenja u Hrvatskoj, Slavonci po gorivo ponovno masovno hrle u susjednu Bosnu i Hercegovinu. Razlika u cijeni nikada nije bila veća. Primjerice, litra najprodavanijeg supera 95 u BiH je 1,82 konvertibilne marke ili 6,82 kune, uz tečaj od 3,75 kuna po marki. Na svim crpkama primaju kune, ali pri plaćanju gotovinom trgovci obračunavaju tečaj 1:4, pa je bolje plaćati karticom. Ušteda do 200 kn na mjesec Kako isto gorivo na hrvatskim crpkama sada stoji 9,65 kuna, jasno je da razlika iznosi gotovo tri kune po litri. To znači da onaj tko napuni spremnik od 40 litara uštedi gotovo 120 kuna, i to na crpkama u Bosanskom Brodu, gdje su cijene tradicionalno nešto veće negoli dublje u BiH. S obzirom na skuplju kavu i cigarete zbog dizanja PDV-a i povećanja trošarine u Hrvatskoj od Nove godine, može se očekivati još više hrvatskih kupaca u BiH. – Dolazim dva puta mjesečno. Naravno da se isplati, za dolazak ovdje potrošim samo litru goriva, pa uz toliku razliku u cijeni mjesečno uštedim više od 200 kuna – kaže Zdravko iz Garčina, kojeg smo zatekli kako toči gorivo na crpki na magistralnoj cesti iz Bosanskog Broda prema Derventi. Dodatnih 16 kuna uštedi se u slučaju dolaska poslije 22 sata. Naime, nakon zatvaranja crpki, kupci mogu koristiti samoposlužni automat, a cijene benzina tada padaju za dodatnih desetak feninga (40 lipa) po litri. Ukupna ušteda tako se penje na 135 kuna po spremniku. Nešto je manja razlika u cijeni dizela, koji na lijevoj obali Save sada stoji 8,90 kuna, a na desnoj 1,80 KM (6,75 kuna), ali jednostavnim izračunom i tu se dolazi do brojke od stotinu kuna uštede po punom spremniku. – Ovo najnovije poskupljenje prevršilo je mjeru. Zaista se isplati otići preko. Osim goriva, suprug i ja popijemo kavu, koja je u kafićima u Bosanskom Brodu gotovo upola jeftinija, kupimo cigarete, Vegetu i još neke potrepštine – kaže Vesna iz Slavonskog Broda. Redovi od 20 automobila Od trgovaca doznajemo da su gužve najveće kada je most između dva Broda poluprazan, jer ljudi ne žele ići preko granice po gorivo kada je gužva. Stoga se u takvim trenucima gužve stvore na benzinskim crpkama. Ponekad se naprave kolone od dvadesetak i više automobila pa promet bude zakrčen. Na registracijskim tablicama mogu se vidjeti oznake Slavonskog Broda, Zagreba, Požege, Đakova, Našica, Osijeka... – Mi doista živimo od njih, ima ih daleko više od domaćih i rade veći promet – kaže trgovkinja na benzinskoj postaji u Bosanskom Brodu.