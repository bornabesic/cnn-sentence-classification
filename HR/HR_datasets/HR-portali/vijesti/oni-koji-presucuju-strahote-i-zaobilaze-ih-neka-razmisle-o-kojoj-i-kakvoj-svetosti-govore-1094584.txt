Predsjednik SNV-a Milorad Pupovac rekao je u petak u Jadovnom podsjećajući na egzekucije tisuća Srba, Židova i Roma da su među ubijenima bila i 74 pravoslavna svećenika, a ne spominjući ime nabiskupa Alojzija Stepinca, za kojeg traje postupak proglašenja svetim, Pupovac je rekao kako mu je obveza upozoriti one "koji prešućuju te strahote i zaobilaze ih da razmisle o kojoj i kakvoj svetosti govore".   Srpsko narodno vijeće (SNV), Koordinacija židovskih općina RH, Srpska pravoslavna crkva (SPC) i Savez antifašističkih boraca i antifašista RH (SABA) obilježili su u petak Dan sjećanja na jadovno 1941. kod Šaranove jame i središnjeg spomenika u Jadovnu da se, kako je istaknuto, ne zaboravi teror, političko nasilje, deportacije i organizirano ubijanje Srba, Židova, Roma i komunista od ustaških snaga neposredno nakon osnutka NDH. Podsjećajući nazočne na egzekucije nekoliko tisuća nevinih Srba, Židova i Roma, predsjednik SNV-a Milorad Pupovac je rekao da se to dogodilo u samo nekoliko mjeseci 1941. godine, a  ustaše za to nisu trebali izmišljati opravdanja, kao mjesec dana prije u Gudovcu i Veljunu, jer su netom prije bili doneseni monstruozni rasni zakoni po kojima su genocidno djelovali. Ističući da su, među ostalim nevinim žrtvama, u Jadovnom bila ubijena i 74 pravoslavna svećenika, ne spominjući ime nadbiskupa Stepinca  rekao je  kako mu je obveza upozoriti one "koji prešućuju te strahote i zaobilaze ih da razmisle o kojoj i kakvoj svetosti govore".  Na te bi komemoracije trebali doći, čuti i osjetiti ono što se tu čuje i osjeća pa da ih onda pitamo mogu li i dalje zagovarati zaborav i negirati strahote, dodao je Pupovac.  Reviziju povijesti nazvao je "pranjem prošlosti", ističući kako je važno da se takvim sjećanjima i tugovanjem suprotstave onima koji im to sjećanje i pravo na tugovanje žele zatrti. Predsjednik SABA Franjo Habulin rekao je da su među 30 do 40 tisuća likvidiranih i pobacanih u jame  bezdanke , osim Židova, Srba i Roma, i Hrvati koji su hrvatsku državu vidjeli drugačijom nego što je bila Nezavisna Država Hrvatska. Također je rekao da je u kolovozu 1941. sustav logora Gospić-Jadovno-Pag, zahvaljujući Mussoliniju, bio zatvoren te su posljednji preživjeli zatočenici najprije bili prebačeni u Jastrebarsko, a zatim u Jasenovac, gdje su postali prvi zatočenici i graditelji koncentracijskog logora. U ime Koordinacija židovskih općina RH, Ognjen Kraus je rekao da su oni danas na toj komemoraciji tisućama nevinih žrtava sa samo jednom mišlju - "da se nikada ne zaboravi i da se nikada ne ponovi". Uz otvor Šaranove jame, jedne od mnogih krških jama kamo su pobacane žrtve, danas su molili svećenici Srpske pravoslavne crkve i glavni rabin Hrvatske Moše Prelević, a vijence je podno spomenika, među ostalima, položilo i izaslanstvo Republike Srbije s veleposlanicom Mirom Nikolić na čelu. Proteklih su nekoliko godina na Dan sjećanja na Jadovno samo dva kilometra dalje  kod spomen križa Stjepanu Devčiću poginulom u Velebitskom ustanku 1932., bili organizirani protuprosvjedi,  a Hina neslužbeno doznaje da će se taj skup ove godine održati  2. srpnja samostalno, a ne kao protuprosvjed. 