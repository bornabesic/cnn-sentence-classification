Bivša tajnica Tomislava Sauche čiji je iskaz bio među ključnima u istrazi oko afere Dnevnice, Sandra Zeljko, a sada tajnica premijera Andreja Plenkovića, 2011. godine posudila je novac od alkarskog vojvode Ante Vučića, koji ju je tužio kad dug nije vratila, otkriva Nacional. Ključnoj svjedokinji u istrazi o nestanku više od pola milijuna kuna isplaćenih na ime lažnih dnevnica savjetnicima bivšeg premijera Zorana Milanovića pravomoćnom presudom određeno je da mora vratiti iznos od 17.000 kuna s kamatama koji je posudila od alkarskog vojvode Ante Vučića. Ta informacija dospjela je do Nacionala prošlog tjedna, kada je Sandra Zeljko od anonimne tajnice u Vladi preko noći postala medijski eksponirana. Podsjetimo, Saucha je uhićen i pritvoren prošli petak nakon što mu je, na zahtjev Državnog odvjetništva, Hrvatski sabor skinuo zastupnički imunitet radi uhićenja i pokretanja kaznenog postupka zbog isplata dnevnica za nepostojeća putovanja trojici savjetnika bivšeg premijera Zorana Milanovića. Tužiteljstvo sumnja da je Sauchu na štetu proračuna pribavio korist veću od 540.000 kuna i 1360 eura, a nezakonitosti je navodno počinio od studenog 2013. do siječnja 2016.