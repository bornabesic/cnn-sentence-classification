Talijanka Emma Morano, vjerojatno najstarija osoba na svijetu i posljednja rođena u 19. stoljeću, umrla je u subotu u dobi od 117 godina, objavili su talijanski mediji. Emma Morano umrla je u svojem domu u Verbaniji, na sjeveru zemlje. Rođena je 29. studenoga 1899., četiri godine prije nego što su braća Wright prvi put poletjeli. Živjela je u tri stoljeća, doživjela dva svjetska rata i više od 90 talijanskih vlada. Prvu ljubav izgubila je u vihoru Prvog svjetskog rata, a pred početak Drugog svjetskog rata rastala se od nasilnog supruga. Radila je do 75. godine života u tvornici jutenih vreća. Samostalna je bila sve do svoje 115. godine, premda zadnjih 20 godina nije izlazila iz malog dvosobnog stana. Od 2015. nije napuštala krevet i trebala je stalnu pomoć njegovateljice. Po savjetu liječnika koji je dobila kada je imala 20 godina, svaki dan bi pojela tri jaja, dva sirova i jedno kuhano, s malo mesa i vrlo malo voća ili povrća. Najstarija osoba na svijetu sada je Jamajčanka Violet Brown, rođena 10. ožujka 1900., po podacima američke Istraživačke skupine za gerontologiju.