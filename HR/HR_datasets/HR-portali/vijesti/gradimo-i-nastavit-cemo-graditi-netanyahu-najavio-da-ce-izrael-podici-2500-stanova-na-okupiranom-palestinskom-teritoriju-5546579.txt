Izrael je u utorak najavio izgradnju 2500 stanova na Zapadnoj obali, što je najveća objava tog tipa unazad više mjeseci na tom okupiranom palestinskom teritoriju. "Ministar obrane Avigdor Lieberman i premijer Benjamin Netanyahu odlučili su odobriti izgradnju 2500 stambenih jedinica u Judeji-Samariji kako bi odgovorili na potrebe smještaja i svakodnevnog života", kazao je glasnogovornik ministarstva obrane, četiri dana nakon inauguracije Donalda Trumpa za predsjednika SAD-a. Judeja-Samarija ime je koje je Izrael nadjenuo Zapadnoj obali, okupiranom području od 1967. Radi se o drugoj izraelskoj odluci vezano uz naseljavanje u dva dana, nakon što je u nedjelju izraelska uprava Jeruzalema dala zeleno svjetlo izgradnji 566 stanova u stambenim četvrtima u istočnom Jeruzalemu, većinski palestinskom dijelu grada koji je okupirao i pripojio Izrael. "Gradimo i nastavit ćemo graditi", napisao je Netanyahu na Twitteru nakon objave izgradnje 2500 stanova.