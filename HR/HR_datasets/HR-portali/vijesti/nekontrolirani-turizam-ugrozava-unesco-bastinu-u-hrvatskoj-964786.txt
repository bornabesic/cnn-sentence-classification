Foto: FAH NOVINAR portala BalkanInsight Sven Milekić u nedavnom članku izvještava o utjecaju povećanog broja turista na okoliš te status prirodnih i kulturnih znamenitosti na Balkanu i u Hrvatskoj. U nastavku prenosimo dijelove njegovog članka. "Masovni turizam polako dovodi u opasnost status mjesta UNESCO-ove svjetske baštine odredištima u Hrvatskoj, Crnoj Gori i Makedoniji. Onečišćenje okoliša i nekontrolirano velik broj turista prijete Dubrovniku i Nacionalnom parku Plitvička jezera u Hrvatskoj, Kotoru u Crnoj Gori i Ohridu u Makedoniji". Kruzeri ugrožavaju Byronov "jadranski biser" "Dubrovnik, grad iz razdoblja renesanse, svjetski je poznati simbol europske kulture, koji je 1979. godine uvršten na UNESCO-ov popis. Ali sa samo 40.000 stanovnika, teško se nosi s milijun turista i 3,5 milijuna noćenja godišnje, s tim da ti podaci ne uključuju jednodnevne posjete na kruzerima. Ne postoje podaci koliko turizam u stvari zarađuje od takvih kratkih posjeta. Prema hrvatskome Institutu za turizam, Hrvatska je 2010. godine od kruzerskih linija zaradila 53 milijuna kuna godišnje, od čega 80 posto u Dubrovniku, ali kad se uzme u obzir onečišćenje okoliša, ukupni su troškovi narasli na 338 milijuna kuna. Slično se događa i u Nacionalnom parku Plitvička jezera, poznatom po predivnim jezerima i prirodnim branama, koji godišnje prima 1,3 milijuna posjetitelja, a na vrhuncu sezone u srpnju i kolovozu bilježi i 15.000 posjeta dnevno. Vjeran Piršić, iskusni ekološki aktivist, tvrdi da oba mjesta moraju planirano odrediti i bilježiti određeni kapacitet posjeta parku i broj pristanaka kruzera u luku, kako bi im UNESCO-ov status mogao koristiti, a ne štetiti". Stranke se međusobno okrivljuju zbog prijetnje Kotoru "U susjednoj Crnoj Gori vlada je zabranila gradnju u starome centru Kotora kako bi se zadržalo status UNESCO-ove svjetske baštine. Lokalne vlasti, koje su po prvi put u tri desetljeća opozicijske, tvrde da je ta zabrana oblik pritiska na lokalnu upravu, a da nacionalne vlasti nisu sprečavale ilegalnu gradnju tamo posljednja dva desetljeća. Nakon zabrane gradnje, UNESCO je izdao oštro upozorenje prošlog srpnja zbog koje bi Kotor mogao izgubiti status svjetske baštine, koji je dobio 1979. godine. Ako želi ostati na UNESCO-ovu popisu, do sredine ožujka Crna Gora mora riješiti ozbiljno stanje na srednjovjekovnom području Staroga Grada nastalo zbog povećane izgradnje, urbanizacije, masovnog turizma i velikog broja kruzera, na što UNESCO upozorava od 2013. godine. No, opozicija je otkrila da je vlada usvojila akcijski plan zabrane izgradnje u veljači, a da je malo prije mjera zaštite uvedenih 5. travnja izdala i dozvole za izgradnju turističkih kompleksa u gradu te da je zabranu gradnje uvela tek nakon što je opozicija došla na vlast". Autocesta stvara probleme Ohridu "Na granici Makedonije s Albanijom nalazi se Ohridsko jezero, najstarije i najdublje jezero na Balkanskom poluotoku puno je endemičnih vrsta. Ono je ujedno i jedno od samo 28 mjesta na svijetu kojima je UNESCO dodijelio status i kulturne i prirodne baštine. Jezero i slikoviti grad glavna su turistička odredišta u Makedoniji, ali njihov status došao je u opasnost zbog izgradnje brze ceste uz obalu jezera koju financira vlada, a koja treba spojiti Ohrid s drevnim samostanom sv. Nauma. Cesta bi trebala prolaziti i kroz planinu Galičica, na kojoj se nalaze brojne rijetke vrste. Od ovog će tjedna UNESCO-ov tim početi provjeravati kako će izgradnja ceste utjecati na status mjesta, a usto će pratiti izgradnju skijaškog centra na Galičici i još nekoliko turističkih zona uz obalu jezera", zaključuje Milekić.