Desetak dana po dolasku u Hrvatsku američki borbeni helikopteri OH-58D Kiowa Warrior svečano su predstavljeni javnosti. Rijetka, no ipak sve češća prigoda da se našoj javnosti može pokazati novopristiglo moderno naoružanje ne propušta se pa se u zadarskoj zračnoj bazi HRZ-a u Zemuniku okupio čitav vojni vrh. Vrhovna zapovjednica OSRH, predsjednica države Kolinda Grabar-Kitarović odmah je kazala kako ova donacija strateškog partnera SAD-a, “osim vojne komponente, ima i političku”. Slijedi obuka Nabavka 16 Kiowa, starih tek nekoliko godina i s malo sati naleta i jest više no simbolična gesta i događaj. Iz temelja mijenja i izgled i mogućnosti HRZ-a, koji nakon umirovljenja “letećih tvrđava” Mi-24, helikoptera ruske proizvodnje, napokon vraća i borbenu komponentu. U bazi u Zadru sada se nalazi prvih pet helikoptera, 11 će doći drugim izravnim letom transportnog C-5 iz Alabame. Uz njih su stigla i tri simulatora (trenažera) pa će odmah početi obuka za tridesetak naših pilota, kao i za tehničko osoblje koje radi na održavanju. Helikopteri su stigli s naoružanjem, a stigle su i školske vođene i nevođene protuoklopne rakete za uvježbavanje. Predsjednica je na svečanosti kazala da moramo nastaviti istim i ubrzanim tempom modernizaciju naših snaga, pa tako i ratnog zrakoplovstva. Dolazak helikoptera u RH dokazuje, kaže, da je i u vremenima financijske oskudice moguće raditi na modernizaciji. Mnoge je iznenadila kada je spomenula da je sada na redu nabava i novih transportnih helikoptera zapadne proizvodnje. U svom govoru poslala je i poruku susjedima kako se zbog ove modernizacije HRZ-a nitko ne treba osjećati ugroženim. – Ovo nije prijetnja ni za koga jer ovo nisu agresivne namjere kao što se u dijelu susjedstva prikazuje – poručila je. Tu su svi, naravno, prepoznali poruku Srbiji, iz koje stižu kritike zbog nabave novih haubica i helikoptera i koja u tome prepoznaje agresivne namjere RH. U svečanosti je sudjelovala i veleposlanica SAD-a Julieta Valls Noyes, koja je s predsjednicom “isprobala” kokpit helikoptera, a s ministrom obrane Josipom Buljevićem napravila je i selfie u kabini helikoptera. Zahvala SAD-u Događaju su nazočili i zamjenik ministra obrane Tomislav Ivić, načelnik GS OSRH general-zbora Mirko Šundov, ravnatelj VSOA-e general Ivica Kinder, pomoćnici ministra obrane Nikola Brzica, Zoran Piličić i Zdravko Jakop, general Miroslav Kovač, zapovjednik HRZ-a i PZO-a te brigadir Karol Lučan, zapovjednik 93. zrakoplovne baze, gdje će helikopteri biti stacionirani. Ministar obrane Josip Buljević zahvalio je Vladi SAD-a koja nam je do sada pomogla kroz razne programe, kao i donacijom oružja i opreme vrijedne nekoliko stotina milijuna američkih dolara. Buljević smatra da će “ovi helikopteri biti ona točka koja će potaknuti na nove iskorake, nadogradnju znanja i vještina”. Najavio je i nastavak procesa zamjene istočne tehnike suvremenim zapadnim sredstvima te da će ovi helikopteri u rukama hrvatskih pilota biti nova vrijednost u suočavanju sa suvremenim sigurnosnim ugrozama i nova mogućnost doprinosa jačanju sigurnosne arhitekture. >> Kako su Srbi srušili helikopter u kojemu je bila i pošiljka za Večernjak i zašto su prije Oluje ubijeni bošnjački ministar i hrvatski general 