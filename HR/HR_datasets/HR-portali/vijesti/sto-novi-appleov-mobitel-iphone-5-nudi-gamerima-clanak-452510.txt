Novim, tek predstavljenim iPhoneom 5 Apple je konačno punim plućima ušao u svijet videoigara, piše Forbes. To pokazuje i činjenica da je na Appleov konferenciji u San Francisu prikazan i demo EA FireMonkeysove videoigre Real Racing 3, koja je prošli mjesec predstavljena za iPad, a sada je optimizirana i za Appleov smartphone. Igra je pokazala da je novi iPhone vrlo sposoban uređaj jer na njemu izgleda stvarno odlično, barem prema onome što se može vidjeti iz dema. Za razliku od brojnih igara koje dosad nisu iskorištavale njegov puni potencijal, Real Racing 3, kako je objasnio Rob Murray iz EA-a, ima grafiku kvalitete igraćih konzola. Tu je glavni čimbenik snaga procesora, no nikako ne odmaže i veći ekran koji omogućuje veći užitak u odličnoj grafici. Kao što je Murray pokazao na konferenciji, preko Appleova Game Centera možete igrati igru s drugim ljudima "raznovremeno", to jest i onda kada je oni zapravo ne igraju. Kreatori videoigara morat će se odlučiti između razvijanja igara za novu ili starije generacije iPhonea, što bi moglo dovesti do stvaranja svojevrsne generacijske podjele, poput one koja već odavno postoji u svijetu igraćih konzola. Odluče li se developeri svoju novu igru ponuditi samo za iPhone 5, isključit će sve sa starijim generacijama.