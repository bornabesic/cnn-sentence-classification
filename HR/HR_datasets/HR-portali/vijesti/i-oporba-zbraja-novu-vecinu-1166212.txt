Iako je opcija preslagivanja vladajuće većine u kojoj bi sudjelovao SDP zajedno s Mostom teško ostvariva riječ je o ideji koju neki članovi vodstva SDP-a jučer ipak nisu odbacili. “Kost im je bacio“ predsjednik HSS-a Krešo Beljak koji je jučer izjavio kako je više stranka protiv HDZ-a i kako bi se mogla pokušati okupiti i nova većina bez te stranke. Da je to opcija o kojoj vrijedi razmisliti kazao je jučer i potpredsjednik SDP-a Peđa Grbin. Ništa nije nemoguće - HSS je naš partner i mi ćemo o tom prijedlogu raspravljati na Predsjedništvu stranke. To je nešto o čemu također treba razmišljati i što bi moglo biti prihvatljivo, ali naravno ako bi svi partneri u toj novoj većini bili posvećeni zajedničkom radu kako bi osigurali stabilnost- poručio je Grbin. Međutim, on osobno, kako je dodao, nije siguran da je takva stabilnost moguća u Saboru, ali ipak ne odbacuje mogućnost da i do toga na kraju dođe. Matematički gledano takva nova većina u teoriji nije nemoguća. SDP u ovom trenutku ima 37 zastupnika u svom Klubu i sa 15 zastupnika iz Kluba Mosta i 10 iz Kluba HNS-a i HSU-a, potom troje zastupnika IDS-a i pet zastupnika HSS-a te nacionalnim manjinama ( koje bi u toj varijanti trebale prijeći na drugu stranu) imali bi i više od potrebnih 76 ruku u Saboru. Kada bi se takav dogovor i postigao, čuje se u SDP-u, moglo bi se ići i korak dalje te razgovarati i s kolegama iz Živog zida da li bi i oni bili spremni podržati neke projekte i odluke takve nove većine. - Ništa nije nemoguće, u politici nikada ne treba reći nikada, ali ideja je doista jako teško provediva- kaže naš izvor iz vodstva SDP-a. Dva su ključna problema. Prvi je što mnogi u SDP-u i dalje drže da je opcija suradnje s Mostom nešto što si ne žele priuštiti s obzirom na dosadašnje iskustvo, a oni kojima to i nije toliko problematično kažu da im je teško zamisliti suradnju Mosta i HNS-a. - Nekako mi je teško zamisliti Ivana Vrdoljaka i Slavena Dobrovića zajedno u Vladi. Ali tko zna, možda i mogu zajedno, ali jako teško- kaže naš izvor iz SDP-a. Nova politička situacija bila je glavna tema i na jučerašnjem Predsjedništvu SDP-a na kojemu je smišljen i plan djelovanja idućih dana. Dogovoreno je da će predsjednik stranke Davor Bernardić vjerojatno već danas sjesti i sa šefom HNS-a Ivanom Vrdoljakom i sa šefom HSS-a Krešom Beljakom, šefom IDS-a Borisom Miletićem te HSU-a Silvanom Hreljom, dakle svim čelnicima stranaka s kojima su i radnije imali suradnju ili bili u koalicijama kako bi se pokušali dogovoriti da u nastaloj situaciji nastupaju zajednički. A s kojima se, doznajemo, i jučer čuo putem telefona s obzirom na novonastalu situaciju. Nova većina -Sjesti će za stol i vidjeti što i kako dalje. Mi u ovoj fazi moramo okupiti našu koaliciju i konsolidirati je. Zapravo to smo već i krenuli raditi. Nećemo se nuditi Boži Petrovu, ali smo spremni za sve scenarije i sve mogućnosti pa i nove izbore, ali držimo da su ovaj nered napravili HDZ i Most i da bi oni to trebali sada i riješiti. A ako ne mogu oni onda smo tu mi- kaže naš izvor iz vodstva SDP-a. U SDP-u su uvjereni da njihovi do jučerašnji koalicijski partneri i suradnici poput IDS-a, HSS-a i HNS-a neće biti ti koji će pomoći premijeru Andreju Plenkoviću da dođe do nove parlamentarne većine koja će, kažu, ako do nje i dođe biti toliko tanka da će opet biti samo pitanje dana kada će se ponovno na parlamentarne izbore.   