Foto: Hina, Index ČETIRI dana prošla su otkad je Mirando Mrsić prozvao Bernardića te kazao kako su SDP-u hitno potrebne promjene. Prvi je put netko od SDP-ovaca to rekao glasno i javno. Bernardić je prvo osluškivao kako dišu njegove kolege, a kada se uvjerio da ima većinu na svojoj strani, barem zasad, i barem javno, u intervjuu jednom tiskanom mediju se otvorio i poručio Mrsiću da za njega više nema mjesta u stranci. Mrsić je Indexu kratko poručio da mu se čini da Bernardić preko njega šalje poruku svima: "Budete li mislili i govorili kao Mrsić, možda vas nećemo izbaciti, ali ćemo vas marginalizirati". "Očekujem da Mrsić ostane u stranci" Jedan od Bernardićevih protukandidata na unutarstranačkim izborima Indexu je jutros kazao da nitko ne može predsjedničkim dekretom izbacivati nekoga iz stranke. "Ako nekoga treba isključiti iz SDP-a to treba ići kroz institucije. Pa sam Bernardić je i pozvao sve one koji su isključeni zbog verbalnog delikta da se vrate u stranku! Stoga očekujem da Mirando odmah danas poslijepodne zatraži povratak u stranku i da se tom zahtjevu odmah udovolji", rekao nam je SDP-ovac koji je, zasad, želio ostati anoniman. Kolarić: Ne podržavam izbacivanje zbog komentara I Aleksandra Kolarić je jučer reagirala na najave da će Bernardić izbaciti Mrsića iz stranke, i prije nego je to Bernardić javno kazao. "Pojedinci iz vrha SDP-a kažu da se Miranda Mrsića, zbog javne kritike novog vodstva između 2 kruga lokalnih izbora, ne smije izbaciti iz SDP-a. Sloboda govora u stranci znači slobodu javno izrečene kritike vodstva. Princip je isti bez obzira što je cilj kritike: zaštita nacionalnih interesa ili pokušaj zadržavanja  saborskog stolca na predstojećim izborima. Pravila unutarstranačke demokracije su ista bez obzira na to što je Mrsić jedan od glavnih krivaca iz bivšeg vodstva i suodgovoran za sadašnje stanje uništenog SDP-a. Bez obzira što Mrsića iz šutnje nije tada moglo pokrenuti čak niti 6 izgubljenih izbora u nizu.  Princip slobode govora je isti bez obzira što je Mrsić sam izbacivao druge i raspuštao organizacije. Podržavam slobodu govora i u Mrsićevom slučaju i ne podržavam njegovo izbacivanje. Umjesto toga Predsjedništvo stranke treba izaći s jasnim političkim stavom o Mrsićevu istupu", napisala je Kolarić. Bio je to njen prvi javni politički komentar od listopada prošle godine. Podsjetimo, Mrsić je vodstvo stranke prozvao neradnicima i krivcima za loše rezultate.