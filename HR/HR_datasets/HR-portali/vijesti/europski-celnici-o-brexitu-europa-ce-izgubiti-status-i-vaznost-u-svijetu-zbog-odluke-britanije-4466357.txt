Francuski predsjednik Francois Hollande razgovarao je u petak s njemačkom kancelarkom Angelom Merkel nakon što su Britanci izglasali na referendumu izlazak iz Europske unije, priopćila je Elizejska palača, a prenose svjetske novinske agencije. U priopćenju se navodi da bi Hollande trebao dati izjavu o Brexitu tijekom prijepodneva, a Francuska je sazvala i hitan sastanak vlade u 16,00 sati. Merkel također održava sastanak s članovima svoje vlade i predstavnicima političkih stranka u parlamentu kako bi razmotrili posljedice Brexita. Sastanak je predviđen za 11,30 sati a nakon toga će kancelarka dati izjavu. Njemački predsjednik Joachim Gauck naglašava važnost "privrženosti europskoj ideji" u svjetlu britanske odluke o napuštanje EU-a. "Mnogi dobri Europljani danas su tužni", rekao je Gauck. Austrijski kancelar Christian Kern ne očekuje "domino efekt" referenduma o članstvu u Europskoj uniji i kaže da njegova zemlja neće održati takvo glasanje. "Ne strahujem od domino efekta", rekao je Kern novinarima u petak. "Europa će izgubiti status i važnost u svijetu zbog ovog koraka Britanije. Također će se osjetiti dugoročni gospodarski učinci." Talijanski premijer Matteo Renzi pozvao je Europsku uniju da promijeni smjer nakon britanske odluke. "Moramo ju promijeniti kako bi bila humanija i pravednija, ali Europa je naš dom, to je naša budućnost", kazao je Renzi na Tweeteru. Španjolski premijer Mariano Rajoy rekao je da će trebati dvije godine za rješavanje pravne procedure izlaska Britanije iz EU-a. "Prava (španjolskih građana) i pravna situacija nisu se promijenili", rekao je Rajoy. Dodao je da je vlada održala sastanke posljednjih tjedana kako bi se pripremila za mogući Brexit. "Mislim da Španjolska treba nastaviti biti na čelu europskih integracija", dodao je on, izrazivši uvjerenost da je španjolsko gospodarstvo dovoljno snažno da izdrži financijske turbulencije.