Bog kojem mi pokušavamo služiti je Bog mira. Njegovo ime ne smije biti nikada upotrijebljeno da bi se pravdala mržnja i nasilje. Znam da u vama još živi sjećanje na barbarski napad na Westgate Mall, na Garissa University College i u Manderi, kazao je papa Franjo jučer u Nairobiju, glavnom gradu Kenije, drugog dana boravka u Africi, gdje se susreo s predstavnicima drugih religija, s mladima i služio misu pred oko milijun ljudi koji su, unatoč kiši, došli pozdraviti “glasnika mira”, kako je sebe nazvao u tom pohodu trima afričkim državama (Kenija, Uganda i Srednjoafrička Republika). Kultura ravnodušnosti Migracije, terorizam, siromaštvo i dijalog među religijama teme su koje Franjo obrađuje u svojim govorima na ovom njegovu 11. putovanju izvan Italije otkad je 2013. postao poglavarom Katoličke crkve. U nuncijaturi u Nairobiju najprije se susreo s predstavnicima ostalih kršćana i muslimana. Papu su pozdravili anglikanski nadbiskup Eliud Wabucala i predstavnik muslimana Abdulghafur al-Busaidy. Franjo je ponovio kako se ne može upotrebljavati Božje ime za pravdanje nasilja. – Ekumenski i međuvjerski dijalog nije luksuz, nešto dodatno ili neka opcija, već je ono esencijalno, nešto što je našem svijetu, ranjenom sukobima i podjelama, uvijek potrebno – rekao je Franjo. U demokratskom i pluralističkom društvu suradnja među vjerskim liderima i njihovim zajednicama važna je usluga za opće dobro. Franjo je govorio o potrebi međuvjerskog razumijevanja, prijateljstva i suradnje u obrani dostojanstva čovjeka i naroda, kao i njihova prava da žive u slobodi i sreći. Kada religije promiču štovanje dostojanstva i prava, one obavljaju ključnu ulogu u formiranju savjesti i unose u mlade osobe duboke duhovne vrijednosti pripremajući ih da postanu dobri građani sposobni da unose poštenje u društvo. Papa Franjo zatim je obišao sveučilište u Nairobiju, u otvorenom automobilu pozdravljao vjernike okupljene u Central Parku, a zatim predvodio misu koja se mogla pratiti i preko velikih TV ekrana postavljenih i u obližnjem Uhuru Parku. Tu je i Ivan Pavao II. čak tri puta predvodio misu. U homiliji je papa Franjo pozvao na “opiranje praksi koja favorizira ljudsku aroganciju, ranjava ili ponižava žene i prijeti životu još nerođenih”. Kršćanske obitelji imaju obvezu širiti Božju ljubav, a što je danas posebno važno, jer “prisustvujemo širenju novih pustinja stvorenih kulturom materijalizma i ravnodušnosti prema drugima”, kazao je Franjo te je na svahiliju zazvao Božji blagoslov na Keniju. Čovjek, priroda i društvo Za Keniju, koja posjeduje beskonačnu ljepotu i bogatstvo prirodnih izvora, zaštita okoliša vrlo je važna i Franjo je pozvao na veću osjetljivost što se tiče odnosa između ljudskih bića i prirode. Istaknuo je kako smo svi odgovorni za prenošenje ljepote prirode budućim naraštajima u njezinoj cjelovitosti, i dužni smo dobro upravljati darovima koje smo primili. Postoji jasna veza između zaštite prirode i izgradnje pravednoga i ujednačenoga društvenog poretka, kazao je Franjo i naglasio kako se odnos s prirodom ne može obnoviti bez obnove samoga ljudskog roda. A u tu je svrhu potrebno raditi za pomirenje i mir. >> Papa osudio aroganciju i prezir muškaraca prema ženama