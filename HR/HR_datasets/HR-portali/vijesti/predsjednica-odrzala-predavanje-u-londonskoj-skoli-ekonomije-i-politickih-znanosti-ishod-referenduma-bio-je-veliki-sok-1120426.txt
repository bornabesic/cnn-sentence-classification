Ishod britanskog referenduma bio je istovremeno i šok i poziv na buđenje zbog erozije potpore građana Europskoj uniji, rekla je hrvatska predsjednica Kolinda Grabar-Kitarović u utorak navečer na predavanju u Londonskoj školi ekonomije i političkih znanosti. Predsjednica je govorila o otpornosti i odgovoru EU-a na mnogobrojne izazove s kojima je integracija suočena te o važnosti toga da reagira na zabrinutost i očekivanja svojih građana.    "Priznajem da je ishod britanskog referenduma u lipnju bio veliki šok za sve nas, ali i poziv na buđenje zbog činjenice da je došlo do erozije potpore naših građana Europskoj uniji", rekla je predsjednica i objasnila da se to dogodilo zbog nedostatka razumijevanja onoga što EU predstavlja, a to, pak, pokazuje koliko ju je važno približiti građanima.   Ponovila je da Hrvatska žali zbog rezultata referenduma, ali da u potpunosti poštuje odluku britanskih građana.  "Ovaj otok neće otploviti preko oceana i baciti sidro negdje daleko. Ostat će tamo gdje je uvijek i bio, s Europom i u Europi. S potpunom uvjerenošću kažem da će Ujedinjeno Kraljevstvo ostati naš pouzdani i snažan saveznik u transatlantskoj zajednici", istaknula je.  Hrvatska će nastaviti jačati svoj savez i prijateljstvo s Britanijom i dvije zemlje će nastaviti dijalog o globalnim izazovima s kojima su suočene, od sigurnosti, migracija, održivog razvoja do klimatskih promjena, kao i o stabilnosti prostora JI Europe i Sredozemlja, rekla je Grabar-Kitarović. U nastavku predavanja kazala je da europski građani od EU-a najviše očekuju prosperitet - ekonomsku sigurnost i financijsku stabilnost. Nova realnost i novi izazovi traže redefiniranje zajedničkih interesa unutar EU-a kako bi Unija mogla pružiti bolju zaštitu i sigurnost svojim građanima i učinkovitije odgovoriti na njihova konkretna očekivanja, istaknula je predsjednica. "EU mora biti sposobna pružiti odgovore na zabrinutost i očekivanja svojih građana kao i na probleme s kojima su svakodnevno suočeni. Tu nije riječ samo o miru i sigurnosti nego i o osjećaju zaštićenosti u svijetu koji je suočen s globalnim izazovima - terorizmom, nekontroliranim migracijama i sukobima koji se prelijevaju preko granica", kazala je. Hrvatska predsjednica, koja boravi u prvom službenom posjetu Londonu, sastala se u utorak s premijerkom Theresom May a primila ju je i kraljica Elizabeta II. Također se sastala s ministrom obrane  Michaelom Fallonom, s kojim je razgovarala o jačanju vojne suradnje između dviju zemalja, te s predsjednikom Gornjeg doma britanskog parlamenta lordom Normanom Fowlerom. U srijedu poslijepodne je očekuje  posjet Bloombergu gdje je predviđen sastanak sa predstavnicima tvrtki i startupova informatičke tehnologije a nakon toga putuje za Bruxelles. >> Britanska kraljica Elizabeta II. primila hrvatsku predsjednicu Kolindu Grabar-Kitarović >> Predsjednica se sastala s britanskom premijerkom: 'Nije mi u interesu da ljudi odlaze iz Hrvatske, ali...' 