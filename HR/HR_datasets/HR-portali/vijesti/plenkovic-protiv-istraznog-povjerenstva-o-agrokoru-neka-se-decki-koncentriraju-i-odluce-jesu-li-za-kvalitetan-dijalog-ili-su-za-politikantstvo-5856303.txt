Predsjednik Vlade RH i HDZ-a Andrej Plenković izjavio je u ponedjeljak popodne u Splitu da na predstojećim lokalnim izborima očekuje pobjedu HDZ-ovih kandidata za splitskog gradonačelnika Andre Krstulovića Opare i i Zlatka Ževrnje za splitsko-dalmatinskog župana. "Poruka je jasna, HDZ je najjača hrvatska stranka koja je dobila povjerenja na parlamentarnim izborima 11. rujna prošle godine i očekujem da ćemo na lokalnim izborima u svibnju ponovno izabrati Zlatka Ževrnju za župana splitsko-dalmatinskog i Andru Krstulovića Oparu za gradonačelnika Splita", rekao je Plenković. Istaknuo je da očekuje sjajne rezultate i za Skupštinu splitsko-dalmatinske županije i splitsko Gradsko vijeće kao i u svim drugim gradovima i općinama u Dalmaciji. Dodao je kako je svjestan da dio Splita u kojem je smješten Željeznički i Autobusni kolodvor te Trajektna luka ima neprocjenjivu vrijednost za Split, dodavši da HDZ-ov kandidat za gradonačelnika ima za to projekt. "Projekt Krstulovića Opare je da se taj dio Splita transformira i dodatno razvije i da postane centar u turističkom i u kongresnom pogledu", naglasio je Plenković. Govoreći o lokalnim problemima u Splitu Plenković je posebice spomenuo odlagalište Karepovac, naglasivši kako se od svih lokalnih tema u Hrvatskoj niti s jednom nije bavio više no s Karepovcom, te da je u tome iznimno intenzivan angažman župana Ževrnje. "Želimo da se konačno nađe rješenje za taj problem, ne samo sanaciju nego izmještanje odlagališta Karepovac u Splitsko-dalmatinskoj županiji u Lećevicu i na tome radimo sa svim nadležnim ministarstvima", kazao je. Na novinarski upit što očekuje na lokalnim izborima u Zagrebu gdje, prema medijskim navodima, ankete nisu sklone HDZ-u, Plenković je kazao da je Drago Prgomet sjajan kandidat koji će ostvariti odličan rezultat. "Mislim kako će Drago Prgomet ostvariti izvanredan rezultat u Zagrebu i dati veliku potporu listi HDZ-a za Gradsku Skupštinu", rekao je. Na novinarski upit kako komentira navode ministra pomorstva, prometa i infrastrukture Olega Butkovića da će se gradnja Pelješkog mosta financirati iz državnog proračuna neovisno o sredstvima iz fondova EU-a, Plenković je odgovorio kako je u vezi Pelješkog mosta odluka donesena prije nekoliko tjedana. "Mi očekujemo da se 85 posto sredstava financira iz fondova EU-a, a 15 posto se očekuje, kao što je i uobičajeno, da bude doprinos države. Ta su sredstva predviđena i to je ono što će se u godina koje su pred nama na taj način isfinancirati", kazao je. Na novinarsku opasku kako je ministar Butković kazao da će se Pelješki most financirati sto posto iz državnog proračuna ako EU ne dade sredstva, premijer Plenković je naglasio kako je Pelješki most u samoj srži ravnomjernog regionalonog razvoja i bolje prometne povezanosti. "Ako nešto imamo, onda imamo iskustva oko europskih pitanja i ova Vlada će osigurati financiranje od strane Europske unije", dodao je Plenković. Na upit kako komentira prijedlog SDP-a da se osnuje istražno povjerenstvo u vezi s Agrokorom i tvrdnje HNS-a kako je Vlada u vezi s Agrokorom učinila 'loš posao', premijer Plenković je odbacio takve primjedbe. "SDP i HNS kontinuirano vape za dijalogom, a prvo za čim posežu su interpelacije, izglasavanje nepovjerenja, ustavne tužbe, istražna povjerenstva. Neka se dečki koncentriraju i odluče jesu li za kvalitetan dijalog ili su za politikantstvo", poručio je premijer Plenković. Podsjetio je da se nakon parlamentarnih izbora 11. rujna 2016.  tadašnji predsjednik SDP-a (Zoran Milanović) "nije udustojio čestitati pobjedniku i aktualnom hrvatskom premijeru". "Moj dijalog s njima je pristojan, normalan, konstruktivan, a sve što od njih dobijem ide ka jednoj politici jeftinih populističkih poena," zaključio je premijer Plenković.