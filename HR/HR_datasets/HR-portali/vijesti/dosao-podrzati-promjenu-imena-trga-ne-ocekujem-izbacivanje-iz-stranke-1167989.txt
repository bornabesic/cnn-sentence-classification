Preimenovanje Trga maršala Tita u Kazališni trg jedanaesti se put zahtijevalo jučerašnjim skupom inicijative Krug za Trg ispred zagrebačkog HNK. Na skupu se okupilo, procjenjuje se, oko 1500 ljudi, a među prosvjednicima se moglo vidjeti i bivšeg ministra kulture Zlatka Hasanbegovića, kandidatkinju za gradonačelnicu Zagreba Brunu Esih, Željku Markić iz inicijative U ime obitelji i saborskog zastupnika Željka Glasnovića. Štoviše, njihovi su govori među okupljenima doživjeli ovacije. – Skinut ćemo Tita zajedno – rekla je Esih. Hasanbegović je rekao kako mu je čast biti s okupljenima. – Činilo se, do jučer, uzaludno sve ove godine. Odluku o ovom moralnom i građanskom ruglu Trgu maršala Tita neće donijeti nikakvo činovničko povjerenstvo, donijet ćemo ga mi, vi, nova Gradska skupština koja će bez kalkulacija svojim glasovima promijeniti ime ovoga zlokobnoga simbola. Jamstvo ste vi i mi i ljudi koji su u politički život ušli bez bilo kakvih trgovačkih računa, kalkulacija i prikrivenih namjera. Ono što misle to i rade – istaknuo je Zlatko Hasanbegović. – Svi uz Krista protiv komunista! – uzviknuo je na skupu Željko Glasnović. Hasanbegović izjavio je u subotu da ne očekuje da će biti izbačen iz stranke zbog kandidiranja na Listi grupe birača za zagrebačku Gradsku skupštinu, čija je nositeljica nezavisna Bruna Esih, a on je na drugom mjestu.  "Ne očekujem, ali o svemu ćemo razgovarati idući tjedan," rekao je Hasanbegović danas na pitanje hoće li biti izbačen iz HDZ-a jer se našao na listi nositeljice Brune Esih, koja je i kandidatkinja za gradonačelnicu Zagreba. Predstojnik Ureda premjera Andreja Plenkovića Davor Božinović izjavio je danas u Intervjuu tjedna Hrvatskog radija kako će o Hasanbegovićevom postupku, o kojemu nije obavijestio stranku, razgovarati stranačka tijela.  Kakvu će odluku donijeti, dodao je, ovisit će o razgovorima i raspravi, naglasivši da to nije automatizam. Mediji su nakon što je objavljena lista Brune Esih, zaključili da bi Hasanbegović mogao automatski biti izbačen iz HDZ-a jer je prekršio Statut stranke, u kojemu među ostalim razlozima za prestanak članstva, stoji i kandidiranje na izborima bez suglasnosti stranke. "Nije HDZ prijeki sud; to jest navedeno u Statutu kao razlog za prestanak članstva, međutim o prestanku odlučuju nadležna tijela HDZ-a i ona će tome razgovarati", rekao je Božinović. Hasanbegović je na pitanje novinara odgovorio na skupu "Kruga za Trg" koji je došao podržati, a Bruna Esih, koja je također danas došla podržati zahtjev za preimenovanje Trga maršala Tita, nije željela ništa komentirati vezano za Hasanbegovića. Jučer je Bruna Esih rekla da su stavljanje Zlatka Hasanbegovića na listu "držali u tajnosti" iako su znali da tajnost može trajati najviše jedan dan, te u izjavi za Hinu poručila da će početkom idućeg tjedna biti održana konferencija za novinare i da će Hasanbegović tada imati priliku sam obrazložiti svoju odluku. Dodala je da je Hasanbegović donio odluku i da je "potpuno svjestan svih okolnosti što se tiče i njegovog članstva u HDZ-u i svih mogućih posljedica". "Ključni poticaj za moj potez zapravo je politička moralna kaljuža koja je doživjela klimaks u tzv. saborskom preslagivanju. Razlozi se ne mogu sažeti u tri rečenice, o tome ću podrobnije idući tjedan", kratko je danas za N1 rekao Hasanbegović. Zlatko Hasanbegović je na listi drugi, odmah poslije nositeljice lice Brune Esih, a zadnji na listi je nezavisni saborski zastupnik Željko Glasnović. Bruna Esih je nezavisna saborska zastupnica, koja je, kao i njezin kolega saborski zastupnik HDZ-a Zlatko Hasanbegović u Klubu zastupnika Hrvatske demokratske zajednice (HDZ). 