Turska policija uhitila je 11 stranaca osumnjičenih da su pripadnici ćelije Islamske države u Istanbulu, povezani s bombašima samoubojicama koji su izveli napad ovog tjedna u istanbulskoj glavnoj zračnoj luci, javlja televizijska postaja Haberturk. Uhićenjima koja su u zoru izvele policijske interventne snage u četvrti Basaksehir na europskoj strani grada, broj osoba uhićenih u okviru istrage popeo se na 24. Policijski glasnogovornik nije mogao potvrditi to izvješće. Smrtno stradale 44 osobe Tri bombaša samoubojice za koje se vjeruje da su pripadali Islamskoj državi usmrtilo je, po novim podacima, 44 osobe u napadu na istanbulsku zračnu luku. Radilo se o državljanima Rusije, Uzbekistana i Kirgistana. Podsjetimo, samoubilački atentat izveden je u utorak navečer u međunarodnoj zračnoj luci Ataturk u Istanbulu. Trojica muškaraca napala su terminal za dolaske u utorak oko 9.30 sati. Samoubojice su prvo otvorile nasumičnu vatru, a potom se raznijeli eksplozivom. Jedan od napadača eksploziv je aktivirao na sigurnosnoj kontroli unutar terminala, drugi ispred ulaza na terminal, a treći na parkiralištu. Do aerodroma su došli taksijima. Turski ministar pravosuđa rekao je da se radio o dobro usklađenom napadu. Turski predsjednik Tayyip Erdogan snažno je osudio teroristički napad u Istanbulu te zatražio odlučni globalni odgovor kada se radi o borbi protiv terorističkih skupina. 