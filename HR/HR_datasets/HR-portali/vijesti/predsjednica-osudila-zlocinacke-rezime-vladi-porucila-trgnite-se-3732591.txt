Predsjednica Republike Kolinda Grabar-Kitarović najavila je da će se u 18:30 obratiti hrvatskoj javnosti. Njezino obraćanje, u kojem se osvrće na ideološke podjele u društvu, donosimo u cijelosti. Hrvatice i Hrvati i svi hrvatski državljani, Obraćam vam se odavde, iz Ureda predsjednice Republike Hrvatske, s mjesta gdje su donošene najvažnije odluke o stvaranju moderne hrvatske države. Svjesna svoje odgovornosti za stabilnost države i očuvanje temeljnih vrijednosti Ustava, odlučila sam na ovaj način obratiti se svima vama, bez obzira na nacionalnu ili vjersku pripadnost. U posljednje vrijeme svjedoci smo eskalacije netolerancije, govora mržnje i veličanja propalih zločinačkih režima. Hrvatska javnost zasuta je podjelama koje razdiru hrvatsko društvo i nagrizaju temelje države. Tisućljetnu junačku i ponosnu povijest našega naroda sveli smo na nekoliko godina prošloga stoljeća koje su stotinama tisuća ljudi donijele patnju, smrt, uništene domove i razorene obitelji, a hrvatski narod duboko podijelile. I ovog puta jasno i glasno ću reći: ustaški režim svojom je politikom vezivanja uz fašizam i nacizam, osakaćivanjem dijelova državnog teritorija i zločinačkim postupcima masovnih progona i ubojstava na najgori način zloupotrijebio i teško okaljao tadašnju legitimnu želju hrvatskog naroda za svojom državom. Isto tako, moramo strogo odvojiti antifašizam, kao vrednotu moderne  Europe, i moderne Hrvatske, zapisanu u našem Ustavu, od zločinačkog jugoslavenskog komunističkog režima, pod kojim su deseci tisuća ljudi raznih nacionalnosti i ideja brutalno likvidirani kao neprijatelji naroda, bez suda i ikakvih ljudskih prava. Moderna hrvatska država počiva na pomirbi djece ustaša i partizana. Da smo 91. godine bili ovako razjedinjeni, zasigurno ne bismo,  pod vodstvom prvog hrvatskog predsjednika dr. Franje Tuđmana, ostvarili san o slobodnoj hrvatskoj državi. I zato, drage sugrađanke i sugrađani,  duboko svjesna svoje odgovornosti za stabilnost države, pozivam vas da ne dopustite da nam bolju budućnost ukradu zlodusi loše prošlosti. Ne dopustimo da našu mladost truju klicama razdora i mržnje. Hrvatskoj Vladi i svim državnim institucijama postavljam pitanje: “Jeste li svjesni da nam svakodnevno autobusi mladih ljudi odlaze iz zemlje, ne samo zbog nedostatka posla, nego i zbog neizdržive atmosfere zagađenosti javnog prostora mržnjom i netolerancijom?“ TRGNITE SE! Zaustavite međusobne svađe i uhvatite se posla! Hrvatska traži odlučno i jako vodstvo i zajedništvo koje će osigurati porast zapošljavanja i investicija, zaustavljanje odljeva mladih i hitne demografske mjere. Kad se to počne događati i kad ljudi osjete pozitivne pomake, ideološke podjele otići će na margine društva i postati predmetom akademskih rasprava. U suprotnom, ova spirala nadmetanja u opravdavanju režima koji ne zaslužuju opravdanje, eskalirat će na ulici, u tramvaju, na stadionu..... A onda više nema popravnoga. Svjesna sam da ću se ovim svojim istupom zamjeriti i krajnjoj desnici i krajnjoj ljevici. Ali moja je savjest mirna. Jer sigurna sam da je ovo što sam rekla jedini pravi put za Hrvatsku. Nikada nisam odstupila, niti ću odstupiti, od svojih osnovnih načela, a ona se svode samo na jedno, a to je Bolja Hrvatska! A ona je moguća samo ako nam prošlost bude pouka, ako se svim žrtvama poklonimo dostojanstveno u miru i tišini, a glasno i javno vodimo rasprave o boljem životu naših ljudi. I zato, drage Hrvatice i Hrvati u domovini i iseljeništvu, pripadnici svih manjina, okrenimo se budućnosti i zajedno gradimo našu jedinu i vječnu Hrvatsku!