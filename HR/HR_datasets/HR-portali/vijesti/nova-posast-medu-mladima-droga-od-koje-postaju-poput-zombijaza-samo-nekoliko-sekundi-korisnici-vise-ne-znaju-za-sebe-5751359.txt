Isprva proizvedena kao "sigurna" alternativa marihuani, droga koja se na ulicama pojavila pod imenom "Spice" ("začin"), Black Mamba ili K2 pokazala se kao veće zlo od heroina i kokaina, jer je puno jeftinija, a ovisnost nastaje gotovo odmah. Redovito korištenje ove droge može prouzročiti duševne bolesti, grčeve, gubitak daha, otkazivanje bubrega i zastoj srca. Ove godine globalno istraživanje pokazalo je da je broj primljenih pacijenata u bolnicama zbog uzimanja 'Spicea' narastao za trećinu od 2014. Do svibnja prošle godine ova se droga nesmetano prodavala u Velikoj Britaniji, dok nije zabranjena. Radi se o mješavini različitog bilja i jakih kemikalija, a pojavila se i nova vrsta koja je toliko jaka da proizvodi zastrašujući učinak: korisnici nakon nekoliko sekundi zapadnu u katatoničko stanje, a prepoznaju se po upalim obrazima i blijedim licima s ranicama. Jedna vrsta te droge već je donijela smrt i u Hrvatskoj početkom 2015. godine, gdje se u 'smart shopovima' prodavao "herbal mix" ili čak osvježivač zraka. Proizvođači te droge kupuju materijal na veliko preko interneta i špricaju ga sintetičkim kemikalijama koje imaju snažan psihoaktivni učinak, a neki dileri čak miješaju drogu s kemikalijama u svojim kadama. Prema mišljenju nekih stručnjaka, jedan džoint Spicea ima učinak kao pušenje stotinu džontova marihuane. Daily Mail piše kako su "ovoga tjedna mrtvaci hodali ulicama Manchestera" i objavljuje fotografije koje je snimio vozač autobusa u Sjevernom Walesu na svojoj svakodnevnoj ruti. Na fotografijama se vide korisnici droge kako leže u nesvijesti po ulicama, ili potpuno izgubljeni tumaraju doista podsjećajući na zombije. Veliki broj beskućnika poseže za ovom drogom, i time još više upadaju u nevolje jer prihvatilišta ne žele primiti one koje je koriste zbog njihovog nasilnog i nepredvidljivog ponašanja.