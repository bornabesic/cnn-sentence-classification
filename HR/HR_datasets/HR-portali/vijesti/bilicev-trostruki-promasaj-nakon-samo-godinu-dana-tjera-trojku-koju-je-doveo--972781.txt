Foto: Getty Images / Guliver image NAKON što je s upravom kluba početkom tjedna dogovorio ostanak u klubu i novi ugovor s početkom iduće godine, Slaven Bilić slaže kadrovsku križaljku. West Hamu prioritetno trebaju pojačanja kako bi isprali gorak okus netom okončane sezone. Bivši izbornik hrvatske reprezentacije je svjestan kako treba osnažiti momčad kako bi Čekićari iduće sezone bili konkurentniji i tako izbjegli dramu koju su prolazili ove sezone. West Ham je upisao samo sedam domaćih pobjeda od 19 utakmica, a ostanak u elitnom društvu je matematički osigurao tek u pretposljednjem kolu. Završili su na 11. mjestu.  "Treba nam nekoliko kvalitetnih pojačanja. Naravno, uvijek trebaš kvalitetne igrače. Međutim, ponekad kupuješ igrače za budućnost, a ponekad kako bi imao kvalitetne pričuve. Mi smo u tim segmentima dobri, no trebaju nam igrači koji će osnažiti našu kvalitetu," kazao je Bilić, ali i dodao: "Znam da to neće biti jednostavno jer takve igrače nije lako pronaći, a i nisu jeftini." Ambiciozna potraga za napadačem  Bilić u dogovoru s upravom i glavnim direktorom za igrače Tonyjem Henryjem slaže listu potencijalnih pojačanja. Posebno su okupirani ofenzivnim dijelom ekipe,  "Znamo koje pozicije u momčadi moramo popuniti. Imamo listu željenih pojačanja, no neće ih biti lako angažirati. No za sada se sve čini pozitivnim", poručio je Bilić. Engleski mediji navode kako će redove West Hama sigurno napustiti Argentinac Jonathan Calleri, Turčin Gokhan Tore i Španjolac Alvaro Arbeloa. Calleri i Tore su bili na posudbi, dok je Arbeoli istekao jednogodišnji ugovor. Mladi argentinski napadač u 19 nastupa zabio je samo jedan pogodak i vraća se u Deportivo Maldonado. Identična situacija je i s turskim napadačem. Gokhan Tore nije se uspio nametnuti i nije se uspio upisati među strijelce. Tore se vraća u Bešiktaš, ali upitno je hoće li tamo ostati. Arbeloa je stigao u London nakon sedam godina provedenih u Real Madridu, ali je zbog ozljede upisao samo tri nastupa ove sezone. Španjolac je imao ugovor na jednu sezonu i bez odštete napušta West Ham. "Sigurno će biti i odlazaka. U nogometu nema garancija, međutim na nekim pozicijama trebamo igrače za prvu momčad. Mi nismo sada počeli slagati momčad, radimo to cijelo vrijeme. Već duže vrijeme snimamo i pratimo neke igrače," kazao je Bilić. Zanimljivo, Bilić nakon samo godinu dana tjera trojku na kojoj je inzistirao prije deset mjeseci. Callerija je, primjerice, predstavljao kao novog Dybalu i nazivao ga najboljim mladim igračem Europe. Arbelou je kupio za mjesto desnog beka, a potom s njim ušao u konflikt. Što se ulaznih transfera tiče, raspravljalo se o napadaču Manchester Cityja Kelechi Iheanachou kojeg žele Borussia Dortmund i mnogi drugi klubovi, a trebao bi biti dostupan za transfer ovoga ljeta. 20-godišnjak nije uključen u planove Pepa Guardiole, ali prepreke za transfer u West Ham su manjak njegova iskustva i visoka cijena. Podsjetimo na to kako je West Ham praktički dogovorio dolazak Pabla Zabalete iz Cityja čim mu istekne dvogodišnji ugovor, no još čekaju da se 32-godišnjak odluči. Yaya Toure još je jedan igrač iz Cityja kojeg West Ham pikira, no pretpostavlja se da će 34-godišnji veznjak ipak produžiti boravak na Etihadu za još 12 mjeseci. Vrlo ambiciozan projekt bio bi Daniel Sturridge, ako ga Liverpool odluči prodati. Bilića sada čeka operacija kuka, potom kratak odmor i povratak na posao.