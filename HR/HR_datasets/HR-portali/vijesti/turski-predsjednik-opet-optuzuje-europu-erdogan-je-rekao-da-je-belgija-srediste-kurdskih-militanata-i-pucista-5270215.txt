Turski predsjednik Recep Tayyip Erdogan u srijedu je kazao da je Belgija važno središte za pristaše zabranjene Radničke stranke Kurdistana (PKK) i pristaša klerika koji, kako tvrdi, stoji iza neuspjelog puča u srpnju. Erdogan, obraćajući se novinarima prije službenog posjeta Pakistanu, također je kazao da je njemačkim dužnosnicima predočio dokumentirani dokaz da jedna organizacija u Njemačkoj prikuplja novac za PKK. PKK već tri desetljeća vodi oružanu pobunu na jugoistoku Turske koji je većinski naseljen kurdskim stanovništvom. Turska, ali i Europa i SAD, smatraju PKK terorističkom organizacijom. Ankara svoje zapadne saveznike optužuje da ne rade dovoljno u borbi protiv kurdskih militanata. Govoreći o Siriji, objavio je da su pobunjenici koji uživaju potporu Turske, samo dva kilometra od sirijskog grada Al Baba i da se očekuje da ga preotmu od boraca Islamske države (IS). Al Bab također pokušavaju zauzeti kurdske milicije.