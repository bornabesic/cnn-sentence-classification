Da ga je netko "doživio" ovo se moglo spriječiti. Dva puta sam s njim bio u policiji. Njegove bivše nejvjenčane supruge Maje i djeteta nije bilo 10 dana i htio je podnijeti prijavu za nestanak djeteta. Rekao im je da nema kontakta sa sinom i da ne zna gdje je. Policajci su mu rekli da se na papirima ne vodi kao otac i da ga se ne tiče gdje je dijete. On im je rekao da su staratelji roditelji njegove bivše i da su, kad ih je posjetio, rekli da ih nije briga gdje im je kćer i unuk - svjedočio je Bodišov prijatelj Luka Z. koji je s Darkom išao i u Centar za socijalnu skrb gdje su im rekli da dođu neki drugi dan. - Radi se o dobroj i kvalitetnoj osobi koja bi uvijek priskočila u pomoć kada bi trebalo - kazao je svjedok koji se nakon ubojstva , a prije nego se Bodiš predao policiji, našao s njim.  -  Nije mi rekao zašto je to napravio niti sam ga pitao- rekao je svjedok dodavši kako je Bodiš bio rastresen.  - Plakao je i rekao da su dvije osobe preminule.Kazao mi je da su ga pozvali na razgovor u kuću i da su mu rekli kako znaju gde je Maja i dijete, ali da mu nikada neće reći. Da je klošar i da se gubi iz kuće - prisjetio se svjedok. Bodiš mu je rekao i da ga ne jedan zgrabio za vrat i da ga je on odgurnuo laktom i zgrabio nož sa stola i nasrnuo na onog ispred sebe, a potom i na onog koji ga je zgrabio za vrat. No neki drugi svjedoci rekli su da je Bodiš nož imao sa sobom kad je došao kod Plešeja. Upravo će ta okolnost biti najbitnija kad sud bude odlučivao o presudi jer je Bodiš optužen za dvostruko ubojstvo iz bezobzirne osvete. Terete ga, naime, da je 27. listopada 2016. nakon saznanja da je Josip Plešej u intimnoj vezi s njegovom bivšom nevjenčanom suprugom i da su u nepoznato odveli njegova sina došao u dom obitelji Plešej u zagrebačkoj Dubravi u kojem je zatekao Josipova oca Vladu i Ivicu Pilija koje do tada nije poznavao. Kad mu tijekom svađe Vlado Plešej nije htio otkriti gdje se nalazi njegov sin Josip i Bodiševa bivša nevjenčana supruga i sin, ponukan ljubomorom i željom za odmazdom, tvrdi tužiteljstvo, izbo ih je kuhinjskim nožem.