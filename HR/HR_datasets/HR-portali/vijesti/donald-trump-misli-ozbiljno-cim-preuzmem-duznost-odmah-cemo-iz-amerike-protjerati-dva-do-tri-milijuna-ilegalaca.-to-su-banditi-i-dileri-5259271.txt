Novoizabrani američki predsjednik Donald Trump u intervjuu za CBS News izjavio je da čim stupi na dužnost kani započeti s masovnim deportacijama ilegalnih imigranata, što je bilo jedno od njegovih ključnih obećanja iz predizborne kampanje. - Ovako ćemo napraviti. Ljude koji su kriminalci, koji imaju kriminalne dosjee, pripadnike bandi, dilere droge, a mnogo je takvih među ilegalcima, vjerojatno dva milijuna, možda čak tri milijuna... Izbacit ćemo ih iz naše zemlje ili ćemo ih zatvoriti, rekao je Trump u intervjuu koji će u cijelosti biti objavljen u nedjelju navečer u emisiji '60 minutes'. - Ali u svakom slučaju, izbacit ćemo ih iz države, oni su ovdje ilegalno, dodao je. Trump je zatim rekao da će imigracijski službenici, nakon što američka granica bude 'osigurana', početi odlučivati što će učiniti s ostatkom ilegalaca u Americi. - Nakon što osiguramo granicu i sve bude normalizirano, odlučit ćemo što učiniti s onim imigrantima koji su sjajni ljudi. Ali prije te odluke, a ovo je jako važno, osigurat ćemo granicu, rekao je Trump. Na pitanje novinarke kani li doista na granici s Meksikom podići zid, Trump je odgovorio potvrdno. Dodao je da mu je prihvatljiva ideja republikanskih zastupnika u Kongresu da na dijelovima granice umjesto zida bude podignuta samo ograda. - Na određenim dijelovima bi mi bila prihvatljiva i ograda, ali samo na određenim dijelovima, zid je ipak primjereniji. Znate, ja sam sjajan u tim stvarima, to vam se zove građevinarstvo.