Foto: Screenshot HRT/Instagram UMJESTO da o njemu pišemo kao talentiranom nogometašu koji je na pragu prve riječke momčadi, Dominik Mulac "proslavio" se jučer sramotnim ispadom. Nogometaš koji je na početku sezone bio na pripremama Rijeke kao najmlađi u Kekovoj momčadi, nakon finala Kupa i pobjede Riječana protiv Dinama (3:1) komentirao je Soudanijevu objavu na Instagramu. Soudani, čije su suze nakon poraza u Varaždinu obišle Hrvatsku, zahvalio se navijačima na podršci, a 18-godišnji Mulac je ničim izazvan komentirao njegovu fotografiju riječima: "Ko ti jebe mater!" Ne znamo čime je točno najbolji Dinamov igrač iživcirao zadnjeg veznog koji je prošao cijeli omladinski pogon Rijeke, kluba u kojemu je već deset godina, ali znamo da ovakvi komentari ne priliče jednom sportašu.   Na svom Instagram profilu obrušio se i na Marka Leškovića, braniča Dinama koji je na Maksimir stigao upravo iz Rijeke: "A ti si dečko posebna vrsta debila", njegova je poruka Leškoviću.Međutim, ili je shvatio da je napravio notornu glupost ili mu je netko iz kluba javio da tim objavama sramoti i sebe i momčad, nekoliko sati kasnije preko Instagrama ispričao se svima zbog svojih riječi. ''Ovim putem se iskreno ispričavam zbog neprimjerenih komentara na račun igrača GNK Dinamo. Ispričavam se igračima Marku Leškoviću i El Arabi Hilal Soudaniju, isto tako ispričavam se GNK Dinamo i HNK Rijeka. Učinio sam to na nepromišljen, nedopustiv i potpuno neprikladan način. Takvi postupci ne priliče jednom sportašu'', napisao je mladi igrač Rijeke na Instagramu.