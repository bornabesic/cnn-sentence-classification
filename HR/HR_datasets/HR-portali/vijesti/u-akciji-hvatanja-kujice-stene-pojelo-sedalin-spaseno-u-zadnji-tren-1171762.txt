Nakon akcije u kojoj je djelatnica Animalis Centruma, skloništa za napuštene životinje iz Kaštel Sućurca, pokušavala uhvatiti kujicu sa štencima u kampu Solitudo u Babinom Kuku, cijelu noć trajala je bitka za život jednog psića. Prema riječima dubrovačke veterinarke Sunčice Oštrić, štene je bilo životno ugroženo nakon što je, prema svemu sudeći, pojelo hranu u kojoj je bio sedalin. Iako je hrana bila namijenjena kujici koja se nije dala uloviti, s njom su se poslužili štenci, a jedan od njih tako je pojeo i previše sedalina. U veterinarsku ambulantu stigao je bez vitalnih refleksa, a nakon brze veterinarske intervencije stanje se stabiliziralo. - Dvomjesečno štene imalo je simptome predoziranosti sedalinom. Dobro reagira na terapiju, vratili su se osnovni refleksi, a i disanje je sada stabilno. Nadamo se da će sve biti u redu. Napravit ćemo i pretrage da vidimo kakvo je stanje bubrega i jetre, odnosno jesu li možda oštećeni - rekla nam je dr. Oštrić, dodajući da je osoba koja je stavila sedalin u hranu direktno ugrozila pseći život. Da su štenci krenuli put skloništa Animalis Centrum, pitanje je bi li štene preživjelo. Satima bi se vozilo u boksu iza leđa djelatnice koja je bila sama i nitko ne bi kontrolirao kako je. Kako je počeo lov A sve je počelo kad se Dubrovnikom proširio glas da je sklonište iz Kaštel Sućurca u lovu na kujicu i štence, koje su volonteri već danima hranili i pokušavali pripitomiti kako bi ih ulovili i smjestili na sigurno. Jer kamp u kojem se kujica oštenila nije bio siguran za njih. - Na Žarkovicu je nismo mogli preseliti jer u sklonište ne smijemo dovoditi nove pse, no imali smo osiguran smještaj. To smo rekli djelatnici skloništa i kad smo stigli u kamp, a neki od štenaca već su bili u boksu u autu. Usprotivili smo se njihovom odvođenju i odvajanju od majke, a nakon svega i sama djelatnica rekla nam je neka onda ostanu i pomogla nam izvaditi ih iz auta. Još nam je objašnjavala kako su pojeli malo hrane za odrasle pa bi mogli imati proljev – kaže Anica Sambrailo iz Društva za zaštitu životinja Dubrovnik. Tada još nisu znali da je u hrani bio sedalin. No, nakon nekog vremena, kad su štence vraćali kujici, primijetili su da je crno-bijeli psić jako loše i odmah su ga odveli veterinaru. Kujica ga je, pričaju volonteri, još satima tražila i tužno cvilila. Imaju sve potvrde Da je djelatnica Animalis Centruma bila u kampu potvrđuju i iz skloništa. Kažu, imaju sve dozvole i papire za dolazak, došli su na poziv voditelja kampa i tvrtke Sanitat, a o svemu je upoznat i nadležni inspektor Mislav Kučenjak. - Budući da je život osam štenaca i njihove majke bio ugrožen, a i dalje je zbog postupanja Društva, a i zbog toga što na širem dubrovačkom području ne postoji sklonište niti služba koja bi pomogla i adekvatno i primjereno smjestila ove životinje a zatim im pronašla dom, pozvani smo da dođemo pomoći, u čemu smo nasilno spriječeni – ističu u svom odgovoru iz skloništa, a na upit zašto su štence sedirali dodaju: - Štenci nisu sedirani, ne bismo ni u ludilu koristili takve tehnike s malenim medenjacima. To je u suprotnosti sa svim našim vrijednostima i onime što radimo, a to je dobrobit i zaštita životinja. Majka štenaca bila je preplašena i nije htjela napustiti jamu u kojoj je boravila. Postavili smo konzervu hrane sa sedalin pastom, koja nije opasna i koristi se za smirenje životinje prilikom putovanja, ne radi se o snažnom sredstvu te je upotrijebljena mala količina. U cijeloj predstavi koju su izveli članovi Društva situacija je izmakla kontroli te je jedno štene, dok smo pokušavali spriječiti članove da ih odnesu, ukradu, pojelo malo te hrane. Budući da se radi o malom štenetu, ono je kroz 15 minuta zaspalo, što je dodatno doprinjelo histeričnoj situaciji jer su nas članovi Drustva sprečavali i ometali da u miru pomognemo psima - stoji u odgovoru Animalis Centruma. U Sanitatu i Gradu Dubrovniku pokušali smo doznati tko je zapravo tražio i odobrio hvatanje pasa i koliko ta akcija košta Grad, no odgovore nismo dobili. Ali zato od volontera doznajemo da su i kujica i štenci na sigurnom i u toplom privremenom domu. Iako smo pokušali doznati kako bi, odnosno kojim putem bi prevezli pse do Splita, iz skloništa Animalis Centrum nam na to pitanje nisu odgovorili. Tako je ostalo nepoznato bi li išli duljim, morskim putem, ili bi granicu prelazili sa psima koji nisu ni cijepljeni ni čipirani i koji nemaju knjižice. Umjesto odgovora na naše pitanje, raspisali su se o Društvu za zaštitu životinja Dubrovnik koje pod izlikom brige za životinje na militantan i nezakonit način unosi strah i širi laži i dezinformacije. Dodaju kako se Društvo očito bori za neke vlastite interese, a ne interese životinja, a čemu svjedoče brojne činjenice o nebrizi prema stanovnicima Žarkovice. Koje su to činjenice nisu napisali, ali su zato autoricu ovog članka pozvali na red, uz upit: "Možemo li očekivati da ćete kontaktirati i druge uključene u ovu priču ili ćete napisati još jedan članak u kojem smo mi zlikovci i profiteri, a Društvo je jedino u Hrvatskoj koje voli životinje?". Pitanja smo postavili, odgovore od svih nismo dobili, a zlikovce i profitere nigdje ne spominjemo.