Predsjednica Republike Kolinda Grabar-Kitarović izrazila je u ponedjeljak nadu da nakon drugog kruga lokalnih izbora neće biti i prijevremenih parlamentarnih izbora, te je najavila kako će nakon lokalnih izbora, ako Vlada bude odugovlačila s parlamentarnom većinom u Hrvatskom saboru, tražiti i drugi krug razgovora s političkim strankama kako bi se utvrdila parlamentarna većina. Novinare je na proslavi 25. obljetnice primanja Hrvatske u članstvo Ujedinjenih naroda u Nacionalnoj i sveučilišnoj knjižnici zanimalo je li prvi krug lokalnih izbora bio i prvi test za skore prijevremene parlamentarne izbore. "Ne bih špekulirala o tome, predstoji još drugi krug, kao što ste vidjeli, u velikim gradovima je situacija još neizvjesna, pogotovo u Zagrebu i u Splitu", rekla je Grabar-Kitarović. Stalni izbori ne pridonose stanju u zemlji ni političkom rejtingu "Mogu ponoviti da se moramo svi odgovorno ponašati, imajući u vidu činjenicu da izbori svakih osam do devet mjeseci nikako ne mogu pridonijeti ni stanju u zemlji niti političkom rejtingu Hrvatske", kazala je predsjednica dodajući kako se pritom ne izjašnjava protiv prijevremenih izbora, jer će se oni dogoditi ako se raspusti Hrvatski sabor, odnosno ako predsjednik Vlade ili cijela Vlada daju ostavku ili izgube povjerenje. "Međutim, moram reći da se osobno već osjećam pomalo, neću reći frustrirana, ali nije ugodno raditi u ovim okolnostima kad cijelo vrijeme morate razmišljati da ste u predizbornoj kampanji i da se sve što učinite interpretira u okvirima te predizborne kampanje; onda ste blokirani, ne možete raditi svoj posao kako treba, tako da se nadam daljnjoj stabilnosti Hrvatske, što god da se dogodi", napomenula je Grabar- Kitarović.   Poželjela je pritom da "idemo k tome da zacementiramo ovaj gospodarski rast i da Hrvatska nastavi izlaziti iz krize, iz recesije u kojoj je bila i da gospodarski rast bude još snažniji". Razumni rok za utvrđivanje parlamentarne većine Kad završe lokalni izbori, ukoliko se bude odugovlačilo, ukoliko u razumnom roku ne bude rješenja, tražit ću razgovore za utvrđivanje parlamentarne većine, kazala je predsjednica Kolinda Grabar Kitarović danas u Zagrebu na proslavi 25 godina članstva Hrvatske u UN-u. Na pitanje sto je razuman rok, rekla je: - U roku od nekoliko dana nakon lokalnih izbora. Jednostavno nemamo vremena za čekanje.