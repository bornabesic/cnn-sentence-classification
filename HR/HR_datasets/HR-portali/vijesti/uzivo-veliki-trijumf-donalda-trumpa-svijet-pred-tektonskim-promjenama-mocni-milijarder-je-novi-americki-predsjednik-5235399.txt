>>> NOVO 8:49 Donald Trump izašao je pred pristaše u stožeru i održao prvi predsjednički govor. 'Hvala vam svima. Oprostite što ste toliko čekali, bilo je komplicirano.  Upravo me nazvala Hillary, čestitala nam je na pobjedi i ja njoj na teškoj kampanji. Žestoko se borila.  Dugujemo joj zahvalnost za sve što je napravila za zemlju. Sad je stiglo vrijeme da se ujedinimo. Obećajem da ću biti predsjednik svih Amerikanaca. Oni rijetki koji me nisu podržali, nudim ruku pomirenja. Ovo nije bila kampanja nego pokret sastavljen od ljudi koji vole ovu zemlju. Ljudi svih rasa, porijekla i ova će Vlada služiti narodu.  Ponovno ćemo izgraditi američki san', rekao je Trump. 'Svaki Amerikanac ponovno će moći pokazati svoj potencijal i nitko neće biti zaboravljen. Ponovno ćemo izgraditi infrastrukturu i zaposlit ćemo milijune na izgradnji. Dozvolit ćemo svima da iskažu svoj potencijal. Opet ćemo imati najjače gospodarstvo u svijetu. Amerika će ponovno sanjati 'veliko'. Svijetu poručujem: Amerika je prva, ali sa svima ćemo graditi odnose', rekao je Trump i zahvalio obitelji na podršci. ---------- 8:45 - I službeno je gotovo, Donald Trump je novi predsjednik SAD-a! ----------   8:42 - CNN je objavio da je Donald Trump osvojio Arizonu i novih 11 elektora. U teoriji mu nedostaju još samo 3 do službene pobjede --------------------- 8:41 Hillary Clinton je priznala poraz! Nazvala je Trumpa i čestitala mu, javlja CNN. --------------------- 8:34 - Dobar dio američkih medija već je proglasio Trumpa 45. američkim predsjednikom! Ap ga je također proglasio pobjednikom ------------------------ 8:29 - Donald Trump je osvojio Wisconsin i uzeo novih deset elektorskih glasova! Kad stigne potvrda Pennsylvanije, Donald Trump će postati novi američki predsjednik! ------------------------   >>> NOVO 8:20 Za razliku od Hillary Clinton koja je, čini se, napustila svoj stožer, Donald Trump će se izgleda obratiti javnosti. Upravo je došao u svoj izborni stožer. ------------------------ 8:06 John Podesta, voditelj kampanje Hillary Clinton, obratio se okupljenim pristašama. 'Hillary je napravila veliki posao, i još nije gotova. Znam da ste ovdje dugo vremena, još uvijek ne priznajemo poraz. No vrijeme je da krenemo kući i malo se odmorimo. Hillary Clinton se danas neće oglasiti', rekao je voditelj kampanje Hillary Clinton. ------------------------  8:02 - Iako je AP već proglasio pobjedu Trumpa u Pennsylvaniji, CNN upozorava da bi u nekom ludom raspletu teoretski moglo doći do preokreta. ----------------------------- 7:41 - AP izvještava da je Trump osvojio i Pennsylvaniju, a to je novih 20 elektora. ! CNN je potvrdio da je osvojio i Aljasku (3 elektora) ----------------------------- >>> NOVO 7:37 Još se broje glasovi u Pennsylvaniji, Michiganu, Wisconsinu, Minnesoti, Arizoni, Maineu i New Hampshireu. Trump vodi u većini njih, a nisu mu sve potrebne za ukupnu pobjedu na izborima. Američka televizija Fox već je proglasila Trumpovu pobjedu u Wisconsinu, ali zasad je jedini američki medij koji je to učinio. -----------------------------   >>> NOVO 7:09 - Kao što se i očekivalo, Donald Trump je osvojio i državu Utah. To je novih šest elektora u džepu republikanca. Trenutačno vodi i u Wisconsinu, Michiganu i Pennsylvaniji. Priča se bliži kraju... ----------------------------- >>> NOVO 6:35 - CNN je upravo objavio da će Hillary Clinton osvojiti Nevadu i njezih 6 elektorskih glasova. Clinton sada ima 215 elektorskih glasova. ----------------------------- 6:22 - Trump i dalje vodi u Michiganu, Wisconsinu, Arizoni, državi Utah, New Hampshireu te čak i Pennsylvaniji. Osim u državi Utah u svima je prebrojano više od 63 posto glasova i ako ih Trump sve osvoji dobit će dodatnih 67 elektorskih glasova što će ga komotno prebaciti preko brojke od 270 elektorskih glasova, do čak 305 elektorskih glasova ukupno. ----------------------------- 6:10 - Trump je prešao u vodstvo u Pennsylvaniji nakon 89 posto prebrojanih glasova i izgledi Hillary Clinton sada su na gotovo nepostojećoj razini. CNN je također procijenio da će Trump osvojiti Iowu i njezinih 6 elektorskih glasova. Sada ukupno ima 238 elektorskih glasova. ----------------------------- 5:55 - Trump i dalje vodi u Michiganu nakon 62 posto prebrojanih glasova, a relativno komforno vodstvo ima u Wisconsinu, Iowi, Arizoni, New Hampshireu i državi Utah. Clinton vodi u Pennsylvaniji i Nevadi i Maineu. ----------------------------- 5:48 - Donald Trump osvojio je državu Georgia i njezinih 16 elektorskih glasova. Trumpu sada nedostaje još samo 38 elektorskih glasova za pobjedu na izborima i ulazak u Bijelu kuću.  ----------------------------- 5:40 - Hillary Clinton će osvojiti državu Washington i njezinih 12 elektorskih glasova, objavio je CNN. ----------------------------- 5:34 - Donald Trump osvojio je Floridu, objavio je CNN! Trump je ovim osvojio vrlo važnu i neizvjesnu državu s čak 29 elektorskih glasova. ----------------------------- 5:29 - Nakon 81 posto prebrojanih glasova Clinton vodi u Pennsylvaniji sa 75.000 glasova. ----------------------------- 5:15 - Clinton je pobijedila u državi Oregon, objavio je CNN. Također su dodali da će u Nebraski Trump dobiti i četvrti elektorski glas (Nebraska dijeli svoje glasove među kandidatima, a ne daje sve pobjedniku). Istovremeno je Clinton smanjila vodstvo Donalda Trumpa u Michiganu na 13.000 glasova nakon 56 posto prebrojanih listića. No, Trump i dalje osjetno vodi u Wisconsinu, Iowi i New Hampshireu.  ----------------------------- 5:08 - Donald Trump osvaja Sjevernu Karolinu, upravo je predvidio CNN. Ovo je vrlo važna pobjeda za Trumpa u jednoj od država u kojima je utrka bila vrlo neizvjesna. ----------------------------- 5:00 U skladu s očekivanjima, Hillary je odnijela pobjedu u Kaliforniji, koja nosi čak 55 elektorskih glasova. CNN ju je proglasio pobjednicom u na Havajima, koji daju četiri elektorska glasa. Donald Trump pobjedu odnosi u državi Idaho, koja također daje četiri elektorska glasa. Nakon najnovijih rezultata, Hillary Clinton je ponovno preuzela vodstvo po broju osvojenih elektorskih glasova. ----------------------------- 4:49 - CNN je predvidio da će Clinton osvojiti državu Colorado. Istovremeno Trump i dalje drži vodstvo u Michiganu i Wisconsinu, a čini se da je više-manje, osigurao pobjedu u Sjevernoj Karolini. Istovremeno, New York Times daje ogromnih 94% šanse Trumpu da postane predsjednik SAD-a. ----------------------------- 4:39 - Virginiju će osvojiti Hillary Clinton, upravo je proglasio CNN. Nakon 38 posto prebrojanih glasova Trump iznenađujuće vodi u Michiganu s 3 posto te u obližnjem Wisconsinu s 2 posto nakon prebrojanih 48 posto glasova. Obje države smatrale su sigurnim demokratskim državama. ----------------------------- 4:26 Veliki vjetar u leđa Donaldu Trumpu, CNN ga je upravo proglasio pobjednikom u državi Ohio, jednoj od ključnih država potrebnoj da bi ušao u Bijelu kuću. Dobio je 18 novih elektorskih glasova, a čini se da je Hillary Clinton sve dalje od Ovalnog ureda. ----------------------------- 4:14 CNN je Hillary Clinton proglasio pobjednicom u saveznoj državi New Mexico, koja nosi pet elektorskih glasova, dok je Trump proglašen pobjednikom u državi Missouri, koja nosi 10 elektorskih glasova. ----------------------------- 4:07 - Upshot, matematički model New York Timesa koji daje projekciju vjerojatnosti pobjede u realnom vremenom s obzirom na rezultate koji pristižu iz država predviđa Trumpu šansu od 73 posto da postane predsjednik SAD-a, s osvojenih 284 elektorska glasa. Kad su počeli pristizati prvi rezultati, vjerojatnost je bila obrnuta. ----------------------------- 4:00 - Trump će prema projekcijama CNN-a osvojiti Montanu, dok su rezultati neizvjesni u Nevadi, Iowi i državi Utah gdje treći kandidat McMullin ima šansu osvojiti elektorske glasove. Trump ima i vodstvo od milijun i sto tisuća glasova u ukupnom broju glasova na razini cijelog SAD-a. Od država u kojima su birališta upravo zatvorena Trump ima blago vodstvo u Arizoni, dok Clinton vodi u Novom Meksiku i Coloradu. ----------------------------- 3:54 - Nakon 82 posto prebrojanih glasova Clinton je preuzela vodstvo u Virginiji, ali od samo 5000 glasova. Ova se država na zadnjih nekoliko utrka okrenula u korist demokrata i čini se da i sada ide u tom smjeru. Clinton također drži i veliku prednost u Pennsylvaniji, dok Trump i dalje vodi na Floridi, u Ohiju i Sjevernoj Karolini.  ----------------------------- 3:45 - Prema očekivanjima i CNN je predvidio da će republikanci zadržati većinu u Kongresu. ----------------------------- 3:39 - Trumpova prednost u Ohiju je sve veća, nakon 59 posto prebrojanih glasova, vodi s više od 10 posto prednosti. Osim toga, Trump ima prednost od 50.000 glasova i u Michiganu nakon 20 posto prebrojanih glasova. CNN previdđa da će Trump osvojiti Louisianu, dok će Clinton osvojiti Connecticut. ----------------------------- >>> NOVO 3:33 Nakon što je u izbornoj noći postalo jasno da će rezultat predsjedničke utrke biti neizvjestan do samoga kraja, burzama diljem svijeta proširila se velika nervoza i vodeći indeksi u Aziji kao i američki indeksi u terminskom trgovanju sunovratili su se u negativni teritorij. Kako javlja CNBC, index Dow Jones Futures pao je za više od 400 bodova, a ulagači su sigurnost pronašli u američkim državnim obveznicama. ----------------------------- 3:27 - Trump i dalje povećava prednost na Floridi gdje nakon 94 posto prebrojanih glasova ima 140 000 glasova više od Clinton. U Ohiju ima 52,3 posto glasova, a Clinton ima 43,5 posto nakon 55 posto prebrojanih listića, dok u Sjevernoj Karolini Trump ima 49,5 posto glasova, dok Clinton ima 48 posto glasova nakon 75 prebrojanih listića. U Virginiji Trump ima prednost od 40.000 glasova nakon 77 posto prebrojanih glasova. ----------------------------- 3:11 - Prema CNN-u Trump će ipak osvojiti Teksas i Arkansas, inače državu u kojoj je guverner svojedobno bio Bill Clinton. Trump je nakon 48 posto prebrojanih glasova preuzeo vodstvo u Ohiju s gotovo 200.000 glasova, ali se nakon 71 posto prebrojanih glasova njegova prednost u Virginiji istopila se na nekih 2 posto. Nakon 93 posto prebrojanih glasova Floridu drži Trump s prednošću od oko 130 000 glasova.  Valja napomenuti da u sve tri države tek trebaju stići rezultati iz gusto naseljenih okruga u kojima Clinton ima prednost prema predizbornim anketama. ----------------------------- 3:04 - Trump ima vodstvo od skoro 150 000 glasova na Floridi, dok u Ohiju vodi s više od 50 000 glasova. Osim toga, preuzeo je i blago vodstvo u Sjevernoj Karolini. Na Floridi je prebrojano 91 posto glasova, ali se još čeka jedan velik i važan "demokratski okrug", u Sjevernoj Karolini prebrojano je 69 posto glasova, a u Ohiju 40 posto. ----------------------------- 3:00 - Nakon 37 posto prebrojanih glasova, Ohio je potpuno izjednačen između Trumpa i Clinton.  Istovremeno prema projekcijama CNN-a Clinton osvaja državu New York, dok Trump osvaja Kansas, Nebrasku, Wyoming, Sjevernu Dakotu, Južnu Dakotu. Budući da je New York velika država, Hillary je u njoj osvojila više elektora nego Trump u gore navedenih pet država. ----------------------------- 2:55 - Uskoro će se zatvoriti birališta u 14 različitih država, većina od kojih je sigurna za nekog od kandidata, s vrlo malo neizvjesnih. Riječ je o državama New York, Wisconsin, Louisiana, Minnesota, Nebraska, Wyoming, Colorado, New Mexico, Arizona. ----------------------------- 2:50 - Prema sadašnjim projekcijama republikanci će zadržati većinu u Kongresu, gdje se bira trećina svih mjesta. ----------------------------- 2:37 - Trump je smanjio prednost Clinton u Sjevernoj Karolini i Ohiju, te preuzeo blago vodstvo u Teksasu. I dalje vodi u Virginiji, ali tamo se tek očekuju glasovi iz okruga u kojima je Clinton veliki favorit.  U Floridi je pak njegova prednost porasla na gotovo 100.000 glasova nakon 91 posto prebrojanih biračkih listića. ----------------------------- 2:28 - Trump diže prednost na Floridi koja nakon 91 posto prebrojanih glasova iznosi više od 60 000 glasova. Iznenađujuće, Clinton vodi u Teksasu nakon 46 posto prebrojanih glasova s prednošću od 1,4 posto glasova!  No, zato i dalje gubi u Virginiji nakon više od 50 posto prebrojanih glasova, što se nije očekivalo. Trump osvaja Južnu Karolinu i Alabamu, objavio je CNN. ----------------------------- 2:20 - I opet promjena na Floridi! Trump nakon 88 posto prebrojanih glasova ima prednost od 14.000 glasova, dok Clinton i dalje drži prednost od skoro 7 posto u Ohiju i Sjevernoj Karolini. ----------------------------- 1:56  - Prema procjenama CNN-a Clinton osvaja Illinois, New Jersey, Massachusetts, Maryland, Rhode Island, Delaware i Washington D.C.. Trump je pak osvojio Oklahomu, Tennessee i Mississippi. Ostale države su i dalje previše neizvjesne da bi se proglasilo pobjednika. Istovremeno, nakon 51 posto prebrojanih glasova Clinton i dalje ima osjetnu prednost u Sjevernoj Karolini, dok je u Floridi nakon 81 posto prebrojanih glasova u blagoj prednost od 1,4 posto nad Trumpom. Također, nakon 27 posto glasova i dalje drži prednost od 6 posto u Ohiju. ----------------------------- 1:56 - Clinton je nakon 72 posto prebrojanih glasova učvrstila vodstvo na Floridi, dok je preuzela vodstvo u Sjevernoj Karolini nakon 36 posto prebrojanih glasova i to s gotovo 6 posto prednosti pred Trumpom. Osim toga nakon 12 posto prebrojanih glasova u Ohiju, još jednoj važnoj i neizvjesnoj državi, Clinton vodi s 52,6 % prema 43,7 % Trumpa. ----------------------------- 1:49 - Opet preokret na Floridi! Nakon 65 posto prebrojanih glasova Clinton ima 49,2 posto glasova, dok Trump ima 47,9 posto glasova.  Nakon prvih rezultata Trump malu prednost u Južnoj Karolini, dok je Sjeverna Karolina gotovo izjednačena. ----------------------------- 1:46 - Florida je i dalje neizvjesna nakon 57 posto prebrojanih glasova, Trump ima prednost od 50,0 posto glasova naprema 47,0 posto za Clinton. Nakon 12 posto prebrojanih glasova u Sjevernoj Karolini, još jednoj važnoj i neizvjesnoj državi, Trump ima prednost od 54,0 posto glasova naprema 43,9 posto za Clinton. ----------------------------- 1:31 - CNN predviđa da će Trump pobijediti u Zapadnoj Virginiji, dok su Ohio i Sjeverna Karolina, dvije države ključne za konačni rezultat, previše neizvjesne da bi se proglasio pobjednik. Trump je zasad osigurao 24 elektora, Clinton ostaje na 3. ----------------------------- 1:24 - Evo koje države trebate posebno pratiti na izborima - zasad se zna da je Trump osvojio Kentucky i Indianu, a Clinton Vermont, ali to se znalo i prije. Ovih 15 država koje su na karti označene kao 'toss-up' (neizvjesne) presudit će pobjednika. Zato je, primjerice, Florida, na kojoj se trenutačno vodi mrtva trka, tako važna... Screenshot/FT   ----------------------------- 1:14 Stižu prvi rezultati iz Floride, jedne od ključnih država čiji bi rezultat mogao odlučiti končani ishod utrke za predsjednika. Na temelju samo 2 posto prebrojanih glasova Trump je bio u vodstvu, osvajao je 58,5 posto glasova, dok je Hillary u prvi mah imala 30,2 posto glasova. No, samo nekoliko minuta poslije stigli su novi rezultati i na temelju 7 posto prebrojanih glasova sve se preokrenulo pa je Hillary prešla u vodstvo s ravno 50, dok je Trump iza nje s 45,3 posto glasova. U međuvremenu se Trump iznova vratio u vodstvo... Ovo je pravi pokazatelj neizvjesnosti utrke u ovoj državi. ----------------------------- 01:00 - Prema prvim procjenama CNN-a Trump će osvojiti države Kentucky i Indianu, dok će Clinton pobijediti u Vermontu. Ovi rezultati su se i očekivali u tim državama koje nisu bile neizvjesne u predizbornim anketama. S druge strane, utrka je previše neizvjesna u Južnoj Karolini i Virginiji. Prema predizbornim anketama Južna Karolina je naginjala Trumpu, a Virginia prema Clinton. Osim toga, i utrka u Georgiji je previše tijesna da bi se proglasio pobjednik prema prvim rezultatima. Prije izbora ta je država naginjala Trumpu. U utrci za Senat, bivši kandidat za republikansku nominaciju za predsjednika, senator Marco Rubio iz Floride, ima veliku prednost u utrci pred demokratskim kandidatom. ----------------------------- 0:56 - Uskoro se zatvaraju birališta u državama Georgia, Virginia, Vermont i South Carolina. Od ovih je država najneizvjesnija Georgia koja naginje prema Trumpu i izlazne ankete iz te države će nam dati prvu sliku odnosa snaga u jednoj od država koje su važne za pobjedu. ----------------------------- 0:52 Poznati statističar koji radi za Republikansku stranku Frank Luntz u seriji objava na Twitteru napisao je kako će, prema informacijama i rezultatima koji su stigli do njega, Hillary Clinton postati predsjednica SAD-a. ----------------------------- 0:51 - Nakon 3 posto prebrojanih glasova u državama Kentucky i Indiani Trump je u velikoj prednosti. U Indiani Trump vodi sa 69,6 posto glasova prema 26,7 za Clinton, dok u Kentuckyju Trump vodi sa 66 posto glasova naprama 29,8 posto za Clinton. Za obje države se očekivalo da ih Trump osvoji te neće biti presudne na ovim izborima. ----------------------------- 0:21 Stižu i prvi rezultati iz Indiane - Trump vodi sa 70,1 posto glasova, dok Hillary osvaja 26,1 posto, no prebrojano je iznimno malo glasova. ----------------------------- 0:10 - Nakon 20.000 prebrojanih glasova u državi Kentucky Donald Trump je u velikoj prednosti, 68,3 posto naprema 28,1 posto za Clinton. No, to je država za koju se očekivalo da će je Trump lakoćom osvojiti, a valja napomenuti da je prebrojan tek 1 posto glasova i iako je izvjesna Trumpova pobjeda, nijedna vodeća američka medijska kuća još ga nije proglasila pobjednikom. ----------------------------- 23:32 - Novi podaci izlaznih anketa prikazuju da je od ukupnog broja birača koji su glasali na sam izborni dan 70 posto njih bilo bijelaca, 12 posto Latinoamerikanaca, 11 posto Afroamerikanaca i 4 posto Amerikanaca koji potječu iz Azije. No, iz CNN-a su naglasili da će se ove brojke sigurno mijenjati tijekom večeri. Važno je napomenuti da su manjinski birači prema svim anketama snažno uz Clinton, dok Trump uživa nešto veću podršku među bijelcima. Osim toga, 42 posto anketiranih birača reklo je da su glasali za nekog kandidata zato jer se snažno slažu s njim, dok je 25 posto reklo da je glasalo za jednog od kandidata jer izrazito ne vole kandidata druge strane. Nadalje, 53 posto ispitanika u anketi ABC Newsa smatra da je Hillary Clinton kvalificrana za predsjednicu Amerika, a 37 posto njih isto misli za Donalda Trumpa. Za Clinton njih 56 posto smatra da posjeduje pravu osobnost i temperament za obavljanje predsjedničke dužnosti, dok za Trumpa to misli 34 posto ispitanika. Prema izlaznim anketama Fox Newsa, 49 posto ispitanika smatra da bi Hillary Clinton najbolje obavljala dužnost vrhovne zapovjednice oružanih snaga, dok 46 posto to smatra za Trumpa. S druge strane, za Trumpa 48 posto ispitanika smatra da bi bolje rješavao ekonomska pitanja, dok 46 posto ispitanika to misli za Hillary. Prema izlaznim anketama uglednog portala Politico Trump ima veliku prednost među bijelim biračima bez sveučilišne diplome, od kojih je čak 65 posto glasalo za njega naprema samo 29 posto za Clinton. S druge strane, Clinton ima osjetnu prednost među biračima mlađim od 30 godina, među kojima je njih 51 posto anketiranih glasalo za nju, a 34 posto za Trumpa. U svim izlaznim anketama velika većina ispitanika izražava općenitu razočaranost i nedostatak optimizma spram oboje kandidata. ----------------------------- 23:23 - Prema izlaznim anketama koje je objavio CNN, birači su se izjasnili koje stvari su im najvažnije kod budućeg predsjednika. Njih 38% reklo je da im je najvažnija promjena, što ide na ruku Trumpu koji se predstavlja kao kandidat promjene i odmaka od establishmenta. No, njih 22 posto je reklo da im je važno iskustvo kandidata, a njih 22 posto je reklo da im je važna dobra prosudba, što su kvalitete koje birači više vežu uz Hillary Clinton. ----------------------------- 22:55 - Donald Trump na Twitteru je napisao kako su predsjednički izbori 'daleko od gotovih'. - Nemojte odustati, i dalje izlazite na glasanje - ovi izbori daleko su od gotovih! Dobro se držimo no ima još puno vremena. Idemo Florida! - napisao je. Inače, bivši predsjednik SAD-a George W. Bush i njegova supruga Laura, prema riječima njihova glasnogovornika, nisu glasali ni za Trumpa ni za Hillary, ali jesu glasali za republikanske kandidate za Kongres. ----------------------------- 22:37 - Prema posljednjim informacijama s birališta, odaziv birača u SAD-u je prilično velik. Oko 23 sata očekuje se i objavljivanje prvih rezultata izlaznih anketa. #ElectionDay Tweets ----------------------------- 22:31 -  Američki državljani hrvatskog porijekla čine s oko pola milijuna birača relativno malu zajednicu, no usprkos tomu i za njihove glasove vodila se bitka do posljednjeg trenutka. Posebno u onim saveznim državama koje nisu čvrsto u rukama bilo republikanskog kandidata Donalda Trumpa bilo demokratske kandidatkinje Hillary Clinton. John Kraljić, odvjetnik i političar iz New Yorka, smatra da se hrvatska zajednica po ponašanju na biračkom mjestu ne razlikuje previše od američke većine. - Ja u svojoj obitelji imam primjer gdje moji roditelji, koji su stariji i konzervativniji, glasuju za Trumpa, a moj dvadesetogodišnji sin je žestoki pobornik Hillary Clinton - kaže Kraljić. OPŠIRNIJE PROČITAJTE OVDJE. ----------------------------- 21:50 - Prema pisanju CNN-a u Sjevernoj Karolini, jednoj od ključnih neizvjesnih država na ovim izborima, manje je ljudi glasalo prije samog dana izbora nego li je to bio slučaj 2012. godine. Budući da su na tim izborima raniji glasači većim dijelom glasali za Obamu, a na sam dan izbora je više ljudi glasalo za republikanskog kandidata Romneya, to znači da Clinton potencijalno nije izgradila dovoljno veliku zalihu glasova pred Trumpom prije samog dana izbora, kad bi Trump mogao dobiti više glasova od nje i nadoknaditi eventulanu prednost koju je Clinton ostvarila glasovima prije samog dana izbora. ----------------------------- 20:35 - Sud u Nevadi odbio je Trumpovu tužbu protiv izbornog povjerenstva jer su prema zakonu svi koji su stali u red prije zatvaranja imali pravo glasovati. ----------------------------- 20:26 - Osnivač WikiLeaksa Julian Assange u utorak je branio odluku o objavljivanju elektroničke pošte izborne kampanje Hillary Clinton te zanijekao bilo kakvu vezu s Rusijom. - Kampanja Hillary Clinton, kada ne širi očite neistine, upire prstom u neimenovane izvore ili se služi spekulativnim i mutnim izjavama iz obavještajne zajednice kako bi nam pripisala opaku lojalnost Rusiji - kazao je Assange. ----------------------------- 20:03 - Stanovnici pacifičke državice Guam izabrali su Hillary Clinton sa 71 posto glasova. Iako su stanovnici Guama američki građani, njihov se glas ne računa jer teritorij nije dio izbornog koledža. No, zanimljivo je to što su stanovnici Guama točno predvidjeli pobjednika izbora svaki put dosad. ----------------------------- 19:42 - Trumpov sin Eric prekršio je zakon tweetnuvši fotografiju ispunjenog glasačkog listića, naravno, u korist svog oca. Kasnije je izbrisao Tweet. Država New York još davne 1890. zabranila je glasačima da drugima pokazuju svoje glasačke listiće.   ----------------------------- 19:26 - CNN javlja kako su dva promatrača na Floridi jutros dobila otkaz jer su narušavali dostojanstvo birača. ----------------------------- 19:11 - Trump je podigao tužbu protiv izbornog povjerenstva okruga Clark u Nevadi jer su biračka mjesta bila otvorena dva sata duže. Naime, birači su za vrijeme zatvaranja birališta još uvijek stajali u redu, te su im ipak dopustili da glasaju. ----------------------------- 19:05 - Direktor FBI-a James Comey, predsjednik Kongresa Paul Ryan,  prva dama Michelle Obama, otac poginuloga američkog vojnika Khizr Khan, Miss Universe 1996. Alicia Machado kao i kardinal Timothy Dolan neki su od ključnih ljudi koji su obilježili predizbornu kampanju. OPŠIRNIJE PROČITAJTE OVDJE. ----------------------------- 18:49 - Predviđanje ishoda američkih izbora na svom je Facebook profilu objavio i ekonomist Vuk Vuković. Prema anketi koju je provodio na blogu Oraclum Intelligence Systemsa, tvrtke čiji je suosnivač, ispada da će novi američki predsjednik ipak biti Donald Trump i to sa 284 elektorskih glasova naspram 254 za Hillary Clinton. OPŠIRNIJE PROČITAJTE OVDJE. ----------------------------- 18:25 - Trump je na Twitteru objavio video u kojem apelira na birače da glasaju. - Glasajte danas! Otiđite na http://vote.gop i pronađite koje je vaše biračko mjesto. Učinit ćemo Ameriku ponovno sjajnom! - napisao je republikanski kandidat.   ----------------------------- 18:05 - Izborna interaktivna karta CNN-a koja se redovito ažurira najnovijim podacima pokazuje da Hillary Clinton ima blagu prednost nad Trumpom. Prema toj karti, 66 elektorskih glasova još nije donijelo odluku. Ono što je vrlo vjerojatno jest da 204 elektorska glasa ide Donaldu Trumpu, dok 268 dobiva Hillary Clinton. Evo što se promijenilo: drugi kongresni okrug Mainea više nije toliko neizvjestan već naginje Trumpu, a isto je i s Ohiom, kao i Utahom. New Hampshire pak više ne naginje Hillary Clinton već je utrka postala neizvjesnija. Da malu prednost ipak ima Clinton javlja i SkyNews. ----------------------------- 17:16 - Na Twitteru se oglasio i Barack Obama koji potiče Amerikance na glasanje. - Izađite na glasanje - a onda uvjerite svoje prijatelje, obitelj i sve koje znate da glasaju - napisao je Obama. #election2016 Tweets ----------------------------- 17:10 - Donald Trump u pratnji svoje supruge Melanije, kćerke Ivanke i njezinog supruga Jareda Kushnera te zajedničke kćerke Arabelle, glasao je na Manhattanu u New Yorku, a ispred njegovog glasačkog mjesta okupila se nekolicina nezadovoljnika koji su uzvikivali 'New York te mrzi. Prije nego li je glasao, kazao je kako je vrlo uzbuđen i kako postoji 'ogroman entuzijazam'. - Vidjet ćemo što će se desiti. Izgleda dobro. Ovog trena izgleda jako dobro. Biti će to zanimljiv dan - rekao je Trump.  Novinarima, međutim, nije propustio  zafrkantski dobaciti da mu je današnje glasovanje bio 'težak izbor'.   REUTERS Donald Trump uhvaćen je kako viri u glasački listić svoje supruge Melanije Trump što su odmah primijetili i korisnici društvenih mreža te komentirali kako ni vlastitoj supruzi ne vjeruje. ----------------------------- 17:00 - Ova će kampanja biti zapamćena kao jedna od najprljavijih i najgrubljih, kao sukob dvoje protivnika, od kojih jednog, Trumpa, nije voljela njegova stranka, a drugog, Clinton, nisu voljeli njezini birači. ANALIZU JUTARNJEG PROČITAJTE OVDJE. GRAPHIC NEWS/Reuters   ----------------------------- 16:32 - Dvije mlade žene ujurile su u utorak rano ujutro na glasačko mjesto na Manhattanu kako bi prosvjedovale protiv republikanskog kandidata strgnuvši sa sebe majice i otkrivši poruku na golim grudima namijenjenu Trumpu. - Trump, zgrabi svoja mu** - pisalo je crnom bojom na jednoj od aktivistica Femena koje su prilikom ulaska u gimnaziju uzvikivale 'Zgrabi svoja mu**, odbij od mojih si**'.   Cijela buna potrajala je ravno 30 sekundi dok ih se nisu dočepali pripadnici sigurnosnih službi i policija koja je djevojke uhitila. ----------------------------- 15:56  - Iako još nije glasao, javio se i Donald Trump: 'Ako ne pobijedim, smatrat ću to ogromnim gubitkom vremena, energije i novca". ----------------------------- 14:35 - Demokratska kandidatkinja Hillary Clinton dobila je vjetar u leđa nakon što su prvi podaci s birališta pokazali rekordan odaziv latinoamerikanaca. Radi se o povijesno najvećem postotku latino glasača, koje je Trump, čini se, potaknuo na glasanje svojom anti-useljeničkom retorikom, javlja The Guardian. --------------------------- 14:20 - Donald Trump Jr. na Twitteru je stao u obranu svog oca. - Mog oca nitko neće kupiti, nitko ga ne može kupiti i borit će se za tebe, američki narode! Drago mi je vidjeti kako po prvi put glasači svih godina glasaju za Trumpa! Ovo je pokret! - napisao je Trump mlađi. ----------------------- 14:00 - Hillary Clinton je obavila svoju građansku dužnost u svom rodnom gradu Chappaquai u državi New York nakon čega je kazala kako je 'nevjerojatno sretna'. - Znam koliku odgovornost ovo nosi i toliko ljudi računa na pozitivan ishod ovih izbora koji toliko znače za našu zemlju. I ja ću učiniti sve da pobijedim - kazala je Hillary koja je na glasanje stigla u pratnji svog supruga Billa Clintona.   REUTERS   ----------------------- Kampanja je završila, Amerika danas bira. Ono što se već zna jest da smo svi, cijeli svijet, gledali jednu od najburnijih i najprljavijih kampanja, a završit će ili povijesnim izborom prve žene na čelo SAD-a ili neočekivanim dolaskom na vlast njujorškoga nekretninskog tajkuna i reality zvijezde čiju je kampanju dočekao podsmijeh, Donalda Trumpa. Gledajući finale rasporeda američkih predsjedničkih kandidata i u kojim su državama proveli posljednje sate uoči dana odluke, kao jedan od ključeva za pobjedu na američkim izborima 2016. otkriva se radnička Amerika. Glavna zvijezda posljednjega dana moglo bi se reći da je bila Pennsylvania, odnosni njezin glavni grad Philadelphia. Tu saveznu državu za vikend su pohodile kćeri dvoje kandidata, Chelsea Clinton i Ivanka Trump.   Hillary Clinton u Philadelphiji je bila u subotu, dijeleći pozornicu s pop-zvijezdom Katy Perry. Jučer su joj se tamo u završnici trebali pridružiti njezin suprug Bill Clinton, bivši predsjednik, i aktualni predsjednički par Obama te glazbena zvijezda obične Amerike Bruce Springsteen. Clinton je jučer trebala posjetiti i Michigan i Sjevernu Karolinu, dok su se članovi njezine ekipe rastrčali po neizvjesnim saveznim državama od New Hampshirea do Colorada. Donald Trump za kraj je ostavio, za poneke malo neočekivano, države tradicionalno naklonjene demokratima. Osim Pennsylvanije, bio je u Michiganu i New Hampshireu, koji desetljećima nisu glasali za Republikansku stranku.   Trumpov put prema pobjedi - osvajanju 270 elektorskih glasova - mnogo je teži. Ako želi postati predsjednik, mora osvojiti New Hampshire isto kao i Floridu, Iowu, Ohio, Sjevernu Karolinu te dijelove Mainea i Nebraske, a također i države tradicionalno naklonjene republikancima koje su 2012. izabrale republikanca Mitta Romneyja. Posljednji dan počeo je pojavljivanjem na Floridi, u saveznoj državi koja mu je ključna za pobjedu, a izostavio je države poput Ohija u kojoj je prema anketama izjednačen s Clinton.   Je li riječ o političkom instinktu ili jednostavno nema druge opcije, nije posve sigurno, ali poruka koju time šalje jest da jako računa na tzv. Reaganove demokrate, sindikate i tradicionalne republikance koji su se pokazali plodnim tlom za njegove poruke osiromašenoj srednjoj klasi. Kampanja je posljednjih 48 sati bila jednako žestoka kao što je u slučaju 2016. bila od prvoga dana. Mediji su mnogo citirali Baracka Obamu koji je, govoreći na skupu podrške Hillary Clinton na Floridi, upozorio na prevelike rupe u Trumpovu karakteru da bi mu se dalo u ruku nuklearno oružje. Obama je to učinio na duhovit način, osvrnuvši se na novinska izvješća da su voditelji Trumpove kampanje zabranili svom predsjedničkom kandidatu pristup omiljenoj društvenoj mreži Twitter kako bi spriječili da u samom finalu uništi sav njihov trud. “Tako mu malo vjeruju i toliko su zabrinuti da su mu posljednja dva dana kampanje zabranili pristup mreži”, rekao je Obama. “Ako mu se ne može vjerovati s Twitterom, kako se onda može za nuklearne kodove”, upitao se Obama. Trumpovi tvitovi na društvenoj mreži zaista su neobično suzdržani proteklih dana, no vlasnik računa nije.   Trump je koristio posljednje skupove kako bi još jednom istaknuo svoju radikalnu, ksenofobnu poruku i posijao strah i paranoju kojom je počeo kampanju prije više od godinu dana. Nedjelju je proveo u Minnesoti, stavljajući u prvi plan poruku upozorenja zbog opasnosti koja, istaknuo je, građanima prijeti od somalijske zajednice u Minneapolisu, ionako snažno segregiranom glavnom gradu te savezne države. “Vi koji živite ovdje, iz prve ruke vidite probleme koje je prouzročila loša imigracijska kontrola. Velik broj izbjeglica iz Somalije došao je u vašu zemlju bez vašeg znanja i dozvole, a dio njih se priključuje Islamskoj državi”, rekao je Trump. Na strah i izazivanje podjela u društvu igrao je i u Michiganu kojem je poručio da njegova administracija neće primati izbjeglice bez prethodne dozvole lokalne zajednice. Clinton je u završnicu ušla osnažena objavom FBI-a da njezini novi e-mailovi pronađeni na suradničinu računalu pokazuju kako nema temelja za njezino kazneno gonjenje. Objava 11 dana prije izbora da se protiv nje obnavlja istraga zaljuljala je njezinu kampanju, ali joj je sada dala vjetar u leđa za posljednju bitku. Trump je, s druge strane, takav razvoj situacije nazvao novim dokazom njegove tvrdnje da su izbori namješteni. “Clinton štiti pokvareni sustav”, ustvrdio je Trump koji je podsjećao da FBI i dalje vodi istragu njezine zaklade Clinton. I pretposljednjeg su dana kampanje u javnost curjele - ili bile plasirane - informacije o korumpiranosti rada te zaklade, odnosno da se suprug Chelsea Clinton nepošteno koristio zakladom. Rezultati ranoga glasanja pokazuju da je Clinton bila uspješnija u motiviranju svojih glasača da iziđu na rano glasanje. Dobar znak za nju je velik odaziv Hispanaca kada su već, kako se čini, podbacili njezini afroamerički glasači, a kandidati nisu popularni među mladima. “Kucnuo je trenutak da Amerika donese pravdu”, poručio je Trump, a Clinton je u govoru pred svojim pristašama istaknula kako je ovo vrijeme kada Amerikanci moraju razmisliti u kojem smjeru žele krenuti. “Mi nismo on”, poručila je u najnovijem reklamnom spotu kojim se obratila Amerikancima.