Turska neće dopustiti nizozemskom veleposlaniku da se vrati u Ankaru sve dok njegova zemlja ne dopusti održavanje skupova turskih političara koji vode referendumsku kampanju, izjavio je u ponedjeljak zamjenik turskog premijera. Numan Kurtulmus je nakon sjednice vlade kazao da Turska prekida politički dijalog s Nizozemskom na visokoj razini, nakon odluke vlade te zemlje da zabrani da dva turska ministra održe skupove na nizozemskom teritoriju. - Odlučeno je da, sve dok se ne ispuni ono što smo rekli, nizozemskom veleposlaniku neće biti dopušteno da se vrati - rekao je Kurtulmus na konferenciji za novinare. Nizozemski veleposlanik trenutačno se nalazi izvan Turske, a njegove dužnosti obavlja otpravnik poslova. Kurtulmus je dodao da Ankara također zatvara zračni prostor za nizozemske diplomate sve dok Nizozemska ne ispuni turske zahtjeve. Turski predsjednik Recep Tayyip Erdogan u ponedjeljak je Nizozemskoj zaprijetio diplomatskim sankcijama i poručio da će se zbog zabrane turskim ministrima da održe govore na skupovima turske dijaspore, obratiti Europskom sudu za ljudska prava. U govoru koji je prenosila televizija, Erdogan je također optužio Njemačku za 'nemilosrdnu' potporu terorizmu. Erdogana je razljutila odluka Nizozemske i Njemačke da zabrane održavanja izbornih mitinga na kojim su turski ministri trebali motivirati tursku dijasporu u Europi da glasa za ustavne promjene na referendumu 16. travnja kojim predsjednik Erdogan želi proširiti predsjedničke ovlasti. Erdogan ih je zbog te odluke 'počastio' riječima da su nacisti i fašisti. Njemačka kancelarka Angela Merkel Erdoganove je optužbe nazvala apsurdnima, a njezin je glasnogovornik kazao da ona nema namjeru sudjelovati u tim provokacijama.