Hrvatski novinari i publicisti (HNiP) pozivaju Ministarstvo kulture RH i Vladu RH da slijedom svojih nadležnosti i temeljem Zakona o HINA-i žurno provjere postupanje čelništva HINA-e: Upravnog vijeća, ravnateljice i glavnog urednika Hine, a vezano uz informacije dobivene od članova HNiPa da se u HINA-i provodi cenzura, odnosno političko pogodovanje neobjavljivanjem informacija važnih za javnost, stoji u priopćenju HNiP-a. Indicije da se u HINA-i provodi cenzura pojavile su se na temelju činjenice da je netko zaustavio objavljivanje teksta o tome da bivša tvrtka Dijane Šucbah Mrsić, (inače supruge istaknutog člana SDP-a i bivšeg ministra Miranda Mrsića), Hrvatskom zavodu za zdravstveno osiguranje duguje više od 10,6 milijuna kuna. Taj tekst napisan je i predložen za objavu 7. 9. 2016., ali je objavljen tek 18. rujna, tj. nakon prijevremenih izbora za Sabor.  S obzirom da je HINA javni servis kojega plaćaju svi hrvatski porezni obveznici, držimo da je Vlada i Ministarstvo kulture RH kao nadležna instanca dužno provjeriti, jesu li točni navodi djelatnika HINA-e prema kojima je objavljivanje teksta prije parlamentarnih izbora zaustavio glavni urednik HINA-e po nalogu ravnateljice, uz neslužbeno obrazloženje da bi "objavljivanje takvog teksta bilo neetično prema Mirandu Mrsiću koji je kandidat na listi Narodne koalicije". Sve to valja službeno provjeriti tim više jer se prvi tekst, čije je emitiranje naprasno zaustavljeno, u svim bitnim i relevantnim činjenicama i izvorima uopće ne razlikuje od kasnije objavljene verzije, a što se dogodilo nakon provedenih izbora, tek 18. rujna. HNiP također smatra nužnim za slobodu novinarstva u RH, dobiti i mišljenje o načinu rada sadašnjega uredništva i ravnateljstva HINA-e, odnosno tražimo odgovore na pitanja: 1. zašto više od dva tjedna HINA-ini novinari i urednici nisu dobili zatraženu službenu informaciju zbog čega je tekst zaustavljen ako je sadržavao sve bitne informacije i izvore,  2. je li na djelu bila klasična cenzura ili je posrijedi nešto drugo. Ministarstvu kulture RH, Vladi RH te svekolikoj hrvatskoj javnosti skrećemo pozornost na članak 5. Zakona o HINA-i u kojem uz ostalo stoji da "HINA djeluje po načelima neovisnoga, nepristranog i profesionalnoga novinsko-agencijskog izvještavanja" i da ne smije biti izložena bilo kakvim utjecajima koji bi mogli ugroziti točnost, objektivnost ili vjerodostojnost njezinih informacija. HINA ne smije, faktički ili pravno, doći pod vla-sničku ili drugu interesnu kontrolu neke ideološke, političke ili ekonomske skupine".  Isto tako u članku 7. stoji da se javnost rada HINA-e ostvaruje posebno putem obveze HINA-a da pravodobno i istinito obavještava javnost o obavljanju svoje djelatnosti. Za javnost rada HINA-e odgovoran je njen ravnatelj/ica. HNiP očekuje da Minstarstvo kulture RH postupi u skladu sa svojim nadležnostima i poduzme odgovarajuće mjere, stoji u priopćenju HNiP-a. >> Tvrtka Mrsićeve supruge duguje HZZO-u 10,6 milijuna kuna, riješit će to nagodbom? 