- Nakon odluke Ustavnog suda ovo je sasvim logičan ishod arbitraže. Očekivano je, ni najveći optimisti nisu mislili da će međunarodni arbitri drugačije odlučiti - kazao je predsjednik Županijskog suda u Zagrebu Ivan Turudić koji je donio osuđujuću presudu protiv bivšeg premijera Ive Sanadera optuženog da je za deset milijuna eura mita upravljanje Inom prepustio mađarskome MOL-u. Tu je Turudićevu presudu potvrdio Vrhovni sud, no bivši saziv Ustavnog suda s Jasnom Omejec na čelu srušio je presudu. - Odluka Ustavnog suda je instancijska, nakon nje više nema presipitivanja i odlučivanja, a Ustavni sud se u ovome slučaju postavio na mjesto i preuzeo ulogu Vrhovnog suda - kazao je Turudić. Predsjednik zagrebačkog Županijskog suda postavlja još jedno pitanje. Podsjeća da je prije intervencije Ustavnog suda osuđujuća presuda Sanaderu bila godinu dana pravomoćna i pita zašto Državno odvjetništvo u tih godinu dana nije učinilo apsolutno ništa da pred hrvatskim sudovima podigne tužbu za poništenje međudioničarskog ugovora kojim su se upravljačka prava nad Inom predala MOL-u. - Imali su godinu dana i mogli su pokrenuti postupak - kazao je Turudić.