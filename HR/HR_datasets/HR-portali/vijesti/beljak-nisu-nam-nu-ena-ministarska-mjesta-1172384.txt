SDP-ovi kandidati za koprivničko-križevačkog župana Slavko Tucaković i gradonačelnika Koprivnice Mišel Jakšić, čiju kandidaturu podupiru HSS, HNS, HSU i Laburisti, iskazali su danas zabrinutost zbog Vladine odluke da se projekt Regionalnog odlagališta otpada Piškornica širi za još dvije županije koje bi tu trebale odlagati svoj otpad. Vlada je na sjednici u četvrtak odlučila da će se nadomak Koprivnice dovoziti otpad iz Koprivničko-križevačke, Varaždinske, Krapinsko-zagorske i Međimurske županije te odsad i iz Bjelovarsko-bilogorske i Virovitičko-podravske županije. "Nikoga od nas iz lokalne samouprave o tome se nije pitalo, a župan Darko Koren od svega danas pere ruke i govori da to nije njegova odgovornost, iako mu je to bio glavni predizborni projekt", rekao je Jakšić na konferenciji za novinare održanoj u središtu Koprivnice. Zabrinutost Vladinom odlukom iskazao je i Tucaković, koji je ustvrdio kako će drugi krug izbora biti svojevrsni referendum na kojem će se odlučivati "želimo li novo brdo smeća i ekološku bombu u središtu županije ili bolju budućnost za našu djecu". Beljak razgovarao s premijerom Dvojicu kandidata došao je podržati predsjednik HSS-a Krešo Beljak, kojega su novinari pitali koja su ministarska mjesta ponuđena njegovoj stranci da bi s HDZ-om oformio parlamentarnu većinu. "Apsolutno nam ništa nije nuđeno. Najstarija smo politička stranka, nismo amateri i znamo gdje nam je mjesto, a sve što se događa u državi isključiva je odgovornost HDZ-a i Mosta. Neka se bakću bez nas", rekao je Beljak i potvrdio da je razgovarao s premijerom Andrejom Plenkovićem. "Razgovarat ću još i treba sa svima razgovarati. Ali, jedno je razgovarati, a drugo je pregovarati. Dogovora tu, što se tiče HSS-a, nema", ustvrdio je bio Beljak.