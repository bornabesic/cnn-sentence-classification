Američka vojska bacila je ogromnu bombu u Afganistanu, tvrde američki vojni dužnosnici koji imaju izravno saznanje o misiji, javlja CNN. Naziva GBU-43/B 'Massive Ordnance Air Blast Bomb', nadimka 'MOAB', bačena je u 19 sati u četvrtak po lokalnom vremenu. 'MOAB' je poznatija i pod nazivom 'majka svih bombi'. Riječ je o bombi teškoj gotovo 10 tona, koja je navođena GPS-om. To je najsnažnija američka nenuklearna bomba.  Prema vojnim izvorima, bomba je izbačena iz zrakoplova MC-130, kojim upravlja zapovjedništvo specijalnih operacija američkih zračnih snaga. Glasnogovornik Bijele kuće Sean Spicer svoje je svakodnevno obraćanje o aktualnim vijestima u četvrtak započeo informacijama o tom oružju, te je rekao kako je SAD "ciljao na sustave tunela i spilja koji su borcima Islamske države omogućavali da se slobodno kreću, te im olakšavali da napadaju američke vojne savjetnike i afganistansku vojsku u tom području".  Prošlog je tjedna u istom okrugu ubijen američki vojnik kojeg je pogodila bomba dok je provodio operaciju protiv Islamske države.  "SAD ozbiljno shvaća borbu protiv IS-a, a kako bi porazili tu skupinu moramo im oduzeti operativni prostor, što smo i učinili", naglasio je Spicer.  Otkrio je kako je bomba koju je opisao kao "veliko, moćno i precizno navođeno" oružje bačena u oko 19 sati po lokalnom vremenu, te da je SAD poduzeo sve potrebne mjere kako bi izbjegao stradanje civila i kolateralnu štetu.  Zeleno svjetlo za bacanje masivne bombe dao je general John Nicholson, zapovjednik američkih snaga u Afganistanu.  Bio je to prvi put da je SAD upotrijebio bombu te veličine u sukobu, otkrio je glasnogovornik Pentagona Adam Stump.  Sigurnosna situacija u Afganistanu i dalje je neizvjesna. Brojne militantne skupine bore se za teritorij nakon više od 15 godina od američke invazije kojom je zbačena talibanska vlada.  Američki dužnosnici prenose kako obavještajne informacije sugeriraju da su militanti Islamske države u Afganistanu smješteni većinom u Nangarharu i susjednoj provinciji Kunar. Američki dužnosnici procjenjuju da se u toj srednjoazijskoj državi nalazi oko 700 boraca Islamske države, dok Kabul smatra da ih je oko 1500.  Protiv Islamske države bore se i afganistanski Talibani koji paralelno pokušavaju i zbaciti vladu u Kabulu koju podržava SAD.  >> S 19 otišla u misiju u Afganistan, a danas pažnju plijeni golišavim fotografijama