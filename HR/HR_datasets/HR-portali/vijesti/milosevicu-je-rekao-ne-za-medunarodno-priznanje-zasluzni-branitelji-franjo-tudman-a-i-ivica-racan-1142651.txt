U Pomorskome i povijesnom muzeju Hrvatskog primorja u ponedjeljak je u organizaciji Grada Rijeke i Primorsko-goranske županije održana svečana akademija u povodu 25. obljetnice međunarodnog priznanja Hrvatske, a župan Zlatko Komadina tom je prigodom rekao da su za obranu i priznanje zaslužni branitelji, tadašnji državni vrh, prvi predsjednik Franjo Tuđman te Ivica Račan, koji je "Slobodanu Miloševiću rekao ne". Riječki gradonačelnik Vojko Obersnel istaknuo je da je u Rijeci na početku rata, "iako je bila potencijalna uništavajuća buktinja", mudrošću tadašnjih odgovornih osoba i zahvaljujući potpori stanovništva, izbjegnuta katastrofa te je grad, uz širu okolicu, postao logistička baza za obranu Hrvatske te središte za smještaj prognanika.   Rijeka je tada pokazala jedinstvo, snagu i odlučnost u pružanju otpora, uz odaziv na mobilizaciju veći od 95 posto, dodao je. Nužno je zadržati trajan spomen na poginule branitelje i zahvalnost njima "sve dok smo svjesni njihove žrtve i nastavljamo graditi državu i ovaj kraj na temeljima koje su postavili branitelji", istaknuo je Obersnel. Primorsko-goranski župan Zlatko Komadina rekao je da za obranu i međunarodno priznanje Hrvatske treba odati priznanje braniteljima, tadašnjim državnim čelnicima i prvome hrvatskom predsjedniku Franji Tuđmanu te predsjedniku SDP-a Ivici Račanu koji je, kako je rekao, "Slobodanu Miloševiću rekao ne". Međunarodnoj zajednici koja je priznala novu državu također treba odati priznanje. No, u prošlom razdoblju od 25 godina učinjene su mnoge pogreške i nisu se uvijek donosile najmudrije političke odluke, što je zemlju usporilo u gospodarskome i društvenom razvoju, ocijenio  je župan te dodao kako se to ponajprije odnosi na procese pretvorbe i privatizacije društvenog vlasništva s elementima kriminala.   Danas ne možemo biti zadovoljni prevelikom nezaposlenošću te je obveza državnog vrha da osigura uvjete da ljudi imaju posla, a da mladi ne moraju odlaziti u iznozemstvo. Obveza svih nas je da zaustavimo siromaštvo, osiguramo gospodarski razvoj i dostojanstven život svih stanovnika, i to kao prije 25 godina kad smo pokazali jedinstvo i odlučnost, istaknuo je Komadina. >> Bernardić: Odluku o kandidatu za zagrebačkog gradonačelnika donijet će gradska organizacija 