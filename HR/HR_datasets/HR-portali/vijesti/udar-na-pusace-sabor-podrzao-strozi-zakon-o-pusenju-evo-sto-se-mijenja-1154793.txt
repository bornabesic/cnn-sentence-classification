Vladajući i oporba podržali su u srijedu u Saboru prijedlog zakona o ograničavanju uporabe duhanskih i srodnih proizvoda, zbog čijeg kašnjenja su Hrvatskoj prijetile sankcije EU, a kojim se, uz ostalo, e-cigarete izjednačuju s ostalim duhanskim proizvodima, te su se založili za strože kazne za prekršitelje i veće trošarine za cigarete. Predstavljajući zakonski prijedlog, ministar zdravstva Milan Kujundžić pojasnio je kako se njime zabranjuje stavljanje na tržište duhanskih proizvoda sa svojstvenom aromom, te uvodi novi način označavanja duhanskih proizvoda u obliku zdravstvenih upozorenja i štetnosti duhanskih proizvoda. Značajnija novost u ovom zakonskom prijedlogu je da se ujednačava postupanje prema e-cigaretama  i spremnicima koji sadrže nikotin s ostalim duhanskim proizvodima, te zabranjuje pušenje i konzumiranje svih vrsta e-cigareta u prostorima u kojima pušenje nije dopušteno. U Hrvatskoj puši preko 30 posto odraslih, na bolesti povezane s pušenjem godišnje se izdvaja više od 1,5 milijardi kuna iz zdravstvenog budžeta, a Hrvatska se nalazi na 23. mjestu od 182 zemlje po broju popušenih cigareta godišnje, upozorio je Željko Reiner (Klub zastupnika HDZ). "S time nitko ne može biti zadovoljan", kazao je Reiner navodeći da primjerice u Velikoj Britaniji puši 19 posto odraslih, a u Švedskoj oko 11 posto. Reiner smatra da je ovaj zakonski prijedlog korak prema smanjenju broj pušača u Hrvatskoj ali da također treba razmisliti i o povećanju trošarina za cigarete. "Istraživanje Svjetske banke pokazalo je da poskupljenje možda neće odbiti pušače, ali će onemogućiti regrutaciju mladih", rekao je . Pooštravanje mjera protiv pušenja ali i povećanje trošarina podržao je i Joško Klisović (SDP). "Podržavam svaku mjeru Vlade koja je u cilju suzbijanja pušenja. Dosta je bilo maltretiranja nepušača od pušača", kazao je Klisović. Napomenuo je da se duhanski dim osjeti i u saborskim hodnicima te da bi se zakon trebao poštivati i u Saboru. "Više od 9000 ljudi umire godišnje od posljedica pušenja, odnosno svaka peta umrla osoba umrla je od posljedica pušenja", kazala je Ines Strenja Linić (Klub zastupnika Mosta) istaknuvši da su mnoge bolesti povezane s pušenjem i da nikada nije kasno za prestanak konzumiranja duhanskih proizvoda. Sabor sjednicu nastavlja u četvrtak. >> Elektroničke cigarete nisu duhanski proizvod >> Elektronske cigarete mnogo su sigurnije po zdravlje od klasičnh