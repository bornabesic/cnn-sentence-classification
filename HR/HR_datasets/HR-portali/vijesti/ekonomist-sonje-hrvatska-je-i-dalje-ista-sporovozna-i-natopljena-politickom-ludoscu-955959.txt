Foto: FAH  EKONOMIST Velimir Šonje komentirao je rast BDP-a i promjene kreditnog rejtinga Hrvatske. Napisao je na svom Facebooku kako se treba čuvati euforije, te da ne treba zaboraviti da je Hrvatska i dalje ona ista, u EU razmjerima zaostala, sporovozna i političkom ludošću natopljena zemlja.  “Budimo realni, sorry!  Objave o rastu BDP-a (3,4% zadnji kvartal 2016. u odnosu na zadnji kvartal 2015.) i promjenama rejtinga (Moody's je jučer objavio da izgledi više nisu negativni nego stabilni) neke ljude potiču na ushićenje. Načitao sam se i naslušao puno nabrijanih objava zadnjih dana.  Međutim, Hrvatska je i dalje ona ista, u EU razmjerima zaostala, sporovozna i političkom ludošću natopljena zemlja u kojoj se svako stršanje, kreativnost, inicijativa i "thinking outside the box" sijeku u korijenu.  Imamo stabilnost u letargiji  Budimo realni. Prvo, Moody's je samo rekao da su nam izgledi stabilni, ne više negativni. Ne prijeti pad rejtinga, nego su stvari stabilne. Kažu da nam je javni dug i dalje latentna prijetnja koja se vidi i kada nam ide dobro. Dakle, imamo stabilnost u letargiji koja je malo prekinuta nekim rastom.  Drugo, rast BDP-a ne govori mnogo kada se gleda u odnosu na razdoblje pred godinu dana. Trenutni momentum BDP-a mjeri se tako da se gleda promjena u odnosu na prethodni kvartal, iz čega se isključe sezonski utjecaji. Kada se stvari tako (ispravno) gledaju, onda se vidi da smo u okviru EU prilično prosječni, dok našoj slavenskoj i baltičkoj "braći", čiji se stupići nalaze u desnom dijelu slike, i dalje možemo samo mahati "pa-pa", i dalje tužno gledajući u njihova leđa. Jedini je problem što to i dalje gotovo nitko ne vidi.  Sorry.”, napisao je Velimir Šonje.