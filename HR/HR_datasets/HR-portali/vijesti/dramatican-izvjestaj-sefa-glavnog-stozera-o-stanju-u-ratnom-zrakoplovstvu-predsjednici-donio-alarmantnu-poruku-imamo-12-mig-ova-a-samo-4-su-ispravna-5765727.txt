Tehnička ispravnost borbenih aviona MiG-21 je dramatična. Od ukupno 12 borbenih aviona, za obavljanje zadaća sposobna su samo četiri - jedan jednosjed i tri dvosjeda, izvijestio je prije nekoliko dana načelnik Glavnog stožera general Milan Šundov predsjednicu Republike i vrhovnu zapovjednicu Kolindu Grabar-Kitarović, doznaje Jutarnji list u visokim vojnim krugovima. Podsjećamo da je predsjednica nedavno javno zatražila detaljniju istragu oko nabave i remonta MiG-ova. Najveći problem su kvarovi koji se svakodnevno pojavljuju na avionima remontiranim u Ukrajini. General Šundov je upozorio predsjednicu da je od srpnja 2015., kada je 12 aviona remontiranih u Ukrajini predano Ratnom zrakoplovstvu, na avionima zabilježeno 300 kvarova! Kako doznajemo, najčešći kvarovi su otkazivanje sustava hidraulike, otkazivanje navigacijske i komunikacijske opreme, istjecanje goriva i istjecanje hidro ulja. Osim toga, u dva navrata se ugasio motor u letu, što se u bivšoj JNA nije dogodilo u 40 godina. Jedan od problema vidio se i prilikom nedavnog posjeta premijera Plenkovića prostoru dežurne pare na Plesu kada je iz podvozja jednog od aviona kapalo ulje ili gorivo. Uz hrvatske vojne tehničare u 91. zrakoplovnoj bazi Pleso je već više od godinu i pol i pet djelatnika zavoda iz Ukrajine s obzirom na to da u skladu s odredbama Ugovora o remontu jamstveni rok još traje te i oni bezuspješno pokušavaju avione dovesti u ispravno stanje. Jutarnjem listu je potvrđeno da je prije desetak dana prilikom uzlijetanja na jednom od aviona otkazala hidraulika. Pilot se ipak uspio spustiti i tom je prilikom otvorio padobran aviona kako bi se što brže i sigurnije zaustavio. Prema riječima naših sugovornika, Hrvatska je još u stanju obavljati nadzor svog zračnog prostora, ali je pitanje do kada. U svakom slučaju, Ratno zrakoplovstvo nije operativno spremno izvršiti sve zadaće koje se postavljaju pred njega. “Ovo je prava noćna mora. Ne samo da je ugrožena nacionalna sigurnost nego se dovodi u pitanje i sigurnost naših pilota”, rekao je za Jutarnji list sugovornik upoznat sa situacijom. Stoga se već razmatra rezervna varijanta - dogovor s nekom članicom NATO saveza koja bi u slučaju potrebe obavljala nadzor zračnog prostora Hrvatske. U ovom trenutku gotovo je nemoguće pretpostaviti kakve će odluke donijeti državni i vojni vrh. Načelnik Glavnog stožera o stanju je izvijestio predsjednicu Republike, a isto bi trebao učiniti ministar obrane prema premijeru Andreju Plenkoviću. Ovakvo dramatično stanje u borbenom zrakoplovstvu trebalo bi rezultirati održavanjem sjednice Vijeća za obranu na kojoj bi se donijeli određeni zaključci o zaštiti svog zračnog prostora do nabave nove borbene eskadrile. Prema saznanjima Jutarnjeg lista, uz dramatično tehničko stanje borbenih aviona, Vojna policija i dalje intenzivno provodi istragu o tome na koji je način proveden remont aviona u Ukrajini. Vojna policija je podnijela izvještaj ministru obrane koji ukazuje na brojne sumnjive radnje tijekom remonta, o kojima je Jutarnji list pisao još prije godinu dana. Istraga o kupnji 5 i remontu 12 MiG-ova otvorena je prošle godine upravo zbog neprestanih kvarova na tek remontiranim avionima. Istragu je pokrenula Vojna policija, a potom je sva dokumentacija predana Državnom odvjetništvu i USKOK-u koji zajednički pokušavaju utvrditi kakve je MiG-ove Hrvatska zapravo kupila i remontirala za 132,9 milijuna kuna. Prema neslužbenim informacijama, posebno je sumnjiva dokumentacija za pet aviona koje je Hrvatska kupila od Ukrajine. Još ranije je utvrđeno da četiri avionska trupa koja je ukrajinski zavod Ukrspecexport ugradio u MiG-ove 21 i kao remontirane ih prodao Hrvatskoj nemaju resurse za još 850 sati naleta, na koliko su deklarirani. Istragom je također utvrđeno da su motori u dva od pet kupljenih aviona nepoznatog porijekla i serijski brojevi ne odgovaraju brojevima koji su navedeni u popratnoj dokumentaciji. Za njih nije poznato koliki su im resursi, koliko su stari, koliko su imali sati naleta. Dokumentacija ne odgovara ni ugrađenim krilima koja su porijeklom iz Alžira. Zbog davanja i primanja 10.000 eura mita tijekom natječaja za remont MiG-ova Županijski sud u Zagrebu potvrdio je optužnice protiv člana tehničkog povjerenstva MORH-a, bojnika Ivana Čovića i Ivice Josipovića, vlasnika poduzeća Aeropartner i zastupnika ukrajinske tvrtke Ukrspecexport za Hrvatsku i BiH koji je posredovao u ugovaranju posla remonta MiG-ova za ukrajinski zavod. Obojica su priznala krivnju, no sadašnje istrage ukazuju da bi odgovornih za ovako loš remont moglo biti još. Čeka se odluka o novoj eskadriliU Uredu predsjednice nisu imali službeni komentar o sastanku načelnika Glavnog stožera i predsjednice Republike i njihovu razgovoru o stanju borbenog zrakoplovstva. No, kako neslužbeno saznajemo, predsjednica neće dopustiti da se dovedu u pitanje i riskiraju ljudski životi ni u zraku, ni na zemlji. Ova jasna poruka samo pokazuje da je vrhovna zapovjednica odlučna da se okonča ova dramatična situacija s borbenim avionima prije nego što postane tragična. S obzirom na stanje borbenog zrakoplovstva, državni i vojni vrh mora što prije donijeti odluku o sudbini borbenog zrakoplovstva. Stručno povjerenstvo nedavno je ministru obrane predalo svoj zaključak da Hrvatska mora zadržati sposobnost borbenog zrakoplovstva i krenuti u nabavu eskadrile aviona. Sada su na redu Vlada i Ured predsjednice da donesu svoje odluke, što bi se, prema najavama, trebalo dogoditi do kraja godine.