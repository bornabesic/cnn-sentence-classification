Tko je i zašto napao Krešimira Bubala, bivšeg HDSSB-ovog gradonačelnika Osijeka, još je uvijek nepoznanica. Zagrebačka policija tek je šturo priopćila da je Bubalo napadnut 28. prosinca u 7.40 pred zgradom u Ulici Ladislava Šabana u Sesvetama. Dočekala su ga dvojica za sada nepoznatih napadača, koji su ga izudarali, kaže policija, metalnim predmetom. Osim metalnim predmetom, najvjerojatnije nekakvom šipkom, udarali su ga rukama i nogama, a Bubalo se suprotstavio napadačima. Uspio im je oteti šipku te je glavu od udaraca štitio torbom. Napadači su nakon toga pobjegli, a Bubalo je prevezen u bolnicu gdje je ustanovljeno da je lakše ozlijeđen. Zadobio je kontuzije i oguljotine. S obzirom na to da policija nije priopćila kako izgledaju Bubalovi napadači, nije jasno je li on u tom metežu kada je napadnut uspio vidjeti neki detalj koji bi policiji trebao pomoći oko pronalaska počinitelja. On se inače povukao iz politike te je zaposlen u Pevecu gdje radi kao član uprave. Napad se dogodio dok je išao na posao, a tijekom istrage, policija će sigurno istraživati Bubalov politički, poslovni te privatni život kako bi otkrila napadače i njihov motiv. >> Otkrivamo nove detalje: Bubalo je šipku oteo od napadača, a glavu je štitio torbom >> Krešimir Bubalo, bivši gradonačelnik Osijeka, pretučen u Zagrebu 