Analiza otpadnih voda u preko 50 europskih gradova i 18 europskih zemalja provedena u ožujku ove godine pokazala je kako je Zagreb jedan od vodećih gradova po pitanju konzumacije droga, posebno kada je u pitanju ecstasy. Od Londona do Nikozije, od Osla do Lisabona, provedenom studijom analiziran je dnevni uzorak otpadnih voda u postrojenjima za pročišćavanje otpadnih voda u razdoblju od jednog tjedna. Analizom otpadnih voda obuhvaćeno je oko 25 milijuna stanovnika diljem Europe u kojoj su pronađeni tragovi amfetamina, kokaina, metamfetamina i ecstasyja (MDMA). Screenshot / EMCDDA   Rezultate je predstavila Score grupa, a radi se o istraživanju najvećeg europskog projekta koji se bavi analizom otpadnih voda na razini cijele Europe u suradnji s Europskim centrom za praćenje droga i ovisnosti o drogama (EMCDDA). ‘Ovo su nažalost poražavajući rezultati za Hrvatsku koji pokazuju kako je problem ovisnosti i konzumacije teških droga još uveliko prisutan, osobito među mlađom populacijom. Ne samo da Vlada RH mora obnoviti Nacionalnu strategiju suzbijanja zlouporabe droga za 2012.-2017. i prestati ignorirati ovaj veliki problem, već svaki kandidat za budućeg gradonačelnika ili gradonačelnicu Grada Zagreba mora u svojoj kampanji detaljno prezentirati Strategiju za borbu protiv konzumacije teških droga’, smatra zastupnik u Europskom parlamentu i član Odbora za okoliš, javno zdravlje i sigurnost hrane Davor Škrlec. Screenshot / EMCDDA   Kad je u pitanju ecstasy, Zagreb je u samom vrhu - na šestom mjestu po konzumaciji, a ispred njega su Eindhoven, Antwerp, Oslo, Utrecht i Zürich. Po konzumaciji kokaina Zagreb se nalazi na 22. mjestu od ispitanih gradova, a po konzumaciji amfetamina (speeda) na 13. mjestu. Jedina droga koja se u našim otpadnim vodama uopće nije pojavila je metamfetamin s kojom u Europi prednjači Bratislava. Detaljne informacije možete pronaći na ovom linku. Screenshot / EMCDDA Screenshot / EMCDDA