Foto: Zarko Basic/PIXSELL DŽEMALU PALOŠU zvanom Kobra, osumnjičenom za ubojstvo 29-godišnjeg Ante Škembera, određen je jednomjesečni istražni zatvor, doznaje se na velikogoričkom Županijskom sudu. >> UBOJSTVO U SLOBOŠTINI Policija otkrila ubojicu: "Nije htio platiti kartu za bus, izbio je sukob..."  >> Za ubojstvo mladića u Sloboštini osumnjičen Merčepovac Kobra Glasnogovornik suda Ante Zeljko Hini je potvrdio da je državno odvjetništvo tražilo da se Paloš zatvori zbog opasnosti od bijega i ponavljanja nedjela, ali mu je istražni zatvor u konačnici određen samo zbog opasnosti od ponavljanja ili počinjenja težeg kaznenog djela.  Tužiteljstvo je ranije potvrdilo da će od suca istrage Županijskog suda u Velikoj Gorici tražiti da se Paloša zatvori tijekom istrage u kojoj je osumnjičen da je nakon svađe u autobusu nožem ubo Škembera koji je u nedjelju pronađen teško ozlijeđen na livadi u novozagrebačkom naselju Sloboština, a od zadobivenih ozljeda je potom umro u bolnici.  Paloš je bio instruktor i osnivač rezervnog sastava MUP-a te je jedno vrijeme bio zapovjednik postrojbe rezervnog sastava MUP-a u Pakračkoj Poljani.  Otkriveni detalji ubojstva  Detalje ubojstva u četvrtak su otkrili županijski državni odvjetnik u Velikoj Gorici Dražen Diklić, privremeni načelnik zagrebačke policije Željko Prša i Antun Čavčić iz Sektora kriminalističke policije.  Kako je pronalazak tijela na Uskrs prijavila slučajna prolaznica, policija isprva nije znala o čemu je riječ, no u vrlo kratkom roku su rekonstruirali posljednji dan preminulog, koristeći se nizom nadzornih kamera.  Kamere iz autobusa su snimile da je ubijeni oko 17.40 sati ušao u gradski autobus te da nije htio kupiti kartu, pa vozač nije želio krenuti. Putnici su negodovali, a u svađu se uključio 60-godišnjak. Među njima je najprije došlo do verbalnog sukoba, a potom i naguravanja, nakon čega su izašli iz autobusa. 60-godišnjak je Škembera tada ubo nožem, a on je ostao na nogama, dok je autobus, zajedno s ubojicom otišao.  U policiji kažu da vozač ni ostali putnici nisu primijetili da je mladić uboden jer je ostao stajati na nogama.  Nije ni znao da je ubio mladića?  Paloš je na svom Facebook profilu dva dana nakon ubojstva objavio snimku iz automobila, na kojoj se vidi kako se vozi autocestom. Pretpostavlja se da Paloš nije ni bio svjestan da je ubio mladića, nego je to saznao iz medija. Potom je otišao u Dalmaciju, gdje ga je policija privela.  "Nisu Alpe, ali jest naš Velebit", napisao je Paloš.