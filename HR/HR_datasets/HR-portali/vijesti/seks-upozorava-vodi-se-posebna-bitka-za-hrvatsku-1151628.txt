Hrvatska se prazni, odumire, Hrvatska se nalazi pred jednim izazovom - vodi se posebna bitka za Hrvatsku - da se sačuva. Egzodus hrvatske mladeži je biblijskih razmjera, upozorio je Vladimir Šeks u HRT-ovoj emisiji 'Iza zavjese'. Istaknuo je kako su hrvatske politike nakon 2000. godine zakazale u 'oživotvorenju Hrvatske kao socijalne države'. Šeks je kazao kako je hrvatska politika pod vodstvom dr. Franje Tuđmana ostvarila ključne i temeljne ciljeve hrvatskog naroda koji se ne smiju relativizirati.  - Hrvatska je izišla iz jugoslavenske tamnice, izišla je iz totalitarnog komunističkog režima, pobijedila u Domovinskom ratu, postala je članica NATO-a i Europske unije. Ostvarene su stoljetne težnje hrvatskog naroda - rekao je Šeks. Na pitanje zašto lustracija nije provedena nakon Oluje, Šeks je kazao kako se Tuđman u to vrijeme državo 'one devize' da je jedno od temelja stvaranja hrvatske države - pomirba zavađenog suprotstavljenog hrvatstva. Rekao je kako je Tuđman u svoje redove uzeo veliki dio aparata bivše Udbe jer je smatrao da je oblik lustracije bio taj da su ti ljudi 'izašli iz okvira, protivili se, ratovali protiv starog režima'. Šeks smatra da danas treba izvesti lustraciju po njemačkom uzoru - prvo treba otvoriti sve arhive iz jugoslavenskoga političkoga režima od  1945. do 1990. godine. U tom smislu dobrom drži odluku premijera Plenkovića koji je najavio osnivanje povjerenstva čije će postojanje predstavljati suočavanje s prošlošću totalitarnih režima.  >> Vladimir Šeks: Najgnjusnija je laž da je Tuđman dijelio BiH s Miloševićem >> Vladimir Šeks bacio u vatru prijatelja Andreja Plenkovića 