Izvršni direktor i bivši predsjednik banke Goldman Sachs Gary Cohn dobio je otpremninu od te banke s Wall Streeta od 85 milijuna dolara u gotovini i isplatama vezanim za dioničke udjele, nakon što je prihvatio ponudu američkog predsjednika Donalda Trumpa za rad u novoj administraciji, Cohn, koji je u prosincu objavio kako odlazi iz Goldman Sachsa kako bi postao voditelj Nacionalnog ekonomskog vijeća (NEC), tijela koje koordinira ekonomsku politiku federalnih agencija, bio je prisiljen prodati svoje dioničarske udjele u banci u cilju izbjegavanja potencijalnog sukoba interesa. Vrijednost tih dionica iznosila je 65 milijuna dolara, a Cohn je isplaćen u gotovini. Cohn je za 2016. primio ukupnu naknadu od 20 milijuna dolara, što je pet posto manje nego u 2015., stoji u izvješću regulatoru. Isplata se sastoji od plaće u iznosu 1,85 milijuna dolara te prihoda od 18,15 milijuna dolara vezanih za dioničke udjele. Poput brojnih starijih direktora i dugogodišnjih partnera, Cohn posjeduje i udjele u privatnim dioničkim i hedge fondovima kojima upravlja Goldman Sachs. Iz banke su kazali kako će otkupiti Cohnove udjele u tim fondovima, no nisu otkrili kolika je njihova vrijednost. Cohn je u 2015. od tih investicija zaradio više od deset milijuna dolara, prema podacima u prošlogodišnjem izvješću o imovini.