Splitski taksisti vozili su u četvrtak trubeći gradskim ulicama od groblja Lovrinca do središta grada prosvjedujući tako protiv, kako tvrde, nelojalne konkurencije, a uoči najavljenog sutrašnjeg sastanka s ministrom prometa Olegom Butkovićem u Zagrebu. Kako se doznaje u udruzi taksista, u petak bi se njihovi predstavnici trebali sastati s ministrom prometa Olegom Butkovićem u Zagrebu, od kojega će tražiti da se zaustave mobilne aplikacije Ubera i Cammea preko kojih građani naručuju željenu vožnju. Taksisti ističu da su razočarani zakonima koji od njih traže da svoje obveze podmiruju na vrijeme, a drugi istodobno izbjegavaju plaćati porez, te dodaju kako su odlučni tome se suprostaviti. Predsjednik Udruge splitskih taksista Lovre Ćatipović kaže kako od ministarstva očekuju da ozbiljno pristupe tom problemu, kako vjeruje kako će sam ministar Oleg Butković stati iza zakona koji je na snazi i učiniti sve da se on primjenjuje. "Uber i Cammeo su nezakoniti jer je zakon jasan kad su u pitanju transferi uz narudžbu i plaćanje vožnje, a tu su i dozvole koje su potrebne da bi se netko bavio taksi prijevozom. Prijevoznici se koriste raznim platformama i tako svjesno krše zakon", rekao je Ćatipović i poručio da taksisti nisu protiv konkurencije, ali su protiv nelojalne konkurencije. Uprava Cammea poslala je večeras pismo medijima u kojima ističe da ta tvrtka posluje u sklopu zakona te da ju je u 13 dana rada u Splitu inspekcija kaznila skidanjem registarskih pločica na 14 vozila i da je provedeno 15 inspekcijskih nadzora. Iz te uprave traže da im mjerodavna tijela javno odgovore zašto se zakon dvostruko tumači i zašto inspekcijskom nadzoru podliježe samo hrvatska tvrtka Cammeo, a ne i američka kompanija Uber. Poručuju da imaju sve kako bi upravljali kompanijom koja će pridonijeti boljem životu građana te istodobno omogućiti stabilna primanja za čak tisuću novih djelatnika.