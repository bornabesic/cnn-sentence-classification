Prvo što Danica Pavlić napravi nakon povratka iz Njemačke, gdje živi i radi, je to da ode do svoga stana u “Muslimanki” u Ulici Frana Galovića, ne bi li se odmorila od puta. Tako je bilo i ovih dana, no Koprivničanki ovaj put nije bilo do odmora jer je shvatila da taj stan više nije njezin. - Vraćam se kući kao i svaki put dosad, uđem u hodnik i vidim ženu i muškarca kako uklanjaju prezime s vrata i govore da je stan sada njihov - kaže nam Danica i objašnjava da je tek od njih doznala da je stan prodan na dražbi. Danica Pavlić kazuje nam da je tek tada doznala da je dugovala 1400 kuna za stambenu pričuvu i da je zbog toga, te naravno, kamata, pokrenuta ovrha nad stanom koji je prodan bez njezina znanja u studenome prošle godine. - Budući da radim i živim u Njemačkoj, ondje imam i bankovne račune. Ovdje nemam pa se nisu mogli naplatiti i zato su prodali jedino što su mogli - moj stan. Ono što mene muči je to što ja cijelo vrijeme nisam imala pojma da sam dužna, niti sam znala za postupak ovrhe, a dolazim u Koprivnicu svaka tri mjeseca - govori Danica, dodavši da sigurno ne bi ostala bez stana zbog tako malog duga da je znala za njega. - U Njemačkoj ne platiš prvi put, evo opomene, drugi put isto, treći put stižu kamate… Ja, ponavljam, nisam uopće imala pojma da sam što dužna. U poštanskom pretincu nisam nalazila nikakve obavijesti - pravda se. Ona je navedeni stan, kaže, kupila 2001. godine, a sporni dug traje navodno od 2011. Ova bivša vlasnica koja se, rekla nam je, osjeća prevarena, u međuvremenu je plaćala pričuvu i režije i nije imala nikakvih problema. Ističe da je i to dokaz da ne bježi od obaveza, ali i da se na uplatama moglo vidjeti da nije iščezla s lica zemlje. Jer, napominje, svi ostali računi su joj stizali na stan u Ulici Frana Galovića, a da su došle opomene, i njih bi platila. Valentino Štefanek / Podravski list   Njezina odvjetnica Sonja Dušić Poljak rekla nam je da je pravosudna priča najvjerojatnije završena, no još se ne misle predati. Tek im ostaje istražiti je li bilo propusta uoči i tijekom ovršnog postupka. - Time se nisam mogla baviti ranije jer sam gospođi dodijeljena kao privremeni zastupnik tek kad je rješenje bilo pravomoćno. Dakle, kad je sve praktički bilo gotovo - ističe odvjetnica Dušić Poljak, navodeći da je u tom smislu sve provedeno po zakonu, no očito zakon ima rupe. Dodajmo i da su u međuvremenu “iskrsnule” čak tri adrese njezine klijentice, jedna u Vinodolskom odvojku, druga, naravno stana u “Muslimanki” na broju 6 u Ulici Frana Galovića te u Saarbrückenu u Njemačkoj. Ako su opomene slali na Vinodolski odvojak, proces bi mogao dobiti novi tijek jer Danica Pavlić ondje ne živi već godinama. Odvjetnica ističe da u trenutku kad je dobila predmet, nije znala tko je Danica Pavlić, niti je bivša vlasnica znala da se vodi postupak protiv nje. Glavni razlog, dodaje, takvog raspleta bilo je to što nitko od mjerodavnih, barem tako tvrde, nije mogao doznati gdje boravi vlasnica stana. - Čudi me, jer više puta je dolazila i odlazila iz Hrvatske, zar na granici nisu mogli detektirati njezine podatke - pita se odvjetnica. Za razliku od suda, odvjetnica je uspjela brzo, ali slučajno doznati njezinu adresu. Međutim, postupak je bio gotov pa to nije moglo utjecati na ishod. Direktor Stambenog servisa Darko Petrić uputio nas je na odvjetnika Servisa Gorana Radišića, koji nam je kazao da je situacija čista i jasna. - Postupak je gotov i nema se tu što reći. Pokušalo se na različite načine doći do bivše vlasnice, no prebivalište nam je bilo nepoznato. To što se ona nije javljala, niti znala za ovakvu naplatu, ne odgađa njezino izvršenje. Druga stvar bila bi da smo znali gdje živi, pretpostavljam da bi možda sve završilo drukčije - objasnio nam je koprivnički odvjetnik Radišić. Daljnja procedura je jasna, napominje odvjetnik Goran Radišić, čim se bivša vlasnica javi sudu da je stigla s podacima, dobit će novac za koji je kupljen stan. Naravno, umanjen za naplaćeni dug i troškove. Kako doznajemo, stan od 36 četvornih metara u središtu Koprivnice prodan je na dražbi za otprilike 20.000 eura. Nova vlasnica stana Ana Marija Međurečan nije htjela davati izjave, kratko je rekla da je stan kupila na dražbi na koju se mogao javiti svatko. Njezina odvjetnica Lidija Rukavina kazala nam je samo da je useljenje njezine klijentice odgođeno jer je stan zaključan i u njega ne može ući. - Na silu ne možemo jer to bi bilo protuzakonito - kaže odvjetnica Rukavina. Stambeni servis: MUP nije imao podatak da je gospođa izvan RHOdvjetnici dobro upućeni u cijeli slučaj uvjeravali su nas jučer da je, na žalost, sve odrađeno prema zakonu, ma kako on bio apsurdan i nedorečen. Istina jest da je dio računa, ali i opomena za neplaćene račune završio i na adresi Vinodolski odvojak, na kojoj Danica Pavlić već godinama ne boravi, ali neke su opomene slane i na adresu u Galovićevoj, gdje je sporni stan. - Pokušana je dostava nekoliko preporučenih pošiljki i gospođa je sigurno u sandučiću pronašla nekoliko žutih papirića. No, nije reagirala. Pokušalo se naplatiti i ovrhom putem računa, ali gospođa takvih računa nije imala u Hrvatskoj. Jedina adresa koju smo dobili od policije je ona u Galovićevoj. Mi nismo mogli znati da je Danica Pavlić u Njemačkoj - otkrivaju u Stambenom servisu. Kako neslužbeno doznajemo, gospoća Pavlić, nakon odlaska u inozmestvo, nije prijavila boravište u Njemačkoj, pa policija nije imala tu aderu. I to je dovelo do toga da joj je stan na dražbi prodan za dvije trećine vrijednosti. (R.M.)