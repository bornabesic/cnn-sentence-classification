Tenzije između Nizozemske i Turske se ne smiruju. Naprotiv, prešle su u jednu novu fazu, u kojoj se Srebrenica počela koristiti u političke razmirice, a samim tim i vrijeđati srebreničke žrtve. Turski predsjednik Recep Tayyip Erdogan kazao je da je poznato kako se Nizozemska odnosi prema civilizaciji i moralu kroz njenu ulogu u genocidu u Srebrenici. Prethodno se u diplomatski rat dvije države uključio i dopisnik državne televizije Turske (TRT) iz New Yorka, Kahraman Haliscelik, optuživši Nizozemsku da je namjerno organizirala genocid u Srebrenici. Zastupnik u Predstavničkom domu Parlamentarne skupštine BiH Sadik Ahmetović kazao je za Klix.ba da su Turska i Nizozemska članice NATO-a, te da je Bruxelles mjesto gdje trebaju rješavati svoje razmirice. - Mi ćemo poštovati svaki dogovor, poslije genocida nad muslimanima u Srebrenici nadali smo se da će svijet, pogotovo Europa, izvući pouke. Bojim se da smo nakon 22 godine još dalje od vrijednosti koje su tada vladale, ne samo u Europi, nego u cijelom svijetu - zaključio je Ahmetović. - Mi smo mali, nezaštićeni narod, nad kojima je svijet dopustio da se počini najteži oblik ratnog zločina, zločin genocida. Niko danas ne može reći da nam je bar pokušao pomoći, jer se zločin u zaštićenoj zoni UN-a, u Srebrenici, odvijao pred kamerama. Prvi put je zločin genocida cijeli svijet gledao na televiziji i ništa nije učinio - kategoričan je Ahmetović. Dodao je da narodu nad kojim je počinjen genocid treba mir, a ni u kom slučaju da bude upotrebljavan, u bilo kojem kontekstu, kada se svađaju veliki. - Rezultati globalnog razračunavanja za male i nemoćne mogu biti samo sa većim ili manjim posljedicama. Stoga bi bilo najbolje da nas puste da na miru živimo sa svojim bolom, za koji se bojim da ga danas u ovom svijetu sa malo ili skoro nikako pravde nitko ne razumije - istaknuo je. Bivši načelnik Općine Srebrenica Ćamil Duraković kazao je za Klix.ba da ga sa aspekta žrtve zloupotreba Srebrenice vrijeđa, ali i da je to politički nekorektno. - Postoji drugi načini kako se Srebrenici može odati počast, bez obzira na odgovornost i posljedice onog što se desilo u Srebrenici. Sve članice Ujedinjenih naroda su, ako uzmemo činjenice u obzir, podjednako odgovorne. Posebno članice NATO-a i svi oni koji su bili sudionici tog perioda, a nisu ništa učinili da se spriječi genocid u Srebrenici. Mislim da je to pokazatelj da Srebrenica zaista biva predmetom političkih manipulacija u momentima kada Srebrenica nekome treba, a kada mi u Srebrenici trebamo nekoga, često se to ispusti i ne dođe u adekvatno vrijeme, ili ne dođe nikako - kazao je Duraković.