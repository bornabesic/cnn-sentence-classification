Predsjednik Uprave i vlasnik Atlantic grupe Emil Tedeschi u srijedu je ocijenio da je situacija s Agrokorom složena, no vjeruje da će vlasnici, zajedno s ostalim dionicima, iznaći rješenje koje će garantirati opstojnost tog sustava, istaknuvši da je komunikacija s tim koncernom "jako dobra". "Situacija je, na bazi svega onoga što se zna u medijima, složena i ja kao poslovni partner Agrokora, kao jedan od najvećih dobavljača sustava Agrokor ne mogu ništa drugo reći nego da vjerujem da će vlasnici i menadžment, zajedno s ostalim dionicima, prije svega financijskim institucijama, a onda i dobavljačima i državom, iznaći rješenje koje će garantirati opstojnost Agrokora kao sustava", istaknuo je Tedeschi za novinare na marginama svečanosti dodjele nagrade za poduzetnike Ernst&Young (EY) "Poduzetnik godine". Kazao je da više od toga ne može reći, jer nije u poziciji davati recepte, ocijenivši da to "ne bi bilo ni korektno, pa čak ni poslovno mudro". Odgovarajući na upit zašto predstavnici Atlantica nisu bili na sastanku dobavljača u ponedjeljak u Krašu, Tedeschi je kazao da će Atlantic biti na svakom dobro osmišljenom sastanku. "Mi smo ocijenili da taj sastanak na neki način prejudicira zaključke, i s druge strane, da se nema medijima što komunicirati tko dolazi na koji sastanak, ni gdje se održava ni u koliko sati, jer to nije medijski cirkus, nego ozbiljna poslovna tema", poručio je. Dodao je da međutim poštuje kolege, istaknuvši da u čitavom nizu stvari imaju zajedničke stavove. "Odazvali smo se pozivu Vlade (na sastanak dobavljača s potpredsjednicom Vlade Martinom Dalić), odazvat ćemo se svakom dobro osmišljenom, strukturiranom sastanku, koji prije svega neće biti šou za javnost nego mudro razmišljanje kako iz ove situacije što kvalitetnije izaći i okrenuti se prema budućnosti", naveo je Tedeschi. Na pitanje hoće li sudjelovati u restrukturiranju Agrokora, Tedeschi je istaknuo da ih nitko nije ni pozvao da sudljeluju u tome. "Da li je naš interes kao velikog partnera Agrokora da ga i dalje snabdjevamo robom, da surađujemo na obostranu korist i zadovoljstvo, odgovor je da. Ako mi kao poslovni subjekt možemo pridonijeti stabilizaciji Agrokora, sigurno da ćemo, štiteći svoje interese, napraviti maksimum", ustvrdio je. Na upit novinara hoće li morati otpisati dio svog potraživanja, Tedeschi je izjavio da je takav "ružan scenarij" moguć. “Tko sam ja da vam kažem išta suprotno? Situacija je složena, koliko shvaćam, angažirani su profesionalni savjetnici – firma Deloitte iz Londona, koja treba napraviti krvnu sliku koncerna i to predočiti prije svega financijskim vjerovnicima – kreditorima koncerna. Taj papir nisam vidio ni te podatke nisam vidio, a i pitanje je kad ću”. Tedeschi je potvrdio da je Atlantic grupa u u stalnom, svakodnevnom kontaktu s menadžmentom Agrokora, ocijenivši njihovu komunikaciju jako dobrom. >>Kako je dječak iz Božjakovine gradio veliko poslovno carstvo >>Sberbank i Božo Petrov slažu se u jednom: Todorić ne može biti šef >>Šef Sberbanka: Spremni smo u Agrokor ubaciti još novca 