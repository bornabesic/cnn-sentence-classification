Petero ljudi poginulo je, a dvoje je teško ozlijeđeno u prometnoj nesreći koja se malo prije 18 sati dogodila na sjevernoj bjelovarskoj obilaznici, a u kojoj su sudjelovala dva automobila – Mercedes kutinskih registracija i Volkswagen Golf sa slatinskim registracijama.  Do nesreće je došlo na ravnom dijelu ceste i to tako da su automobili, koji su se kretali u suprotnim smjerovima, frontalno udarili jedan u drugog. Troje ljudi iz VW Golfa – otac, majka i njihova kći – na mjestu su poginuli, baš kao i dvoje ljudi iz Mercedesa. Kako doznaje HRT, teško ozlijeđene su dvije 26-godišnjakinje, a nalaze se na kirurškom i odjelu intenzivne njege bjelovarske Opće bolnice. Zbog teških ozljeda glave jednoj je još uvijek život u opasnosti dok je druga djevojka s ozljedama glave i oba oka zasad stabilno, kazao je HRT-u dežurni kirurg. Svjedok koji živi oko 500 metara od mjesta nesreće rekao je novinaru 24 sata da je čuo strašan udarac, kao da je bomba eksplodirala. 24 sata neslužbeno doznaju da se Mercedes kretao iz smjera Đurđevca, dok je Golf išao suprotnim trakom. Na mjesto nesreće stigao je i glasnogovornik PU bjelovarsko-bilogorske policije Dražen Medved, koji je rekao kako se istražuju okolnosti koje su dovele do frontalnog sudara dvaju vozila. Najvjerojatnije je u pitanju golema brzina kojom se većina vozila kreće znatno većim brzinama od dopuštenih. Poginuo Stjepan Turek Policija večeras nije željela izlaziti s detaljnijim informacijama o tome kako je točno došlo do nesreće, baš kao ni s identitetima stradalih osoba. Ipak, prema neslužbenim informacijama moglo se doznati da su se u Golfu nalazili Stjepan Turek te njegova supruga i kći. Turek je jedan od omiljenih obrtnika u Slatini kojeg gotovo svi Slatinjani poznaju kao "dimnjačara", što i ne čudi s obzirom na to da se tim poslom bavio više od četrdeset godina.  Turek je upravo 2015. godine – na četrdesetu obljetnicu bavljenja dimnjačarstvom – uz podršku grada Slatine i Turističke zajednice organizirao i veliku proslavu u centru grada, Osim kao dimnjačar, poginuli Turek poznat je i kao vlasnik kafića Fontana u centru grada.     