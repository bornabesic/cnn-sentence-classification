Američki predsjednik Donald Trump kazao je osobama od povjerenja među kojima je i ravnatelj Agencije za zaštitu okoliša Scott Pruitt kako namjerava napustiti međunarodni sporazum o klimatskim promjenama, prenio je u subotu medij Axios pozivajući se na tri različita izvora s izravnim saznanjima. U subotu Trump je na Twitteru napisao kako će sljedećeg tjedna donijeti odluku hoće li podržati pariški klimatski sporazum.Bijela kuća nije odgovorila na zahtjev za komentarom vijesti. Izvor koji je u kontaktu s dužnosnicima uključenima u donošenje odluke za Reuters je kazao kako je za sljedeći tjedan planirano nekoliko sastanaka s prvim ljudima energetskih tvrtki i drugima o klimatskom sporazumu uoči očekivane Trumpove objave kasnije tijekom tjedna. Reuters napominje kako nije jasno hoće li se ti sastanci uopće održati. "Donijet ću konačnu odluku o Pariškom sporazumu sljedećeg tjedna!", napisao je u tvitu zadnjeg dana summita sedam najrazvijenijih zemalja svijeta u Italiji na kojem je odbio podleći pritiscima saveznika da podrži sporazum koji je 2015. dogovoren i označio je prekretnicu u borbi protiv klimatskih promjena. Trump je globalno zatopljenje nazvao prijevarom i izložen je udruženom naporu svjetskih vođa da poštuje pariški sporazum o ograničavanju emisije ugljičnog dioksida. Njegova nespremnost da prihvati prvi pravno obvezujući globalni klimatski sporazum koji je potpisalo 195 zemalja iznervirao je njemačku kancelarku Angelu Merkel. "Čitava rasprava o klimi bila je vrlo teška da ne kažem vrlo nezadovoljavajuća", kazala je novinarima. "Nema naznaka hoće li SAD ostati uz Pariški sporazum ili ne".