“Smatram da stranka ne može biti talac političke sudbine bilo kojeg svog člana”, kazao je na 17. općem izbornom saboru HDZ-a u Lisinskom koncem svibnja prošle godine stranački europarlamentarac Andrej Plenković, odašiljući nedvosmislenu poruku tadašnjem predsjedniku Tomislavu Karamarku. Ubrzo se ispostavilo da je upravo taj dan otpočeo Plenkovićev dotad neviđeni politički blitzkrieg: točno 50 dana kasnije preuzeo je stranku, tri mjeseca kasnije i kormilo hrvatske Vlade. Taj pobjednički hod novog premijera, a s njim i nove vjetrove koji pušu za stranku i državu, predosjetili su mnogi, ne i Frank Bilaver, američki HDZ-ovac koji je na famoznom Saboru u Lisinskom s pozornice opleo po budućem lideru. “Učinilo mi se da umjesto Plenkovića govori Božo Petrov. Trebaš se ispričati Karamarku, to je izravan udar na predsjednika”, gotovo prijeteći poručio mu je Bilaver. Devet mjeseci kasnije, međutim, od njega ni traga ni glasa. Kako bismo doznali kakva je njegova politička sudbina, pronašli smo ga u Clevelandu, u saveznoj američkoj državi Ohio, gdje živi i radi više od tri desetljeća. – Marginaliziran sam, ali i dandanas stojim iza svake riječi koju sam tada izrekao – energično rekao je Bilaver u telefonskom razgovoru. – Plenković je tijekom moga govora dobacivao, ali nisam bio na njega ljutit, kasnije smo se i rukovali. A je li ljutit na mene i hoće li mi to zamjeriti, mislio sam, vrijeme će pokazati. Ali vrijeme je već pokazalo da se na mene ne računa – kaže. Naime, na funkciji predsjednika Zajednice utemeljitelja HDZ-a “Dr. Franjo Tuđman” za SAD ostao je i danas, no komunikacija sa središnjicom je, otkriva, naglo zamrla. – Čestitao sam Plenkoviću na izboru za premijera, čestitao sam mu i Božić i Novu godinu, čovjek je odgovorio: “Hvala” i to je sva komunikacija koju imamo, no ne zamjeram predsjedniku – kaže Bilaver, kojeg pitamo jesu li mu i stranački kolege okrenuli leđa. – Da, osjećam da jesu. Za rođendan sam dobio više od 400 čestitki na Fejsu, ali u privatni pretinac pošte, ne javno. Ipak, ponosim se time što sam rekao, ljudi se boje svoje sjene, ja se ne bojim. Oni ne kuže da na Saboru u stvari nisam napao Plenkovića koliko sam branio instituciju predsjednika HDZ-a, samo sam tražio da se ispriča Karamarku. Stranka je jaka koliko je jak njezin vođa – tvrdi Bilaver. Ne shvaćaju da nisam napao Plenkovića nego samo branio instituciju predsjednika – No, posljedice su tu. Nitko sa mnom ne kontaktira niti me tko što pita. Prošli mjesec nisu me pozvali ni na sjednicu Zajednice utemeljitelja jer znaju da bih bio protiv novoizabranog Marija Kapulice. O tome sam saznao iz novina, tada sam mu čestitao jer nemam ništa osobno protiv njega, ali bih zahtijevao da se za predsjednika izabere čovjek koji nije napuštao i rušio stranku s Pašalićem. Potom priča da mnogima ne odgovara njegov kritičan stav prema kojem su u stranci, umjesto zaslužnih utemeljitelja, prevladali povratnici, “mahom dezerteri, izdajnici i rušitelji”, te da on nije ničiji čovjek, već običan član i vojnik stranke u čijem interesu radi od 1989. godine. Kolegama, kaže, smeta što glasno govori da ni s jednim političkim oponentom nisu imali toliko problema koliko unutar vlastite stranke, gdje “oni koji su stranku rušili, podmetali, sramotili i napuštali danas izgleda imaju prednost pred vjernim članovima koji nemaju šanse”, što smatra lošom porukom. Pa, ipak, primijetili smo da na društvenim mrežama ne krije sklonost prema bivšem predsjedniku stranke. – Razgovarao sam s njim, dopisivao se, ali nikad u životu nisam ni kavu popio s Karamarkom. Dok god je član HDZ-a, nemam što reći protiv tog čovjeka – kaže Frank Bilaver, dodajući da bi rad novog predsjednika stranke i premijera ocijenio – četvorkom. Najbliži suradnici zabili su Karamarku nož u leđa, a sad ti isti ljudi rade protiv Plenkovića – Nadam se da gospodin Plenković ne misli da sam ga napadao. Da je bilo tko na njegovu mjestu, učinio bih isto. Naime, Karamarko je morao otići jer nije želio vjerovati da mu najbliži suradnici zabijaju nož u leđa. Nisam ja neki špijun i sveznalica, ali znam što se radi: ti isti ljudi sada rade protiv Plenkovića na isti način, tako što rovare za nekog trećeg. U interesu stranke to treba glasno i jasno reći, iako će neki reći da sam hrabar, a neki da sam lud. Predsjednik Plenković mora znati da se i njemu već radi o glavi kao što se radilo i Karamarku, jer se u HDZ vratila struja koja je bivšeg predsjednika iskoristila i izdala. Dok oni to shvate proći će vrijeme, ali nemojte se začuditi ako na sljedećem saboru Plenkoviću naprave isto, pa ću morati i njega braniti – zaključuje Frank Bilaver. >> Tko je Andrej Plenković? Njegova rečenica bila je verbalna i politička pljuska tadašnjem predsjedniku HDZ-a >> Ivan Đikić: Povuče li Plenković izjave, vraćam se u Hrvatsku 