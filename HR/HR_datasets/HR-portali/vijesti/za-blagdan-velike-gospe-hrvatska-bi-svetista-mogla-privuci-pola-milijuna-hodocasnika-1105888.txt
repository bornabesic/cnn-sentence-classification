U Ministarstvu turizma procjenjuju da bi za nastupajući blagdan Velike Gospe hrvatska svetišta moglo posjetiti više od pola milijuna hodočasnika, dok resorni ministar Anton Kliman smatra kako taj vid turizma ima velik razvojni potencijal    Oko 300.00 hodočasnika moglo bi u dane oko Velike Gospe i na sam blagdan posjetiti hrvatsko najveće i najznačajnije svetište – Majke Božje Bistričke, navodi Ministarstvo u priopćenju objavljenom u petak...  Lani je u razdoblju od 13. do 15. kolovoza spomenuto svetište posjetilo 250.000 ljudi dok se na godišnjoj razini ta brojka penje na  800.000 gostiju koji u lokalnim objektima, također na godišnjoj razini, ostvare 13.000 noćenja. Nadalje, u Svetištu Majke Božje Trsatske očekuje se najmanje 40.000 hodočasnika, koliko ih je bilo i lani, dok se u Aljmašu, u Svetištu Gospe od Utočišta, očekuje oko 75.000  hodočasnika, 5000 više nego u istom razdoblju prošle godine. Vezani članak  'Vjerski turizam ima velik potencijal za razvoj' Sinjsko svetište, procjenjuje se, u razdoblju od 6. kolovoza do 1. listopada (početak Devetnice i završno hodočašće Makarskog dekanata) moglo bi posjetiti 200.000  hodočasnika, a samo na blagdan Velike Gospe njih oko 50.000. Oko 160.000  ljudi očekuju se za spomenuti blagdan i u Pleternici, u Svetištu Gospe od Suza, koje je tijekom lanjske Devetnice obišlo 150.000 hodočasnika.  – U Hrvatskoj vjerski turizam, kao poseban oblik turizma, ima velik potencijal za razvoj iako značajan broj stanovnika u vlastitim aranžmanima posjećuje brojne sakralne objekte. Svakako da su kulturni i vjerski turizam turistički proizvodi u kojima Hrvatska ima velik potencijal za rast te se radi o vidu turizma koji se može razvijati tijekom cijele godine. Ministarstvo turizma u takvim vidovima turizma vidi šansu upravo kroz program Hrvatska 365 kojim se Hrvatska promovira i kao zemlja bogate kulturne i sakralne baštine te privlači turiste tijekom cijele godine – naveo je ministar turizma Anton Kliman.