Foto: FaH ZBOG bolesti bivšeg direktora u Ini i MOL-ovog konzultanta Josipa Petrovića, ali i optuženog policajca Branka Damjanovića, na zagrebačkom Županijskom sudu, ni godinu dana od potvrđivanja optužnice, nije počelo suđenje policajcima i poduzetnicima optuženima za kupoprodaju podataka o tajnim istragama.  Uz Petrovića i Damjanovima u ovom su slučaju, među ostalima, optuženi i policajci Vjekoslav Drnić, Andrea Kožić, Marko Svalina, Tomislava Jerkić, Slavica Perko i Selma Abadžić. Optuženi su i navodni "mozgovi" organizacije - Vladimir Rajić i Igor Mlinar te osječki poduzetnik Željko Biloš.  Navodno su ugrozili neke od najvažnijih tajnih istraga  Većina optuženika ranije je poricala sudjelovanje u kriminalnom lancu, a sve je optužbe priznala policajka Anita Zorko koja je u srpnju 2016. osuđena nakon priznanja i nagodbe s tužiteljstvom.  Cijeli slučaj koji je, po riječima bivšeg glavnog državnog odvjetnika Mladena Bajića u čije je vrijeme pokrenut, ugrozio neke od najvažnijih tajnih istraga, počeo se rasvjetljavati nakon što su u rujnu 2012. zbog curenja informacija iz tajnih istraga uhićeni policajci Drnić i Svalina, pripadnik posebnog policijskog odjela za borbu protiv korupcije i organiziranog kriminaliteta (PNUSKOK).  Tužiteljstvo tvrdi da su Rajić i Mlinar još 2010. došli na ideju da od policajaca izvlače informacije koje su kasnije prodavali zainteresiranima, dok bi policajce, osim novcem, 'namirivali' građevinskim materijalom, plastičnim operacijama pa čak i obećanjima o napredovanju u službi.  Nabavljali podatke od ostali osumnjičenih  Uskok u optužnici potvrđenoj iz trećeg pokušaja navodi da su, prema dogovoru Rajića i Mlinara, Drnić i Krpina od Svaline tražili da im, uz odgovarajuću nagradu, dostavlja podatke o osobama koje su pod kriminalističkim istraživanjima i tzv. posebnim dokaznim radnjama, ali i transkripte razgovora te sudske naloge na temelju kojih su se provodile posebne dokazne radnje.  Podatke koje nisu mogli dobiti preko Svaline navodno su nabavljali od ostalih osumnjičenih policajaca iz Službe gospodarskog kriminaliteta, Ravnateljstva policije ili PNUSKOK-a.  Snimljeni sati razgovora  U razotkrivanju lanca korumpiranih policajaca koji su prodavali službene podatke Uskok je navodno snimio sate telefonskih razgovora, a navodno su, među ostalim, 'na tržištu' bile informacije o Ivi Sanaderu, Milanu Bandiću, Hrvoju Petraču, narkobiznisu, kao i osjetljivim slučajevima poput afere u HAC-u.