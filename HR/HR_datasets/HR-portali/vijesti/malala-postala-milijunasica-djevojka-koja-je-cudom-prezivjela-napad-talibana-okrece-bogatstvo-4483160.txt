Malala Yousafzai, pakistanska tinejdžerska prosvjetna aktivistica koja je preživjela napad Talibana, sa svojom obitelji je postala milijunašica u manje od četiri godine zbog velike prodaje knjige o njezinom životu, te govorničkih nastupa diljem svijeta. Osamnaestogodišnja Yousafzai, najmlađa osoba koja je osvojila Nobelovu nagradu, postala je slavna nakon što je iz zamalo fatalnog pokušaja napada na školski autobus u Pakistanu u 2012. izašla prkosna, nastavljajući se boriti za prava djevojaka. Yousafzai se liječila u Velikoj Britaniji, gdje sada živi, a u svijetu danas postoji velika potražnja za njenim govorima koje naplaćuje 152 tisuće dolara. Usporedbe radi, južnoafrički borac protiv apartheida Desmond Tutu po govoru traži 85 tisuća dolara, prenosi američki Institute for Policy Studies. Njezini memoari "Ja sam Malala", objavljeni 2013., prodani su u 287 tisuća primjeraka u Britaniji, čime je zaradila 2,2 milijuna funta, te u oko 1,8 milijuna primjeraka diljem svijeta, objavio je glasnogovornik istraživačkog centra Nielsen Book Research. Yousafzai je osnovala Malala Fond koji podržava projekte obrazovanja djevojaka u zemljama u razvoju, a 2013. je tvrtku otvorila i njezina obitelj pod nazivom Salarzai Ltd. kako bi zaštitila prava na Malalinu životnu priču. Ta tvrtka sa sjedištem u Londonu u kolovozu 2015. vrijedila je 1,87 milijuna funti, što je rast od 65 posto u odnosu na prošlu godinu. "Od objavljivanje Malaline knjige ona je sa svojom obitelji donirala preko milijun dolara humanitarnim udrugama, većinom za projekte vezane za obrazovanje diljem svijeta, uključujući i Pakistan", ustvrdila je Malalina obitelj u priopćenju za Thomson Reuters Foundation.