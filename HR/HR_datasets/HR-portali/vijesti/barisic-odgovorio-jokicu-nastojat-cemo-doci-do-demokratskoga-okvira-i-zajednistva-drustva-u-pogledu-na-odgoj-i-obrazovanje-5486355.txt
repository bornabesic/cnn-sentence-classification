Ministarstvo znanosti i obrazovanja reagiralo je u ponedjeljak na priopćenje bivše Ekspertne radne skupine za kurikularnu reformu i njenog predsjednika Borisa Jokića, naglasivši da će se u procesu reforme naobrazbe nastojati, uz uvažavanje svjetonazorskih razlika i pluralizma mišljenja, doći do demokratskoga okvira i zajedništva društva u pogledu na odgoj i obrazovanje, kako bi proces naobrazbe imao stabilnost i ne bi bio ovisan o preferencijama pojedinih političkih i interesnih krugova. Članovi bivše Ekspertne radne skupine koji su do lipnja 2016. radili na provođenju cjelovite kurikularne reforme danas su priopćili kako se izvješće Povjerenstva za unaprjeđenje reforme odgoja i obrazovanja u dijelu koji se odnosi na cjelovitu kurikularnu reformu i rad te skupine, ne temelji na objektivno utvrđenim činjenicama te su rad na njegovoj izradi ocijenili neprofesionalnim. Pozvali su ministra znanosti i obrazovanja Pavu Barišića da zbog neobjektivnosti i iznesenih neistina sporne dijelove tog izvješća odbaci te ukloni s mrežnih stranica ministarstva. Kako se ističe u priopćenju, riječ je o komentaru na izvješće Povjerenstva objavljeno 4. studenoga 2016. na mrežnim stranicama Ministarstva znanosti i obrazovanja koji se temelji isključivo na onim dijelovima izvješća koji se odnose na cjelovitu kurikularnu reformu, rad ekspertne radne skupine te ostalih tijela u sklopu te skupine, a ograničen je na dio izvješća pod naslovom "Raščlamba Strategije i Akcijskoga plana za provedbu Strategije". U večerašnjem odgovoru Ministarstvo se zahvalilo Jokiću i članovima bivše Ekspertne radne skupine, koja je djelovala od veljače 2015. do lipnja 2016., na njihovu dopisu od 29. prosinca 2016. te na njihovom komentaru izvješća Povjerenstva za unaprjeđenje reforme odgoja i obrazovanja. Navode da su slijedom toga organizirali 3. siječnja sastanak sa suradnicima i supredsjednicima Povjerenstva za unaprjeđenje reforme odgoja i obrazovanja te ih upoznali sa sadržajem komentara bivše Ekspertne radne skupine. Iz Ministarstva potvrđuju da su 4. siječnja zaprimili i Zaključak Rektorskoga zbora Republike Hrvatske i dopis kojim se očituje na Izvješće Povjerenstva za unaprjeđenje reforme odgoja i obrazovanja. O radu na cjelovitoj kurikularnoj reformi Rektorski zbor na sjednici u ak. god. 2016./2017. održanoj 4. prosinca 2016. godine u Mostaru, jednoglasno je prihvatio Izvješće Povjerenstva za unaprjeđenje reforme odgoja i obrazovanja koji je podnijela njegova predsjednica, Dijana Vican. "Rektorski zbor RH je mišljenja da je u procese i povjerenstva vezano uz reformu obrazovanja potrebno uključiti institucionalno izabrane predstavnike sveučilišta. U cilju uspješnog provođenja cjelovite kurikularne reforme potrebno je izraditi SWOT analizu te napraviti plan u kojem treba jasno precizirati postojeće stanje te njezine ciljeve i očekivanja", navodi se u priopćenju. Iz Ministarstva znanosti i obrazovanja također ističu da u svom radu i u provedbi cjelovite reforme naobrazbe prihvaćaju različitost mišljenja i stavova na određena pitanja. Pritom naglašavaju da su uključivost, pluralizam i međusobno uvažavanje načela rada za koja su se opredijelili Vlada Republike Hrvatske i Ministarstvo znanosti i obrazovanja, ističe se u priopćenju. Iz Ministarstva također navode kako su zahvalni bivšoj Ekspertnoj radnoj skupini, Povjerenstvu za unaprjeđenje reforme odgoja i obrazovanja te Rektorskom zboru na radu i zanimanju jer, kako kažu, "obrazovanje je prevažna stvar da bi se odluke jednostrano provodile. U skladu s programskim načelima Vlade o pluralnosti i uključivosti, potrebno je za reformu naobrazbe poći od 'preklapajućega konsenzusa', minimalnoga okvira suglasnosti različitih sastavnica društva. Odgoj i naobrazba odnose se na temeljno pravo svakoga pojedinca, ali su u osnovi stvar svih građana i društva u cjelini", navode iz Ministarstva. Napominju da će u svjetlu navedenoga nastojati, uz dužno uvažavanje svjetonazorskih razlika i pluralizam mišljenja, doći do demokratskoga okvira i zajedništva društva u pogledu na odgoj i obrazovanje. Namjera nam je u idućim koracima uključiti i uvažiti relevantne dionike kako bi važni reformski proces naobrazbe imao dugoročnu stabilnost i kako ne bi bio ovisan o preferencijama pojedinih političkih i interesnih krugova, stoji u priopćenju iz Kabineta ministra znanosti i obrazovanja. Na navode Borisa Jokića i članova bivše Ekspertne radne skupine (ERS) osvrnula se i rektorica zadarskog sveučilišta i predsjednica Povjerenstva za unaprjeđenje reforme odgoja i obrazovanja Dijana Vican, koja u pismu ministru Pavi Barišiću ističe kako nitko u Povjerenstvu nije vrijeđao ni omalovažavo rad ERS-a, niti je njihov rad razmatrao, vrednovao ili komentirao na način kako to oni čine u komentarima ispod određenih navoda Izvješća i dodaje da nema potrebe to posebno komentirati.