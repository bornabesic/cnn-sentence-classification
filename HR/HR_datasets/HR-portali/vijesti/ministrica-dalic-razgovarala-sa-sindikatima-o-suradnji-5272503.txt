Potpredsjednica Vlade i ministrica gospodarstva, poduzetništva i obrta Martina Dalić razgovarala je u srijedu sa čelnicima sindikata o budućoj suradnji, a nakon sastanka izjavila je novinarima da su prošli različite teme, od nedostatka radne snage do problema u državnim poduzećima.   Posebno je veseli, kaže, što su sindikati istaknuli potrebu da zajednički rad ne koncentriraju samo na bavljenje problemima, nego i da se otvori dijalog o perspektivi i razvojnim mogućnostima Hrvatske.   Dodala je da novo Ministarstvo državne imovine postaje važan sugovornik i za sindikate, posebno u dijelu mikroekonomskih pitanja koja se odnose na vlasničke odnose u poduzećima.   Ministarstvo gospodarstva će, kazala je, nastaviti resorno pratiti svoje područje te će se na takav način moći fokusirati na horizontalne mjere od kojih će imati koristi cijelo gospodarstvo, poput pojednostavljenja zakonodavstva, smanjenja administrativnih barijera i parafiskalnih nameta.   Predsjednik Hrvatske udruge radničkih sindikata Ozren Matijašević kazao je da je sastanak bio posvećen lociranju brojnih teških problema, jer se s teškoćama susreću čitav građevinski sektor, drvno-prerađivačka i tekstilna industrija, Petrokemija, Imunološki zavod, Badel...   Matijašević je pritom pozvao ministra državne imovine Gorana Marića da hitno organizira sastanak sa socijalnim partnerima.   Predsjednik Sindikata metalaca Hrvatske Vedran Dragičević rekao je da se Ministarstvo državne imovine još nije uhodalo, a ima još dosta tvrtki koje su u vlasništvu države, pa će s tim ministarstvom pokušati rješavati probleme, posebice u brodogradnji.   Na sastanku su dogovorili koordinaciju radi rješavanja brojnih problema u gospodarstvu, a Dragičević očekuje da će se problemi uskoro početi rješavati po sektorima, te na mikrorazini po pojedinim tvrtkama.