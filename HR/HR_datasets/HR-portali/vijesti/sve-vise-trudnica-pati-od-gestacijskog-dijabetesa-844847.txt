Foto: 123f JEDAN OD danas najnormalnijih pregleda koje trudnice moraju proći prilikom trudnoće jest i mjerenje razine šećera u krvi. Uz sve ostale rutinske preglede - s općom laboratorijskom obradom (KKS, bubrežne i jetrene probe, urin sediment, Kg, Rh, TSH), određivanje rH faktora, krvne grupe, raznih vaginalnih briseva, urinarnih pretraga ... rutinski se određuje i razina glukoze u krvi natašte (GUK test). Pretraga (vađenje krvi) se odvija jednostavno i ako trudnica ne osjeća nikakve nuspojave kakve osjećaju klasični šećerni bolesnici, velikih razloga za brigu nema. No, onda (često) šok!   Test za šećer (onaj precizniji, znan kao OGTT) radi se u nekoliko navrata (u roku od 120 minuta) -isključivo na tašte (trudnica smije piti samo vodu). Ukoliko prvi test razine glukoze u krvi iznosi natašte 5.1 mmol/L ili više, nakon 60 minuta 10 mmol/L ili više, odnosno nakon 120 minuta 8.5 mmol/L ili više, već se tada trudnici dijagnosticira gestacijski dijabetes. Trudnice se upućuju na dijetu, a u slučajevima kada razina šećera bude znatno veća, ili se i uz dijetu ne snižava na nominalnu vrijednost, trudnica se upućuje na bolničko liječenje, odnosno inzulinsku terapiju.   U posljednje vrijeme gestacijski je šećer postao nekako česta pojava. S nekadašnjih 2-4 posto, narastao je na gotovo 16-17 posto (podaci WHO-a) što znači da se danas gotovo svakoj petoj do šestoj trudnici dijagnosticira gestacijski dijabetes. Razlog tomu međutim nije neka posebna novodobska pošast već činjenica da su se optimalne razine šećera kod trudnica prema naputcima Svjetske zdravstvene organizacije nedavno snizile sa 5,5 na 5,1 mmol/L (kod mjerenja glikemije na tašte). Međutim, istovremeno se i povećala ona zadnja mjerena vrijednost i to sa 7,8 na "dopuštenih" 8,5 mmol/L pa ta priča o nekim novim granicama možda ipak ne drži vodu, no ostaje činjenica da se sve više trudnica susreće s ovom dijagnozom.   Doktori često nemaju vremena (svaki dan pregledaju barem 30 trudnica) odmah po dijagnozi svakoj ponaosob pojašnjavati što to točno znači, od kud sada taj dijabetes, što on može napraviti i kako se s njime nositi pa trudnice polako počinju paničariti, pretraživati sve moguće forume i članke na tu temu, a zapravo im najviše od svega u glavi zvoni pojam - stroga dijeta! (Zabranite trudnici da jede sve što poželi i sigurno ćete odmah uočiti ogromnu paniku u njenim očima).   Što je uopće gestacijski dijabetes?   Pa hajdmo onda razložiti što je to gestacijski dijabetes i što on sa sobom nosi... Inače, precizni testovi na šećere (dakle OGTT), a ne samo ona klasična vrijednost šećera koja se radi s normalnim krvnim pretragama, najčešće se rade između 24. i 28. tjedna trudnoće i to ako se dotad nije pokazala drugačija potreba (normalne razine na krvnim testovima i normalno dobivanje na kilaži). U samom početku se ne radi, jer, kako je pojasnio jedan zagrebački ginekolog, u prvom je tromjesečju razina šećera u krvi najčešće niža od normalnih (od tud i onaj stalan osjećaj gladi), no hormonalne promjene koje nastaju uslijed narednih mjeseci trudnoće znatno utječu na promjene u organizmu, pa otud i pojava povišene razine šećera. Stručnim rječnikom - metabolizam ugljikohidrata u trudnoći uvelike je promijenjen, prije svega uslijed stvaranja i izlučivanja velikih količina već postojećih (estradiol, estriol) kao i novonastalih hormona (hCG, hPL) posteljice kojih izvan trudnoće nema u ženinom organizmu. Njihovo je zajedničko svojstvo djelovanje suprotno inzulinu (hormon gušterače koji regulira razinu šećera u krvi. Da bi održanje normalne razine šećera u krvi uopće funkcioniralo, gušterača mora tijekom trudnoće stvarati inzulin u većim količinama te ako je ta količina inzulina nedostatna, povećava se razina šećera u krvi i tada govorimo o gestacijskom dijabetesu. Da bi se takvo stanje poboljšalo, trudnice se upućuju na dijetu (poznata kao dijeta od 1.800 kalorija dnevno) te jednom mjesečno na 24-satno mjerenje šećera (poznato kao "profil šećera" - svaka četiri sata pikanjem u prst vadi se nekoliko kapljica krvi i iz nje laboratorijski "mjeri" šećer. )