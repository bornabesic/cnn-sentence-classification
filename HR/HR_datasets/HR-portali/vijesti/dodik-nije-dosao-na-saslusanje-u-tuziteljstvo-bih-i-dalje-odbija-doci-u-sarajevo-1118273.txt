Predsjednik Republike Srpske Milorad Dodik danas se nije pojavio na saslušanju u sjedištu Tužiteljstva Bosne i Hercegovine kamo je pozvan dati iskaz zbog organiziranja nezakonitog referenduma provedenog 25. rujna u tom bosanskohercegovačkom entitetu, a njegov odvjetnik je najavio kako to neće učiniti ni ubuduće jer Dodik ne želi doći u glavni grad BiH. Dodik je prošlog tjedna dobio poziv da se javi u Tužiteljstvo BiH danas u 11 sati. On ima status osumnjičenika u istrazi koja je pokrenuta zbog toga što su vlasti RS organizirale referendum kojim su dovele u pitanje provedbu obvezujućih odluka Ustavnog suda BiH, za što je propisana kazna zatvora u rasponu od šest mjeseci do pet godina zatvora. Još nema reakcija ne Dodikov nedolazak Dodikov odvjetnik Goran Bubić kazao je tijekom dana medijima u RS kako je nakon toga državnom tužiteljstvu upućen zahtjev da se saslušanje aktualnog predsjednika RS obavi negdje na teritoriju tog entiteta. Iako na to nisu dobili nikakav odgovor Dodik je odlučio ne odgovoriti na obvezujući tužiteljski poziv. "Mi se danas nećemo pojaviti u Tužiteljstvu BiH. Nismo dobili nikakav odgovor", kazao je Bubić banjolučkim medijima. Dodao je kako ne zna što o svemu misle u Tužiteljstvu BiH, a iz te su institucije izostale reakcije na Dodikovo odbijanje da se podredi zakonskoj obvezi. Moguće i prisilno privođenje Ministar sigurnosti BiH Dragan Mektić ranije je izjavio kako nitko nema pravo ne podrediti se nalozima državnog pravosuđa. Kazao je kako su u takvim slučajevima jasni sljedeći koraci odnosno kako se može pribjeći prisilnom privođenju osumnjičenika. U slučaju kada je riječ o nalozima Tužiteljstva i Suda BiH ovlasti za privođenje obično ima Državna agencija za istrage i zaštitu (SIPA). Ustavni sud BiH potkraj prošlog tjedna konstatirao je kako vlasti RS nisu provele sudsku odluku iz studenog 2015., kojom im je naloženo da entitetski zakon o praznicima usuglase s državnim ustavom i kao dan entiteta odrede datum koji neće vrijeđati osjećaje Hrvata i Bošnjaka koji tamo žive. Temeljem zakonskih ovlasti Ustavni je sud istodobno utvrdio kako 9. siječnja prestaje vrijediti kao dan RS, a o neprovođenju svojih odluka poslao je pismeno izvješće Tužiteljstvu BiH kako bi ono poduzelo mjere sukladno svojim ovlastima. I nakon toga Dodik je izjavio kako će se 9. siječnja nastaviti obilježavati, jer je to volja naroda iskazana na referendumu. 