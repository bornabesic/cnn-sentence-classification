Maksimalnih 1000 kuna po mliječnoj kravi umjesto lanjskih 625, a jednako toliko i po krmači (lani svega 530 kn), ako je u pitanju uzgojno valjana životinja, samo su neki od noviteta Ministarstva poljoprivrede po pitanju potpora osjetljivim sektorima za proizvodnu 2017. godinu. Jedinstveni zahtjevi poljoprivrednika za potpore za izravna plaćanja te IAKS mjere ruralnog razvoja zaprimaju se do 15. svibnja ove godine. Nakon što je utvrđeno kako su u ARKOD-u (bazi podataka o korištenju zemljišta) upisana čak 683 poljoprivredna gospodarstva s površinama većim od 1 ha pašnjaka, a nemaju ni grla stoke – čime se došlo do brojke od 5840 hektara na koje je država „bacila“ više od 17 milijuna kuna – po novome će se potpore dobivati isključivo za pašnjake koji se održavaju ispašom, nikako košnjom. Moraju imati evidentirana najmanje 0,3 uvjetna grla na krškim te 0,5 uvjetnih grla (“pola” krave ili tri ovce/ha) na kontinentalnim pašnjacima. Izravna plaćanja za površine pod sojom mogu se ostvariti samo na površinama na kojima je soja proizvedena od certificiranog sjemena genetski nemodificirane soje u količini od najmanje 80 kg/ha prijavljene površine. Kod proizvodno-vezanih plaćanja za koja je od 2017. do 2019. godišnje predviđeno 486,5 mil. kuna, povećavaju se maksimalne omotnice za mliječne krave i tov goveda, a smanjuju za šećernu repu. Za čičoku, pasju ružu i sibirsku borovnicu po novome se mogu ostvariti i proizvodno-vezana plaćanja, a kako se više ne bi događale muljaže s poticajima za voćnjake zarasle u korov, uvedeni su dodatni agronomski kriteriji. Postojeće nasade treba održavati u skladu sa smjernicama Zavoda za voćarstvo Hrvatskog centra za poljoprivredu, hranu i selo, a nove nasade podizati isključivo od deklariranog sadnog materijala. > > Tolušić: Bilo je iznimno velikih nepravilnosti, kaznit ćemo sve one koji su se ogriješili > > Domaći farmeri ulažu u uzgoj autohtonih i mesnih pasmina