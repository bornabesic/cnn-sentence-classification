Koprivničanki kojoj je nekretnina prodana za 2/3 vrijednosti ne bi pomogao ni Mostov prijedlog jer ne živi samo u tom stanu nego i u Njemačkoj   Klub zastupnika Mosta za desetak će dana uputiti u drugo čitanje konačni prijedlog Ovršnog zakona, čiji je prijedlog prihvaćen na prvoj sjednici novog sastava Sabora u listopadu prošle godine, a jedna od novina, potvrdio nam je Miroslav Šimić, predsjednik Kluba, bit će odredba po kojoj se nekretnina neće moći ovršiti ako glavnica duga ne prelazi 20.000 kuna. Međutim, ni novi zakon ne bi pomogao Danici Pavlić iz Koprivnice, kojoj je na sudskoj dražbi za dvije trećine vrijednosti prodan stan zbog duga za pričuvu čija glavnica iznosi 1419,30 kuna. Naime, nova odredba odnosit će se samo na nekretninu u kojoj osoba stanuje i koja je nužna za zadovoljenje njezinih osnovnih stambenih potreba. Danica Pavlić živjela je u Njemačkoj, a ovaj je stan koristila samo povremeno. - Danima već kopam po spisu i obilazim institucije ne bih li pronašla bilo kakav propust, no jednostavno ga ne nalazim. Sve je učinjeno prema zakonu - kaže odvjetnica Sonja Dušić Poljak, koja je u ovom slučaju bila privremena zastupnica vlasnice stana. Do ovakvog raspleta, čini se, došlo je zbog manjka komunikacije i propusta Danice Pavlić da prijavi policiji svoje boravište u Njemačkoj te zbog zakona koji dopušta da se osobi proda nekretnina zbog duga čija glavnica iznosi manje od 200 eura, a ukupni dug negdje oko 9000 kuna. Pavlić će dobiti novac dobiven od prodaje stana nakon što se dug podmiri, međutim, zbog prodaje stana za samo dvije trećine tržišne vrijednosti, umjesto procijenjenih 219.000 kuna plaćeno je 146.000 kuna. Dug od 1419,30 kuna Pavlić je tako platila gotovo 10.000 eura. Raščlamba cijelog slučaja pokazuje da su javni bilježnik i sud osam puta pokušali obavijestiti vlasnicu stana o dugu i ovršnom prijedlogu, no nisu uspjeli doći do nje jer su dopise slali na adresu na kojoj je prijavljena, u Koprivnici, dok je ona živjela u Njemačkoj. Sporni dug Stambenom servisu nastao je zbog neplaćanja pričuve u razdoblju od 16. travnja 2011. do 16. ožujka 2012. godine. Kako je do duga došlo, nije sasvim jasno, s obzirom na to da je Pavlić - koja je cijelo vrijeme boravila u Njemačkoj, a u Hrvatsku je dolazila nekoliko puta godišnje - redovito plaćala pričuvu prije i poslije tog perioda. Budući da nije podmirivala dug, Stambeni je servis 2. srpnja 2012. godine javnom bilježniku predao prijedlog ovrhe. Javni ju je bilježnik o tome obavještavao četiri puta, a zatim dostavio prijedlog sudu, koji pak rješenje o ovrsi ističe na oglasnoj ploči. Nakon proteka zakonskog roka, 7. prosinca 2012. ono postaje pravomoćno i ovršno te se šalje Fini kako bi se iznos duga povukao s njezina računa. Međutim, Fina odgovara da Danica Pavlić nema nijedan račun otvoren u Republici Hrvatskoj. Sud u siječnju 2013. donosi prijedlog za provedbu ovrhe nad nekretninom. Sutkinja je četiri puta - iako je Zakon obvezuje da to učini dva puta - pokušala putem pošte i sudskog dostavljača dostaviti taj prijedlog Danici Pavlić, no bezuspješno. U listopadu 2016. zakazana je dražba. Prilično je neobično da se kupac nađe već na prvoj dražbi - obično se čeka druga, kada cijena još padne - ali ovdje se dogodilo baš to: na prvoj dražbi zainteresirani kupci platili su dvije trećine početne cijene i upisali se kao vlasnici. Zakazano je već i ročište za razdiobu nakon prodaje te očevid za iseljenje kad se sasvim slučajno saznaje da je Danica Pavlić u kolovozu 2016. prijavila boravište u Njemačkoj! - Odmah joj šaljem pismo, međutim, prije nego što je pismo stiglo u Njemačku, Danica Pavlić je došla u Koprivnicu i zatekla ljude kako skidaju pločicu s njezinim imenom s vrata njezina bivšeg stana. Sutkinja je odgodila iseljenje, no pravno stan nije moguće vratiti - kaže Dušić Poljak. Kako neslužbeno doznajemo, Pavlić je i neformalnim putem pokušala vratiti svoj stan, ponudivši novim vlasnicima da im isplati novac koji su platili, podmiri porez koji moraju platiti te im isplati izvjesnu novčanu nagradu. No, kako doznajemo, novi vlasnici na to nisu pristali. Zašto niste doznali gdje živi stanarka?Ovršni prijedlog donesen 2010. - temeljem kojeg je oko 320.000 ljudi u Hrvatskoj u blokadi, a stotine su ostale bez doma u kojem su živjele - jedan je od najosporavanijih zakona. U predizbornoj su kampanji njegove izmjene bile jedno od jamstava vladajuće koalicije. - Sad vjerojatno putuje od Mosta do HDZ-a i usuglašava se. Naš je prijedlog da se nekretnina ne smije ovršiti ako je dug manji od 50.000 kuna. U slučaju iz Koprivnice, prema mojem mišljenju, radi se o nevjerojatnoj inertnosti i pomanjkanju komunikacije: nije mi jasno kako upravitelj zgrade nije mogao saznati gdje stanarka živi i dati sudu pravu adresu, niti mi je jasno zašto mu ona to nije prijavila - kaže saborski zastupnik Goran Aleksić.