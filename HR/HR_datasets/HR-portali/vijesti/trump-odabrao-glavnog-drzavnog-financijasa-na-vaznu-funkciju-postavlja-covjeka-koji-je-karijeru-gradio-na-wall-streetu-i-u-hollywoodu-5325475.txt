Steve Mnuchin bit će novi tajnik američke državne riznice, što odgovara funkciji ministra financija, otkriva New York Times. Riječ je o financijašu s dubokim korijenima u Wall Streetu i Hollywoodu, ali bez iskustva u izvršnoj vlasti, a očekuje se da će njegovo imenovanje biti formalizirano već u srijedu. Mnuchin (53) je bio nacionalni šef za financije Trumpove kampanje, a svoju je karijeru započeo u Goldman Sachsu u kojoj je i postao partner prije nego je osnovao vlastiti hedge fond. Nakon toga se bacio u filmsku industriju i financirao hitove poput franšize "X-men" i "Avatara". Kao ministar financija Mnuchin će igrati važnu ulogu u kreiranju ekonomske politike Trumpove administracije, uključujući i paket obećanih poreznih rezova (koji bi još jednom trebali preferirati bogate nauštrb siromašnih), povećanu potrošnju na infrastrukturne projekte (među kojima sigurno neće biti zida prema Meksiku) te prilagodbu na nove uvjete u međunarodnoj trgovini.