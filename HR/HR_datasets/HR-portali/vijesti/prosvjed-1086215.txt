Građanska inicijativa 'Hod za život' oglasila se o današnjem incidentu tijekom povorke 'Hod za život, obitelj i Hrvatsku'. - Povorku, unaprijed prijavljenu policiji, danas je u jednom trenutku zaustavila žena, koja se činila vrlo rastrojena i željna medijske pozornosti. Kolona u kojoj je prema procjenama policije bilo oko 15.000 ljudi zaustavila se i čekala da im policija i volonteri omoguće da nastave svoj hod. Na javno dostupnim snimkama vidi se kako je gospođa vikala, odgurivala policajce te zajedno s više muškaraca i žena udarala volontere Hoda za život koji udarce nisu uzvraćali. Nakon što je policija udaljila rastrojenu gospođu, povorka je nastavila hodati prema Trgu bana Jelačića - priopćili su iz inicijative te dodali: - Još se jedna žena, moguće u alkoholiziranom stanju, biciklom pokušala zaletiti u povorku u kojoj je bilo mnogo žena i djece. Također je privedena na policiju. Iz inicijative smatraju nedopustivim pokušaje nekih medija da se ovakvi agresivni ispadi i maltretiranje tisuća građana koji su morali stajati i čekati u povorci – proglašava prihvatljivim ponašanjem. - Kultura neslaganja je temelj demokracije. Neodgovornim opravdavanjem nekulture dio medija aktivno šteti demokraciji u Hrvatskoj - tvrde iz inicijative 'Hod za život'. A Željka Markić iz udruge U ime obitelji gostovala je na RTL-u te izrazila nezadovoljstvo nakon uvodnog priloga o događajima tijekom povorke. - Gospođa je očigledno uspjela, jer joj je vaša televizija dala ovoliku minutažu. Koliko ste snimali drugu stranu, a koliko našu povorku? Vašu televiziju doživljavamo kao skloniju baš toj opciji - poručila je Markić voditeljici Ani Brdarić Boljat. Voditeljica je potom upozorila kako su prikazane izjave obje strane, no Markić je ponovno ustvrdila kako nisu objektivni. - Bilo je 15.000 ljudi na prosvjedu, a vi govorite o 7000. Također, rekli ste da smo okupili ljude iz cijele Hrvatske, a većina je bila iz Zagreba. Zabrinjavajuće je kad mediji promoviraju ovakvo ponašanje kao kod te žene, da se pokušava zaustaviti kolonu, kao što su zabrinjavajući i pokušaji medija da to prikažu kao nešto simpatično - istaknula je Markić. - Ona ima pravo na izbor - rekla je voditeljica, a Markić uzvratila: - Ona ima pravo na informirani izbor. Pobačaj nije temeljno ljudsko pravo. Znanost se slaže da život počinje sa začećem. Mislim da je to važna tema i da je u demokratskom društvu koje Hrvatska postaje važna različitost mišljenja. Danas smo organizirali hod podrške za život, čovjek je najveća vrijednost. Hrvatsko društvo treba učiniti konkretne mjere da žene koje žele imati djecu, da to učine na dostojanstven način. Mora se mijenjati statistika da 20 posto žena gubi posao kad kažu da su trudne - zaključila je Markić.   Povorku su danas pokušale zaustaviti glazbenica Dunja Ercegović i slikarica Dunja Janković, a nakon što je došlo do naguravanja obje su privedene pa puštene nakon nekoliko sati na policiji. - Prije svega, ja sam došla kao građanka Republike Hrvatske na ovaj prosvjed da obranim temeljna ljudska prava, a to su prava na izbor da sa svojim tijelom radim što ja želim, a ne da mi netko odobrava ili zabranjuje što da radim. Tako da, u nekom momentu sam osjetila potrebu da moramo biti vidljiviji i pružiti nekakav malo jači otpor toj nekoj novoj ideologiji te je nekolicina nas stala na cestu ispred njih. Pokušali smo na taj način prebaciti pažnju sa njihovog mnogoljudnog, dobro organiziranog skupa, na drugu stranu istine cijele priče u Hrvatskoj, a to je da se suprotstavimo njihovom manipuliranju izjavama kao što su 'abortus je ubojstvo' - kazala je za RTL Dunja Janković te dodala: - Mišljenja sam da je 'pravo na život' sve samo ne pravo na život jer da se zbilja bore za život, radili bi takve prosvjede boreći se za prava radnika, djece sa posebnim potrebama... Dodala je kako policija nije podnijela kaznene prijave protiv njih. - Naravno da nisu. Mi nismo napravili apsolutno ništa ilegalno. Stajali smo na istoj cesti kao i svi drugi, imamo na to pravo. Oni su nas odlučili privesti policijsku postaju, a ne redare iz 'Hoda za život' koji su zbilja bili brutalni - zaključila je Dunja Janković.   