Foto: Guliver Image/Getty Images VELIKO iznenađenje dogodilo se trećeg dana Roland Garrosa: u prvom kolu drugog Grand Slama sezone ispao je Alexander Zverev. Njemački tenisač izgubio je od Španjolca Fernanda Verdasca u meču koji je počeo jučer, a zbog mraka i kiše završio danas. Verdasco, 37. tenisač svijeta, pobijedio je 10. na ATP ljestvici 6:4, 3:6, 6:4, 6:2. Teško je pobjedu igrača poput Verdasca, iskusnog tenisača i vrhunskog na zemljanoj podlozi, smatrati velikim iznenađenjem, ali je s druge strane mreže stajao najveći svjetski talent i tenisač koji je na Roland Garros stigao nakon osvajanja Rima, gdje je u finalu pobijedio Novaka Đokovića.    Još je veće iznenađenje ako se zna da je ovaj dvojac nedavno igrao u Madridu, a Zverev se lako obračunao s 13 godina starijim Španjolcem koji je ove sezone daleko od nekadašnje forme.  Zverev se tako pridružio starijem bratu Mischi, 32. nositelju koji je također iznenađujuće ispao od Talijana Stefana Napolitana, 187. igrača svijeta.