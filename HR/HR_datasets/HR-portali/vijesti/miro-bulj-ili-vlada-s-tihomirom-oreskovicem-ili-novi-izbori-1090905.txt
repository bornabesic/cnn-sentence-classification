Zastupnik Mosta Miro Bulj poručio je danas da Most i dalje ostaje pri stavu koji je jučer iznio njihov čelnik Božo Petrov – dakle, ili Vlada s Tihomirom Oreškovićem ili novi izbori – bez obzira na sinoćnju izjavu Tomislava Karamarka kako bi iz Vlade trebali otići i on, i Petrov i Orešković. – Naš je stav Božo Petrov rekao jučer i to je to. Vlada bez Oreškovića znači da pada Vlada. Mi smo za Oreškovića ili, ono što je rekao Božo Petrov (izbori op.a.) – poručio je Bulj. HSLS-ov Dario Hrebak osvrnuo se na sinoćnju Karamarkovu izjavu te ustvrdio kako je on napravio jedan dobar, konstruktivan i razuman potez. – Možemo to samo pohvaliti. Mislim da je to izuzetno dobro da se na neki način ovaj politički gordijski čvor rasplete i da se pozitivno riješi ova krizna situacija. Mi to pozdravljamo, ali morate znati da će HSLS imati sljedeći tjedan predsjedništvo stranke i moramo slijediti zaključke predsjedništva. Mi ćemo sigurno podržati sve ono što je dobro da se ova situacija rasplete, mislim da idemo u dobrom smjeru – kazao je Hrebak koji nije želio komentirati najnovije špekulacije o preslagivanju prema kojima bi Drago Prgomet iz HRID-a bio novi predsjednik Sabora, a Radimir Čačić i Milorad Pupovac potpredsjednici Vlade. HDZ-ov Damir Krstičević također pozdravlja posljednji istup Tomislava Karamarka.   – Drago mi je da jučer došlo do izjave gospodina Karamarka, da je pokazao odgovornost i da je jedno od rješenja da on otiđe iz hrvatske Vlade. Mislim da je to dobar put i sada zajedno u miru trebamo svi skupa odlučiti ono što je najbolje za Hrvatsku. Ja mislim iskreno da trebaju otići sada svi i da se trebamo okupiti, tu ima puno sposobnih ljudi, sposobnih ministara. Mislim da i u HDZ-u ima jako puno sposobnih ljudi pa i u Mostu i da zajedno trebamo napraviti dobru Vladu koja će napraviti one reforme koje su potrebne našoj Hrvatskoj – tvrdi Krstičević. Proteklih nekoliko mjeseci, dodaje, bilo je jedno iskustvo u kojemu su naučene brojne lekcije. – Vjerujem da ćemo sada svi skupa u miru sagledati sve to i u odnosu na te naučene lekcije i u odnosu na to posložiti priču tako da odradimo ono što je danas potrebno našoj Hrvatskoj, a to je da ljudi u našoj Hrvatskoj ljudi bolje i kvalitetnije žive. To je poanta cijele priče. Prema tome, mislim da smo sada bogatiji i vjerujem da ćemo to napraviti – kaže Krstičević. Vjeruje da će se kriza vlasti riješiti u nekoliko idućih dana, ali nije odgovorio na pitanje razmišlja li HDZ o povlačenju zahtjeva za opoziv premijera iz saborske procedure, kako je to Petrov tražio. – Trebamo sada sagledati, stvarno, sada se sve to ovih dana događa, ima puno kontakata, svi skupa još jednom trebamo pokazati odgovornost, odgovornost za našu Hrvatsku i trebamo nešto napraviti. Ne vlast radi vlasti, nego služenje svom narodu da našoj Hrvatskoj bude bolje. Hrvatska ima jako puno sposobnosti, idemo se baviti gospodarstvom, realnim životom, pa vidimo i ovi ekonomski pokazatelji, pa i taj prvi kvartal, pa ta turistička sezona, pa mislim da možemo uspjeti, to je jedan put, treba puno raditi, svi skupa zajedno i mislim da možemo uspjeti – pojašnjava Krstičević. Upitan vidi li ministra financija Zdravka Marića na čelu Vlade, odgovara kako je on dobar ministar financija koji je pokazao jako puno sposobnosti. – Mislim da je sigurno jedan odličan čovjek, profesionalac, čovjek koji uključuje, čovjek koji spaja, mislim da nam takvi ljudi trebaju – tvrdi Krstičević. A što misli o priči da bi Radimir Čačić i Milorad Pupovac mogli biti potpredsjednici Vlade? – Dosta nam je podjela, pa zar mislite da bismo u Domovinskom ratu pobijedili da nismo bili skupa? Prema tome, želim kroz uključivost da naša Hrvatska bude bolja. Vidite i područje nacionalne sigurnosti, to područje uvijek traži konsenzus, traži širinu, traži suradnju i pozicije i opozicije, tako da naš sustav sigurnosti bude bolji i kvalitetniji – kaže Krstičević te zaključuje kako su svi za pronalazak najboljeg rješenja za ovu krizu vlasti. >> Miroslav Tuđman: Premijerov ostanak nije realna opcija, idemo u sastav nove Vlade