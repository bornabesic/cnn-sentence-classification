Pravo na slobodu govora zastupnika i danas je bila tema u Saboru, no ovaj put kritike nisu bile upućene HDZ-ovu potpredsjedniku Sabora Željku Reineru, već predsjedniku Sabora Boži Petrovu. On je, naime, tijekom rasprave uime Kluba HDZ-a o Zakonu o ravnopravnosti spolova, prekinuo Irenu Petrijevčanin-Vuksanović i izrekao joj opomenu jer ne govori o temi. – Najugroženija kategorija zastupnika su oni koji su normalni i konstruktivno raspravljaju – primijetila je Petrijevčanin-Vuksanović, a podržao ju je i HSU-ov Silvano Hrelja koji je Petrovu poručio kako "nitko u njegovih 14 godina u Saboru nikada toliko nije nasrtao na to da se zastupnici drže teme". U obranu HDZ-ove zastupnice stao je i SDP-ov Arsen Bauk koji je najavio da će se na postupak Petrova požaliti i Odboru za Ustav, Poslovnik i politički sustav. – U vašem načinu vođenja sjednice ima doza nesnalaženja. Pojedini zastupnici manipuliraju u raspravama. Kada je predsjedavajući xy, onda se sve dopušta, a kada ste vi, onda ništa ne ide. Nekima se tolerira manipuliranje, a što se od nas očekuje? – pitala je Petrijevčanin-Vuksanović, a Petrov je uzvratio da se on drži Poslovnika, dok je SDP zatražio stanku.     – Ponadao sam se da ste vi kao predsjednik Sabora izvukli pouku iz onoga što je bilo u petak – da nije dobro ograničavati zastupnike u govoru, da nije dobro subjektivno tumačiti Poslovnik. U HDZ-u nas žele ograničiti u pravu da govorimo i žele da govorimo samo o onome o čemu oni misle da trebamo govoriti – rekao je Maras, kojemu je nešto dobacio HDZ-ov Stevo Culej.     – Niste valjda krvavih gaća hodali da mi ne bismo mogli ovdje govoriti – poručio je Maras Culeju te zaključio kako se u prijašnjim sazivima Sabora nije događalo "ovakvo parlamentarno nasilje većine nad manjinom". – U Saboru ne želimo šutjeti, u Saboru ne želimo govoriti ono što HDZ želi – kazao je Maras te potaknuo HDZ-ovce da i oni zatraže novu stanku. – Kolegici iz HDZ-a nisam dao opomenu zbog sadržaja njezina izlaganja, nego sam rekao da se kroz replike može osvrnuti na govore drugih zastupnika – pojasnio je Petrov ustvrdivši kako nije ograničavao govor.  Nakon nove stanke, HDZ-ova Irena Petrijevčanin-Vuksanović optužila je Marasa za manipulaciju jer je tražio stanku kao da brani nju, a u biti je kritizirao HDZ. – Do ovoga je došlo jer pojedincima je cilj samo jedan – performans i manipulacija, cirkus i spektakl. Manipulacija u kombinaciji s populizmom zahvaća najveći krug građana. Kućni odgoj ne može ništa nadomjestiti, a ako je cilj političkog djelovanja spektakl, tu nema pomoći – kazala je ona te poručila zastupnicima s viškom energije da se više bave fizičkim aktivnostima. – Stvarno sam zabrinuta za one mlade koji u prvoklasnoj manipulaciji vide nekakav uzor – zaključila je. HNS-ova Marija Puh poručila je pak kako njezina stranka ne želi sudjelovati u ratovima SDP-a i HDZ-a i traži konstruktivne rasprave. Mostov Marko Vučetić imao je potrebu ispričati se svim ženama koje su danas "zahvaljujući prezentiranoj militantnoj i muškoj svijesti potisnute na margine slušljivosti i prepoznatljivosti". – Ispričavamo se ženama na svemu što im se u povijesti činilo. Most danas želi govoriti o modelima efikasnijeg priznavanja žena u povijesti, a ne sudjelovati u ovome, u militantnom govoru u kojem je izgubljen zdrav parlamentarizam jer se stranke ne razvijaju – primijetio je Mostovac. SDP-ov Arsen Bauk kazao je kako je SDP reagirao jer su smatrali da se neopravdano prekida članicu HDZ-a, a bore se za slobodu govora u Saboru. – Ne želimo da se nekoga iznosi iz dvorane, ali sve tenzije koje su tu nastajale, nastajale su uglavnom zato što se nekima nije dopuštalo da govore ono što treba – poručio je Bauk.  >> Culej Pernaru: 'Balavac jedan, jesam ja krvave gaće nos'o po Velebitu za tebe' 