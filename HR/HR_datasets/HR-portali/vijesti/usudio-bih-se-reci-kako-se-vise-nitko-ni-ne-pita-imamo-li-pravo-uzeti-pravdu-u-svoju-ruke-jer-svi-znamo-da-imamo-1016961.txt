Imamo li dovoljno snage? Ne znam, je li itko ikada pokušao izračunati koliko je para ukradeno u ovoj državi, i pritom ne mislim na sveukupne krađe, već samo one uistinu konkretne od nekoliko desetaka i stotina milijuna, milijardi kuna, eura, nekada maraka;  Koliko je to love? Sve zajedno? Može li se to uopće zbrojiti, i kakav bi to astronomski broj bio? S tim iznosom, podijeljenim na četiri milijuna građana, mogli bi svi skupa vratiti naše privatne dugove, deblokirati račune i odmarati narednim pet godina. Ako bi nam nečega falilo, rekli bi ovim klošarima iz razvijenijih zemalja da nam to dostave prvim avionom. O tajnim računima se melje po izbornim skupovima i televizijskim emisijama već barem dvadeset godina, a i dalje ostaju kao nekakva tajna, misterij koji nije moguće otkriti. Narod je spao na to da piše komentare kako bi trebalo ovo ili ono napraviti ostavljajući vazda taj prostor praktičnog djelovanja nekom drugome. Otvorite „Goli otok“ jedna je od fraza koja se stalno provlače kroz društvene mreže. Jest, već trče da ga otvore, samo po našim željama. Kome se mi zapravo uopće obraćamo s tim što bi trebalo učiniti ili napraviti? Pa boli njih briga što mi mislimo da bi trebalo. Hoćemo pravdu? Od koga? Onih koji žive na nepravdi i za koje je pravedno društvo, neprirodan ambijent u kojem bi morali pošteno živjeti i raditi? Nemojmo biti smiješni. Sprdamo sami sebe. Ima i onih koji bi nas vratili vremeplovom u Jugoslaviji, jer je tada kao bilo bolje. Takve simplifikacije koje negiraju kontekst, vrijeme i geopolitičke okolnosti tadašnjeg svijeta treba izbjegavati. Uostalom, neovisno o ideološkim različitostima koje nas sve pretjerano opterećuju i usporavaju, možemo valjda postići nekakav konsenzus kako je jedini ispravan smjer naprijed, a nikako nazad. Moramo konstruktivno razmišljati, i iskreno priznati koliko smo se do sada pokazali nemoćnima, da ne kažem i glupima. Izbori su nula bodova. Jedna veoma skupa i loša kazališna predstava s zapravo uvijek istim ishodom za narod. Peticije? Treba ih potpisati, ali na žalost, i s tim potpisima oni koji nad nama vladaju će vjerojatno obrisati guzice. Masovni prosvjedi? I to smo isto imali. Opet ništa. Idemo dalje. Građanski bunt ili neposluh? Pasivni otpor?  Ono kad Pernara nose na deložacijama? Evo , odnijeli su ga sve do Sabora i sad tamo baljezga i gradi kult ličnosti. Dečko je ostvario svoje snove i svaka mu čast, ali mi ostali i dalje moramo živjeti u noćnoj mori. Neredi, razbijanje, tučnjava s policijom, također ništa dobrog ne mogu donijeti. Mi ne smijemo rušiti državu koja je plaćena tolikim  životima već joj pomoći da bude država u pravom smislu te riječi. Normalna, pravedna država ganja lopove i skrbi o svim svojim građanima. Takvu državu mi nemamo niti ćemo je ikada imati ako ne shvatimo kako nismo odvojeni od te iste države već njen najbrojniji i najmoćniji faktor. Narod, ljudi. Moramo postati njen korektiv. Tamo gdje ona ne funkcionira a to je svugdje zauzimamo njeno mjesto i ulogu. Na primjer, neki tajkun, ajde može i I.T. preda svoju prezaduženu tvrtku državi a uzme za sebe nekoliko milijardi eura i stavi ih na tajne račune u Švicarskoj, Nizozemskoj i na Kajmanska otočja. Država, odnosno oni koji bi ga trebali privesti, ispitati i zatvoriti te mu zaplijeniti svu pokretnu i nepokretnu imovinu ne napravi ništa. I što onda? Statusi, peticije, prosvjedi? Pa zarobimo takve ljude. Napravimo građanska uhićenja lopova, osoba za koje nema sumnje da su ovu zemlju upropastili i na tome stekli enormno bogatstvo. Zar ćemo se zgražati nad razmaženim klincima poput malog L. R.  koji pale novčanice dok narod gladuje i kopa po smeću ili ćemo potražiti istoga kad je u Zagrebu i zadržati ga dok mu tatica ne vrati nekoliko stotina milijuna kuna ili čega već?  Radi se o instrumentu građanskog uhićenja koje nije nepoznato u demokracijama. Valja ga samo prilagoditi našoj situaciji i dodati mu ispitivanje uhićenih kako bi došli do informacija gdje je lova. Koliko ima samo tih za koje nepobitno znamo tko su, što su i kako su došli do bogatstva a ne usudimo ih se niti krivo pogledati. Došlo je vrijeme da unesemo nesigurnost u njihove živote jer su oni to napravili nama. To je kriminal, otmica, kazneno djelo, rekli bi neki. Pa striktno i usko gledano jest, ali što je ovo država prava i zakona? Nemojmo se zajebavati. Ovo nema veze s državom, niti je ikada imalo. Naravno, ne treba otimati ljude tek tako, već se treba uspostaviti etički imperativ u svakoj akciji. Ono što činimo mora biti za opću dobrobit. Znači ako nekoga od takvih zarobimo, novac tražimo nazad za čitav narod, a ne kao kriminalci za same sebe. Ni to nije legalno, ali ima legalitet uzimajući u obzir nakaradnost takozvanog pravnog sustava i nazovi države. Radi se zapravo o korektivnim operacijama od kojih najveću korist ima sama država. Zbog toga bi ovaj posao trebala raditi policija. Ali zasad ga ne radi, pa možda treba pomoć. Zvuči ružno, ali je nužno kako bi preživjeli. I životinja mora živjeti i na to ima pravo u svojoj okolini. Kad netko ide rušiti šumu, pojave se borci za prava životinja i bilja i onda tijelima brane životinje i njihova prava. Tko nas brani? A čine nam isto što i životinjama. Tjeraju nas iz prirodnog staništa, jedine domovine koju imamo. Kako ne poznaju drugi jezik, i s takvima moramo kao sa životinjama. Milo za drago, drugog rješenja nema.  Ovo što pišem, zapravo nije nikakva novost. Iako se ne sjećam da je ikada netko napisao sličan tekst s ovako jasnim porukama, ne dvojim kako većina građana ove zemlje, dijeli slične ideje. Usudio bih se reći kako se više nitko ni ne pita, imamo li pravo uzeti pravdu u svoju ruke, jer svi znamo da imamo. Pitanje je samo, imamo li za to dovoljno snage i  hrabrosti, da ne kažem jaja? 