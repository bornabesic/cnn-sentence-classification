Izvanraspravno vijeće zagrebačkog Županijskog suda odlučilo je da će europski uhidbeni nalog protiv Zsolta Tamasa Hernadija, izdan 15. prosinca 2015. po kojem dosad nije postupljeno, izravno poslati nadležnom pravosudnom tijelu države izvršenja Mađarske.   Nakon što je utvrdilo postupanje nadležnih tijela MUP-a RH, Izvanraspravno vijeće je odlučilo da će europski uhidbeni nalog protiv Hernadija izravno poslati mađarskim pravosudnim vlastima na temelju Okvirne odluke od 13. lipnja 2002. o europskom uhidbenom nalogu i postupcima predaje između država članica te Zakona o pravosudnoj suradnji u kaznenim stvarima s državama članicama EU-a.   Izvanraspravno vijeće tu je odluku donijelo postupajući po zahtjevu predsjednika vijeća u tom predmetu, objavio je u petak zagrebački Županijski sud na svojim internetskim stranicama.   Do direktora MOL-a Zsolta Hernadija kojega Hrvatska tereti da je podmitio bivšeg premijera Ivu Sanadera kako bi mađarskoj naftnoj kompaniji prepustio upravljačka prava u Ini hrvatske vlasti na razne načine pokušavaju doći već duže od pet godina.   Vijeće za Europski uhidbeni nalog zagrebačkog Županijskog suda nedavno je povodom odlučivanja o postavljanju prethodnog pitanja Sudu Europske unije u predmetu izdavanja Europskog uhidbenog naloga protiv Hernadija ustvrdilo je da ranije izdani nalog od dana 15. prosinca 2015. nije pušten u daljnju proceduru, a Županijski sud u Zagrebu je o tome izviješten od MUP-a.