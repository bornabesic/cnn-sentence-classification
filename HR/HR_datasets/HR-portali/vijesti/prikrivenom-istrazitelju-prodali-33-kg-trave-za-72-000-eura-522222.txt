Iskusni diler Nikola P. (53) iz zagrebačke Dubrave s trojicom suradnika upao je u pomno planiranu policijsku zasjedu tijekom prodaje 33,5 kilograma marihuane na parkiralištu trgovačkog centra u Zagrebu. Policijski istražitelj povezao se s dilerom i od njega, kada je zadobio njegovo povjerenje, naručio kilogram "trave". U studenome je 1095 grama marihuane platio 2800 eura.  Potom je u siječnju ponovno od njega, za isti iznos, kupio kilogram "trave". Bio je to uvod u veliki posao. Prikriveni policijski istražitelj je, naime, u ponedjeljak u Zagrebu od dilera uzeo dva uzorka marihuane.  Uvjerio se da je roba dobra te naručio veću količinu. Nikola P. je potom u utorak na parkiralištu trgovačkog centra u Zagrebu policajcu prodao 33,5 kg marihuane. Tijekom prodaje četvrtoosumnjičeni Josip B. (27) obilazio je parkirališni prostor radi eventualnog otkrivanja policijskih službenika no očigledno mu ništa nije bilo sumnjivo. Nikola P. je strpao u džep 72.000 eura, a nedugo nakon toga uhićen je s Josipom B., Isufom K. (60) i Feimom S. (49) dok su braća Vebi i Remzi E., makedonski državljani, u bijegu. Četvorica uhićenih završila su u istražnom zatvoru na mjesec dana kako ne bi mogli ponoviti nedjelo. Zajedno s braćom, kojima je određen pritvor zbog bijega i opasnosti od ponavljanja nedjela, protiv njih je otvorena istraga zbog sumnje da su se bavili dilanjem droge. Tužiteljstvo sumnja da su od 16. studenog 2016. do 26. travnja 2017. na raznim adresama na području grada Zagreba prodavali drogu. Veće količine marihuane Nikola P., koji je već robijao zbog droge, nabavljao od Josipa B. koji ju je pak nabavljao od nepoznatih osoba, a drogu je, sumnja tužiteljstvo, kupovao i od drugih osumnjičenika. Oni su drogu isporučivali posredstvom nepoznate osobe. Nikola P. je Marihuanu prodavao krajnjim konzumentima i drugim preprodavačima, među kojima je bio i prikriveni istražitelj.  I dok je prvoosumnjičeni trgovao marihuanom i duhanom, pretragom obiteljske kuće na adresi njegovog stanovanja pronađeno je 3470 grama sitno rezanog duhana pakiranog u paketima te devet šteka raznih cigareta, a sve bez nadzornih markica nadležnog ministarstva, Isuf K. je, sumnja ODO Zagreb, ušao u posao s heroinom.  Nabavljao je veće količine droge te je skrivao u stanu na adresi neprijavljenog boravišta u Zagrebu i potom preprodavao na ilegalnom narkotržištu krajnjim konzumentima. Od 15. veljače do 2. ožujka prodao je najmanje 254 grama heroina. 