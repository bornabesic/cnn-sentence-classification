Za Nikolu Kovačevća (26), prodavatelja polica osiguranja i propalog nogometaša, susjedi kažu da dolazi iz fine i radišne obitelji. I Kovačevićevo je susjedstvo u Sesvetama gdje je odrastao u šoku. Uvjeravaju nas da je oduvijek bio dobro i vrijedno dijete.   - Kad smo čuli da je onu jezivu prometnu na Kvatriću skrivio mladić s njegovim imenom i prezimenom, rekla sam si: ‘Ma nije valjda to naš susjed Niko?’ Ubrzo mi je sve bilo jasnije jer sam vidjela galeriju slika s mjesta nesreće i njega u policijskom autu. On je nekad igrao nogomet. Išlo mu je, ali možda ne do te mjere da uđe u prvu ligu. Njegov otac radi u Croatia osiguranju i pomogao mu je da se zaposli kao prodavatelj osiguranja. Majka mu pak radi u dječjem vrtiću. On je jedan od njihova tri sina, mislim da je najstariji. Oženio se prije godinu i pol te se odselio iz naše zgrade. Ova će tragedija njegove roditelje baciti na koljena jer su to zaista divni, skromni i brižni ljudi. Nije lako imati sina fakina koji očito voli provode, alkohol i zabavu, i to ne samo vikendom već i tijekom tjedna - kaže za Jutarnji list jedna od susjeda obitelji Kovačević.   Kovačević je u križanje Maksimirske i Kvaternikova trga uletio s najmanje 90 kilometara na sat, a svjedoci govore da se desetak minuta prije tragedije okretao na mjestu po Aveniji Dubrava ne štedeći papučicu gasa. Na kraju je pomeo pješake i zabio se u stup te pokušao pješice pobjeći s mjesta nesreće, ali uhvatio ga je građanin. Dok je čekao policajce, negodovao je i vikao: 'Znate li vi tko sam ja? Ja mogu sve!'   Facebook profil Nikole Kovačevića pun je fotografija kojima se veliča luksuz i ludi provod na cajkama i u jadranskim resortima. Na jednoj od fotografija (gore) vidi se kako se s prijateljima ‘natače’ popularnim burbonom. Tog 26-godišnjaka u obijesnoj i opasnoj vožnji skupim automobilom nisu zaustavile dosadašnje kazne i oduzimanje vozačke dozvole. “Veća količina alkohola ne mora pomutiti spoznajne mogućnosti, odnosno svijest da je učinjeno nešto loše, pa je to i razlog što nakon nesreće počinitelji, ma koliko bili pijani, pokušavaju pobjeći s mjesta nesreće. Kod velike količine alkohola kognitivna sfera je blokirana, odnosno alkohol djeluje kao anestetik na koru velikog mozga pa prevladaju inače kontrolirani dublji nagonski impulsi poput agresivnosti ili seksualnog nasilja”, objašnjava psihijatar prof. dr. Vlado Jukić. Dodaje da je možda riječ i o osobi inače sklonoj rizičnom ponašanju, što se s alkoholom još pogoršava. “Alkohol značajno usporava reflekse pa, primjerice, vozač u tom slučaju ne može reagirati na neku iznenadnu situaciju u vožnji koju bi bez problema prebrodio da je trijezan, kaže dr. Jukić. (G.J.)   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!