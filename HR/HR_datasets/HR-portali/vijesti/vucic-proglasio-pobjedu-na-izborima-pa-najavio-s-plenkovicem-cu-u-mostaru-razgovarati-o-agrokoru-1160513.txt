Srbijanski premijer i predsjednički kandidat vladajuće koalicije Aleksandar Vučić proglasio je u nedjelju navečer pobjedu na predsjedničkim izborima, a preliminarni neslužbeni rezultati nekoliko izvora pokazuju da bi u konačnici mogao osvojiti između 54 i 57 posto glasova birača izišlih na izbore. Vučić je, proglašavajući pobjedu na predsjedničkim izborima, najavio susret i razgovor sa svojim hrvatskim kolegom Andrejom Plenkovićem u Mostaru o slučaju Agrokor. Govoreći o svojim budućim potezima, Vučić je rekao da će još dva mjeseca biti premijer te da ga u Mostaru očekuje razgovor s hrvatskim kolegom Andrejom Plenkovićem. "Razgovarat ćemo, među ostalim, i o Agrokoru jer se pokazalo da tu ima više problema nego što se očekivalo", rekao je Vučić novinarima u svom izbornom stožeru nakon proglašenja izborne pobjede. Kako se očekuje, Plenković i Vučić susrest će se tijekom 20. Međunarodnog sajma gospodarstva Mostar 2017., čiji je zemlja partner Republika Hrvatska i koji će u utorak službeno otvoriti predsjednik hrvatske Vlade. Čestitke iz Beča i Bruxellesa Austrijski ministar vanjskih poslova Sebastian Kurz prvi je od stranih dužnosnika čestitao u nedjelju navečer srbijanskom premijeru Aleksandru Vučiću na izboru za novog srbijanskog predsjednika. "Čestitam Aleksandru Vučiću na izboru za srbijanskog predsjednika. Radujem se što ćemo nastaviti blisku suradnju između dvije zemlje", napisao je na svom računu na Twitteru austrijski šef diplomacije nakon objavljivanja rezultata nedjeljnih predsjedničkih izbora u Srbiji, koje je u prvom krugu dobio Vučić s više od 55 posto glasova birača.   I austrijski kancelar Christian Kern čestitao je u nedjelju navečer srbijanskom premijeru na pobjedi na predsjedničkim izborima. "Čestitke Vučiću. Stabilni Balkan i prosperitetna Srbija u interesu su Europe i Austrije", poručio je austrijski kancelar na Twitteru. Prve čestitke Vučiću iz Bruxellesa stigle su od europskog povjerenika za susjedsku politiku i proširenje Johannesa Hahna. On je na svom računu na Twitteru poručio da se raduje suradnji s novim srbijanskim predsjednikom Vučićem. "Čestitam Vučiću na izboru za srbijanskog predsjednika s uvjerljivim rezultatom", napisao je Hahn dodavši da se raduje suradnji s novim predsjednikom na putu k prijamu Srbije u EU. "Srbija i EU – bolji zajedno", napisao je Hahn.   Kako piše Blic, slavlje u SNS-u trajalo je do zore. – Vučić je do 3 ujutro ostao u stranci, gdje je sa stranačkim rukovodstvom i koalicijskim partnerima slavio uz trubače – rekao je neimenovani izvor koji je nazočio slavlju. Osvojio 55 posto glasova Republičko izborno povjerenstvo (RIK) priopćilo je u ponoć da je nakon 56,56 posto obrađenih biračkih mjesta Aleksandar Vučić osvojio 57,03 posto glasova, odnosno 941.514 glasova. Saša Janković osvojio je 14,89 posto glasova, odnosno 245.865 glasova, Luka Maksimović 9,04 posto ili 149.320 glasova, Vuk Jeremić 5,33 posto, odnosno 87.980 glasa, a Šešelj 4,49 posto ili 74.143 glasa. Prema podacima agencije IPSOS Strategic marketing, na temelju 92 posto obrađenih podataka, Vučić je osvojio 55 posto glasova. Na drugom mjestu je bivši pučki pravobranitelj Saša Janković sa 16,3 posto glasova, dok su svi ostali kandidati ispod 10 posto. Luka Maksimović, alias Ljubiša Preletačević Beli, imat će oko 9,4 posto glasova, nekadašnji šef diplomacije Vuk Jeremić 5,7, vođa Srpske radikalne stranke Vojislav Šešelj 4,4 posto, a slijede čelnik konzervativnog pokreta Dveri Boško Obradović (2,3), vođa pokreta Dosta je bilo Saša Radulović (1,4), predsjednik Lige socijaldemokrata Vojvodine Nenad Čanak (1,2), predstavnik Demokratske stranke Srbije (DSS) Aleksandar Popović (1,1). Ostali kandidati imat će manje od jedan posto glasova. Pobjedu Aleksandra Vučića potvrđuju i rezultati Promatračke misije CRTA – Građani na straži, na osnovi 96 posto obrađenog uzorka. Iza Vučića, s osvojenih 54, 9 posto glasova, slijede Saša Janković (16,2), Luka Maksimović (Ljubiša Preletačević Beli) (9,4) posto te Vuk Jeremić 5,8 posto. Ostali kandidati, prema obrađenom uzorku CRTE, osvojili su manje od pet posto glasova, uključujući i šefa radikala Vojislava Šešelja s 4, 4 posto. Protukandidati ukazuju na neregularnosti Protukandidati pobjednika izbora Vučića u svojim su prvim reakcijama isticali neregularnosti i prljavu izbornu kampanju.  Drugi po broju osvojenih glasova, bivši pučki pravobranitelj Saša Janković, izjavio je da bi "u uvjetima poštene izborne kampanje, poštene države, poštenog financiranja" bio prvi koji bi čestitao na pobjedi, no da to nije učinio večeras iako svi podaci govore da je Vučić pobijedio u prvom krugu. Potom je rekao kako on mora proglasiti pobjedu, ma koliko to bilo neobično, "pobjedu pristojnosti, pobjedu reda, pobjedu finih ljudi, pravila, načela, vrijednosti za koje smo se od prvog dana zalagali i s kojima pobjeđujemo".  "Ovo je politički proces koji je počeo, unio optimizam u Srbiju s potpunom izvjesnošću. Vratit ćemo institucije u Srbiji, vratit ćemo dostojanstvo, vratit ćemo smisao, straha više, ako ga je i bilo, na ovoj strani nema", rekao je Janković dodavši da Srbija od sutra neće biti ista. On je Vučićevo proglašenje pobjede ocijenio "potpuno sukladno načinu na koji su vodili izbornu kampanju", rekavši da njemu i njegovim pristašama "nisu cilj ni takva izborna kampanja, ni  takva Srbija". U prvim reakcijama na izborne rezultate bivši šef diplomacije Vuk Jeremić predizbornu kampanju je ocijenio kao "neregularnu", rekavši da je "bila obilježena nezabilježenim stupnjem agresije i blaćenjem oporbenih kandidata". "Ne mogu reći da je Srbija demokratska zemlja i da živimo u demokratskom društvu", rekao je Jeremić, naglašavajući da je kampanja protekla uz niz neregularnosti, medijski mrak, pritisak, optuživanje i kriminaliziranje oporbenih kandidata. On je najavio svoj nastavak političke borbe "u širokoj političkoj fronti i u suradnji više aktera". Predsjednički kandidat Pokreta "Dosta je bilo" Saša Radulović izjavio je da je na izborima pobijedio Aleksandar Vučić jer je predizborna kampanja protekla "nepošteno", uz kupnju glasova i neregularnosti, i zbog toga što je na izbore izašao manji broj građana nego što je očekivao, ustvrdivši da je "na ovim izborima pobijedila apstinencija". Ocijenio je da su izbori bili namješteni i da je za to velika odgovornost na medijima te najavio da njegov pokret neće odustati od borbe za promjenu vlasti u Srbiji. I predsjednik Pokreta Dveri Boško Obradović ocijenio je da su predsjednički izbori u Srbiji protekli uz "najnepošteniju kampanju u povijesti" i da je jedino pravo rješenje da se izbori ponište i organiziraju novi, koji će biti održani na demokratski način. Ustvrdio je da samo uputstvo o načinu glasanja na Kosovu, za koje je ocijenio da je neustavno i nezakonito, dovoljan razlog da se izbori ponište i organiziraju novi. Lider Dveri ustvrdio je i da je Vučić bio apsolutno dominantan u medijima, da nije bilo sučeljavanja predsjedničkih kandidata i da nitko nije pratio regularnost izbora. Kandidat Srpske radikalne stranke (SRS) Vojislav Šešelj nije se oglasio nakon objave rezultata. Njegova šefica kampanje Vjerica Radeta izjavila je da je očigledno da je Aleksandar Vučić pobijedio u prvom krugu te ustvrdila da radikali nisu zadovoljni rezultatom njihova predsjednika Šešelja, koji je osvojio manje od pet posto, i da će idućih dana analizirati uzroke takvog rezultata. Analitičari: Nezrelost društva, neravnopravnost u medijima  Politički analitičar Jovo Bakić istaknuo je u prvim komentarima nedjeljnih izbora da je izostanak drugog kruga pokazao nezrelost društva. "Drugog kruga nema ni u Sjevernoj Koreji. Ako nemate drugog izbornog kruga, onda imate jedno društvo koje je politički nezrelo", rekao je Bakić komentirajući izborne rezultate. Bakić je rekao da je politika u Srbiji "svedena na apsurd" te da je Ljubiša Preletačević Beli, kroz svoje parodije srbijanskih političara i politike "to stanje samo ogolio, izravno poručivši svojim biračima da će ih lagati i varati". Politički analitičar Cvijetin Milivojević ukazao je na iznimnu neravnopravnost u medijima tijekom predizborne kampanje, navodeći da je, prema dostupnim analizama, Aleksandar Vučić u elektroničkim medijima s nacionalnim frekvencijom, uključujući i javni servis i privatne televizije, imao 92 posto prostora, a svi njegovi protukandidati preostalih osam posto. Pravo glasa na predsjedničkim izborima u Srbiji imalo je 6,724.949 upisanih birača, mogli su glasovati na ukupno 8396 biračkih mjesta u zemlji i inozemstvu, dok je na Kosovu bilo određeno 90 biračkih mjesta za 105.929 birača. Misija OESS-a, koja je organizirala izbore na Kosovu, priopćila je da je glasovalo 39,21 posto upisanih birača. Predsjednik RIK-a Vladimir Dimitrijević ocijenio je za RTS da su  diljem Srbije "izbori protekli mirno". Izbore za srbijanskog predsjednika pratilo je ukupno 1955 domaćih promatrača iz četiri udruge te 126 stranih promatrača iz 25 organizacija, izbornih povjerenstava i veleposlanstava. >>Predsjednički izbori u Srbiji odlučeni u prvom krugu! Aleksandar Vučić: Pobjeda je čista kao suza >>'Standstill aranžman za stabilizaciju Agrokora je potpisan. Stupio je na snagu potpisom svih uključenih strana' 