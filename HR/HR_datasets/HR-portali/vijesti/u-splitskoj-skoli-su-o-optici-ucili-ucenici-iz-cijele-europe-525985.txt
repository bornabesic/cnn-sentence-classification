"EUse your brain challenge your talent for science" naziv je Erasmus+ projekta partnerstva pet srednjih škola iz Njemačke, Španjolske, Danske, Nizozemske i Hrvatske koji se nakon dvije godine približava kraju, a uključivao je razmjene učenika, tematske radionice u školama, virtualne projekte, video konferencije i štošta drugo. U sklopu toga nedavno je u Splitu ugošćeno 46 srednjoškolaca iz Danske i Njemačke koji su imali priliku upoznati se s temeljnim zakoni geometrijske optike kroz radionice u Obrtničkoj školi, kao i s hrvatskim sustavom obrazovanja. - Prezentirali  smo im zanimljivosti iz optike kao posebne grane fizike i njenu usku povezanost s fotografijom kroz brojne radionice na kojima su izrađivali fotografije pomoću camere obscure, fotograme, kaleidoscope, teleidoscope. Nakon toga su bile prezentacije o svjetlu, oku, zakonu refleksije, kaleidoskopu, cameri obscuri, fotogramu , o internacionalizaciji i općenito o programu Erasmus+ kao i o konkretno našem projektu - ispričala nam je voditeljica projekta Miranda Barac, profesorica engleskog i francuskog jezika u Obrtničkoj školi. Cilj ovog projekta financiranog od EU je bilo poboljšanje kompetencija učenika u opće obrazovnim predmetima, a posebice u području stranog jezika i STEM (science, technology, engineering i mathematics) predmeta. Splitski učenici bili su ranije na razmjenama u Njemačkoj gdje su im organizirane radionice o aromatskoj kemiji, a u Danskoj na temu iz biologije pod nazivom "Osjetila dodira". Tako su se nastavnici i učenici iz splitske Obrtničke škole koja obrazuje učenike za zanimanja tehničar za očnu optiku, fotograf, modni tehničar, kozmetičar, krojač, galanterist, frizer i pediker, imali prilike upoznati izravno sa suvremenijim europskim obrazovnim sustavima u kojima se puno više ulaže u obrazovanje, te potiče kreativnost, individualnost i poduzetnost učenika.  - Primjerice u Danskoj u sklopu škole imaju i zubnu ambulantu za svoje učenike. Obrazovanje im je prioritet te ulažu u stručno usavršavanje svojih nastavnika kao i u opremljenost škola i materijalne uvjete. I učenici i nastavnici koriste tablete u nastavi, a djeca im imaju razvijene komunikacijsko-prezentacijske i digitalne vještine. Kod njih učenici nisu zasuti mnoštvom informacija koje im se serviraju pa oni na kraju od šume ne vide drvo, već ih se potiče da sami donose zaključke, razmišljaju svojom glavom, odvajaju bitno od nebitnoga. Sve to od njih stvara samopouzdane mlade ljude koji se sutra mnogo lakše snađu na tržištu rada kao i u različitim životnim situacijama u kojima često morate mijenjati zanimanje. Stoga, smatram da je našem sustavu nužna cjelovita reforma - zaključila je Barac. Gabrijeli Maslov koja se školuje za kozmetičarku, u ovom se projektu najviše svidjelo upoznavanje novih ljudi, kultura, proširenje znanja iz znanosti i engleskog jezika. Andrija Perković, budući tehničar optike, bio je sretan što svojim stranim prijateljima imao priliku približiti našu kulturu i pokazati im ljepote zemlje.  - U Njemačkoj i u Danskoj učenici imaju bolje materijalne uvjete za rad i da se koriste boljom tehnologijom, no naši su učenici ipak bolji i u engleskom i znanstvenim predmetima – dodao je Andrija. Davida Dinzolelea iz Njemačke oduševio je stari dio grada, more i hrana, a njegovu kolegicu Rebecca Dibelkamp nova prijateljstva.  - Uživala sam u nastavi iz predmeta koje nema u svojoj školi ko što su Optika i Konstrukcija odjeće. No, smatram da hrvatska djeca moraju prerano odlučiti za izbor zanimanja i da nakon toga nemaju priliku to mijenjati – rekla je mlada Njemica Dibelkamp. Elida Ramadani, Silia Madsen i Shauna Errity iz Danske također smatraju da je komunikacija na engleskom jeziku i timski rad miješanih nacionalnosti bio izvrsno iskustvo u Splitu. Drago im je da su imale priliku upoznati predmete koje oni nemaju u svojoj školi, a uvjereni su da je obrazovni sustav u Danskoj bolji nego kod nas, posebice jer je nastava ležernija i bolje su za nju opremljeni.