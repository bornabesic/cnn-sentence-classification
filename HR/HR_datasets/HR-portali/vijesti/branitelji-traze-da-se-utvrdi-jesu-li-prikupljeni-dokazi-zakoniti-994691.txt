Jesu li dokazi koje su istražitelji prikupili istražujući grupu policajca iz PNUSKOK-a, sada optuženih da su za novac i usluge zainteresiranim osobama odvali informacije iz najtajnijih uskočkih istraga, zakoniti ili nezakoniti, pitanje je kojim će se baviti optužno vijeće zagrebačkog Županijskog suda pod presjedanjem sutkinje Renate Miličević, prije no što odluči o pravomoćnosti optužnice protiv Vlade Raića, Marka Svaline te još 13 osoba. Naime, pitanje zakonitosti prikupljenih dokaza, pogotovo naloga za tajno praćenje i prisluškivanje te rezultata proizišlih iz toga postavio je Gordan Preglej, branitelj Vlade Raića, zatraživši od optužnog vijeća da odluči je li riječ o zakonito prikupljenim dokazima. Tom zahtjevu pridružile su se i obrane ostalih  optuženika, pa je sjednica optužnog vijeća prekinuta kako bi se odlučilo o tome. Inače braniteljska klupa se u svom zahtjevu za propitivanje zakonitosti prikupljenih dokaza pozivala i na nedavnu odluku Europskog suda za ljudska prava (ESLJP) u slučaju Ante Dragojevića, gdje je ESLJP ukinuo osuđujuću  presudu Dragojeviću zbog krijumčarenja 40 kilograma kokaina te naložio da mu se plati odšteta i ponovo sudi, uz obrazloženje da hrvatski sud nije dovoljno dobro obrazložio nalog za tajno snimanje Dragojevićevih telefonskih razgovora. >> Optužnica protiv Rajića, Svaline i policajaca opet nije potvrđena