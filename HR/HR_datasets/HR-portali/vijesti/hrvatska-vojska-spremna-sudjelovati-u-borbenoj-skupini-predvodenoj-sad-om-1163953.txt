Nakon što je Vijeće za obranu u raspravi o budućim aktivnostima Oružanih snaga RH u inozemstvu dalo potporu prijedlogu sudjelovanja OS RH u sklopu koncepta ojačane prednje prisutnosti NATO-a (eFP - enhanced Forward Presence) u Republici Litvi i Republici Poljskoj, održane su i potrebne konzultacije sa svim relevantnim strukturama, a na poziv Republike Poljske, Republika Hrvatska izrazila je spremnost sudjelovati i u borbenoj skupini predvođenoj SAD-om u Poljskoj. Konačnu odluku o sudjelovanju donijet će Hrvatski sabor, ističe se u priopćenju MORH-a. Iz hrvatskog Ministarstva obrane podsjećaju da je na samitu NATO-a u Varšavi, u srpnju 2016., donesen niz odluka o jačanju obrambenih sposobnosti NATO saveza, a jedna od njih usmjerena je i na podizanje sigurnosti građana Saveza na istoku. Konkretna implementacija koncepta ojačane prednje prisutnosti NATO-a, eFP, provodi se kroz razmještanje ukupno četiri borbene skupine savezničkih snaga u zemljama u istočnom dijelu Saveza – Republici Litvi, Republici Latviji, Republici Estoniji i Republici Poljskoj. Navedene četiri borbene skupine bit će sastavljene od multinacionalnih savezničkih snaga pod vodstvom četiri vodeće države – Kanade (Republika Latvija), Savezne Republike Njemačke (Republika Litva), Ujedinjene Kraljevine Velike Britanije i Sjeverne Irske (Republika Estonija) te Sjedinjenih Američkih Država (Republika Poljska), navode iz MORH-a. Kao izraz solidarnosti, Republika Hrvatska podupire sve odluke i napore Saveza usmjerene na jačanje kolektivne sigurnosti i obrane, te će u skladu s navedenim, Ministarstvo obrane RH pokrenuti proceduru donošenja potrebnih odluka Hrvatskog sabora o sudjelovanju u NATO aktivnosti ojačane prednje prisutnosti u Republici Litvi i Republici Poljskoj, ističu iz MORH-a. Iako će konačan sastav, vrijeme raspoređivanja i brojčana veličina ovisiti o dogovoru s vodećim nacijama (SR Njemačka i SAD), očekuje se kako će u okviru borbene skupine raspoređene u Republici Litvi sudjelovati do 200 pripadnika Oružanih snaga RH, dok će u okviru borbene skupine raspoređene u Republici Poljskoj sudjelovati do 90 pripadnika Oružanih snaga RH. Glede vremena raspoređivanja očekuje se da će pripadnici Oružanih snaga RH biti raspoređeni u borbenu skupinu u Poljskoj do kraja 2017., a u borbenu skupinu u Litvi početkom 2018. godine. Pripadnici hrvatskih Oružanih snaga sudjelovat će u mirnodopskim aktivnostima u okviru ojačane prednje prisutnosti - eFP,  koje su definirane kao misija za postizanje i održavanje spremnosti te potporu jačanju sigurnosti Saveza i njezinih članica. One će se ogledati kroz zajednička uvježbavanja i povećanje interoperabilnosti među saveznicama koje sudjeluju u navedenoj NATO aktivnosti, navodi se u priopćenju. Sve mjere u sklopu aktivnosti ojačane prednje prisutnosti su transparentne, isključivo obrambenog karaktera i u skladu s međunarodnim sporazumima, naglašavaju iz MORH-a. >> Naši časnici na obuku će u Izrael, a u Zadru će njihovi piloti učiti letjeti kanaderima >> Predstavljeno najmoćnije oružje Hrvatske vojske 