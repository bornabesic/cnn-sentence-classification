Američki državni tajnik na odlasku John Kerry izrazio je u ponedjeljak u Berlinu zabrinutost zbog porasta populizma i osjeća "tjeskobe" koji se širi Zapadom, navodeći primjer Brexita, predsjedničkih izbora u Sjedinjenim Državama i referenduma u Italiji. John Kerry, na oproštajnom putovanju po Europi, htio je ujedno umiriti javnost zauzimajući se za očuvanje snažnih prekoatlantskih veza Europe i SAD-a, dok je novoizabrani predsjednik Donald Trump više sklon izolacionističkoj politici. Opći osjećaj nezadovoljstva pokazao se na "našim izborima" u SAD-u 8. studenog, rekao je Kerry u govoru u njemačkom ministarstvu vanjskih poslova. "Primijetit ćete ga u tjeskobi koju je Italija izrazila jučer (u nedjelju), ili u Austriji gdje su izbori imali drukčiji ishod, ali gdje je ta tjeskoba bila vidljiva", istaknuo je američki državni tajnik, spomenuvši i Brexit. Smjerao je na neuspjeh referenduma o prijedlogu ustavne reforme talijanskog premijera Mattea Renzija koji je morao dati ostavku nakon glasovanja koje je dalo krila populističkim pokretima te na rezultat koji je ostvario kandidat krajnje desnice na zadnjim predsjedničkim izborima u Austriji. Kandidat stranke FPOe je poražen, ali je ipak osvojio 46,7 posto glasova. "Primjećujete danas u osjećajima svih da nešto nije u redu", rekao je pozivajući vlade da "bolje rade". Američki državni tajnik koji je doputovao u Berlin kako bi primio Veliki križ za zasluge, jedno od najviših odličja u zemlji, i koji je kao dječak nekoliko godina proveo u Zapadnom Berlinu, u doba hladnog rata, zauzeo se za očuvanje prekoatlantskog saveza. "Taj savez je pomogao da na kontinentu i na čitavom planetu bude više mira, sigurnosti i slobode" i to se "nikad ne može i ne smije promijeniti", ocijenio je Kerry neizravno ciljajući na Trumpa koji će 20. siječnja preuzeti dužnost od Baracka Obame.