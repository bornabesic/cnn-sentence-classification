Foto: Patrik Macek/Pixsell ŽUPANIJSKO državno odvjetništvo u Splitu podiglo je optužnicu protiv bivšeg ravnatelja Hrvatskog hidrografskog instituta Zvonka Gržetića. Terete ga za kaznena djela zlouporabe položaja i ovlasti te pronevjeru. U optužnici se navodi da je Gržetić koristio poslovnu karticu za privatne potrebe te da je u nešto više od godinu dana oštetio Institut za najmanje 216 tisuća kuna. Terete ga i da nije vratio računalo i mobitel vrijedne 11 tisuća kuna. Novi ravnatelj podnio prijavu protiv prethodnika Gržetić je sam dao otkaz u Institutu početkom 2014. godine te je na njegovo mjesto postavljen Nenad Leder, dotadašnji pomoćnik ravnatelja. On je i podnio kaznenu prijavu protiv svog prethodnika.  "Učinio sam to po nalogu Upravnog vijeća. Radilo se i vještačenje, dosta je toga bilo", kazao nam je Leder. Kako doznajemo, nezakonito trošenje na račun ustanove bivšeg ravnatelja HHI-a konstatirao je najprije upravni nadzor, a potom je Gržetićev nasljednik sve provjerio te podnio kaznenu prijavu.