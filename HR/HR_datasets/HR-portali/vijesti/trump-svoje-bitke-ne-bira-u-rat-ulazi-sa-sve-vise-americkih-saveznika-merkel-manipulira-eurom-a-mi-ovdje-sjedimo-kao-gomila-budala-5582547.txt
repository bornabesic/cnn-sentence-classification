Nova američka administracija ponovno je počela rat riječima s njemačkom vladom. Ovaj je put trzavice pokrenuo Trumpov glavni savjetnik za trgovinu Peter Navarro napadima na najsnažnije europsko gospodarstvo. U intervjuu Financial Timesu Navarro je optužio Njemačku da namjerno manipulira eurom kako bi bila u prednosti pred trgovinskim partnerima. Navarro je euro nazvao "implicitnom njemačkom markom", sugerirajući da od eura najviše koristi ima Njemačka te je izjavio da Njemačka "iskorištava ostale zemlje EU i SAD". Postoji neravnoteža u njemačkom izvozu, a američki trgovinski deficit sprečava ekonomski rast u Americi, tvrdi Navarro. Njemačka kancelarka Angela Merkel oštro je reagirala na Navarrove optužbe. "Njemačka ne može utjecati na euro", izjavila je Merkel. Njemačka, četvrto svjetsko gospodarstvo, posljednja je u nizu zemalja koje nova američka administracija optužuje za manipuliranje valutom. Navodeći to kao razlog, Trump je cijelu svoju kampanju napadao Kinu, drugo svjetsko gospodarstvo, a za to isto je optužio i Japan, treću najveću svjetsku ekonomiju i najvećeg američkog saveznika u Aziji. Na sastanku sa šefovima farmaceutskih kompanija u utorak Trump ih je žestoko kritizirao. "Oni igraju na tržištu novca, igraju na devalvacijskom tržištu, a mi ovdje sjedimo kao gomila budala", izjavio je Trump. Isti je dan Navarro uzeo Njemačku na nišan. Njemačka ima velik suficit u trgovini sa SAD-om, no Merkel je odbacila tvrdnje da je razlog tome manipulacija valutom. "Njemačka od Europske središnje banke traži da postupa kao neovisna institucija. Kao što je, uostalom, bila neovisna i Bundesbanka prije uvođenja eura", istaknula je Merkel. Dodala je kako ne želi i neće utjecati na postupke ECB-a koji treba biti neovisna institucija. "Trenutačna situacija neće se mijenjati", poručila je Merkel. Njemačkoj kancelarki nije prvi put da je Trump kritizira. Bez puno sustezanja nebiranim ju je riječima napadao i prije, primjerice po pitanju politike otvorenih vrata prema imigrantima. U ranijim intervjuima Trump je EU nazvao njemačkim instrumentom, pohvalio je Brexit i ohrabrio druge zemlje da napuste EU. Sve te izjave dijametralne su onome na što je pozivao Barack Obama. No, Trump vrlo otvoreno pokazuje da mu se ne sviđa što je Njemačka 2015. imala rekordan suficit u trgovini sa SAD-om. Vjeruje se, također, da je taj rekord probijen 2016. godine. Trumpova administracija nije prva američka administracija koja je kritizirala njemački suficit. Washington i Bruxelles već nekoliko godina prosvjeduju zbog takve neravnoteže. Od Berlina su tražili da stimulira domaću potrošnju kako bi povećao uvoz. Njemačka je najveći izvoznik među zemljama EU. Godišnje izveze 1,2 bilijuna eura vrijednu robu. S obzirom na nisku inflaciju, skroman rast i pad nezaposlenosti u eurozoni, ne očekuje se da će u ECB-u riječi Trumpove administracije izazvati ikakav odjek. To je, uostalom, najavila i Merkel. Oglasila se i njemačka ministrica gospodarstva Brigitte Zypries koja je ocijenila da su signali koje šalje Trumpova administracija "uznemirujući". Trumpovi postupci zabrinjavajući su jer potencijalno prijete njemačkim radnim mjestima i ekonomiji uopće. Zypries je istaknula da njemački izvoz u SAD, iako je Njemačka najveći pojedinačni izvoznik u tu zemlju, iznosi samo 10 posto ukupnog njemačkog izvoza. U 2015. je njemački izvoz u Ameriku iznosio 114 milijardi eura, a Amerika je u Njemačku izvezla robe vrijedne oko 60 milijardi eura. No, čak i ako je prva na udaru Njemačka, komentira Zypries, novi američki izolacionizam šteti i američkim kompanijama, a ne samo stranim jer je sve povezano. Prema mišljenju Zypries, najvažnije je "razgovarati, razgovarati, razgovarati" kako bi svijet bio pošteđen velikih trauma. No, priznala je da "stvari idu u pogrešnom smjeru". Potvrđujući odmak od dosadašnje američke politike, Navarro je Njemačku u intervjuu za FT nazvao i preprekom za sklapanje bilateralnog trgovinskog sporazuma Amerike i EU. Razgovore o TTIP-u proglasio je mrtvim. "Brexit je ubio TTIP i prije nego što je Trump izabran za predsjednika", izjavio je. Ulazak u Sjedinjene Države zabranili i iračkom nadbiskupu  "Muslim ban" pogađa i one u čije ime ga je američki predsjednik Donald Trump navodno nametnuo: levantinske kršćane. Osjetio je to i Bashar Matti Warda (47), nadbiskup istočne Katoličke crkve kaldejskog obreda u iračkom gradu Irbilu. Iz svoje arhidijeceze protjeran je kad su onamo prodrle horde "Islamske Države", progoneći ponajprije šijite, jazide i kršćane, od kojih su neke i doslovce razapeli. Iako je bio pozvan pohoditi neke od svojih vjernika koji su se sklonili u SAD, mons. Wardi je sada, kao i drugim Iračanima, zabranjen ulazak u SAD jer je, kao i svaki irački državljanin, po logici Trumpova režima apriorno sumnjiv kao potencijalni terorist. Nadbiskup je iz Iraka protjeran a iz Amerike otjeran. U razgovoru za rimski Il Messaggero mons. Warda kaže da je "američka vlada ovlaštena donositi takve odluke", da predsjednik Trump "ima pravo donositi svaku odluku koju smatra potrebnom za sigurnost svoje zemlje. Ne želim ulaziti u meritum", veli nadbiskup, pazeći da se po vragu ne upetlja u politiku. Štoviše, "ako se predsjednik Trump želi angažirati i pridonijeti svojom snagom da se ponovo uspostave mir i pravda te blokira terorizam, radi sretnijeg svijeta, te zaustaviti IS, bit ćemo sretni, bit ćemo mu zahvalni", kaže nadbiskup s profinjenom dozom ironije. On, naime, upozorava: " Mržnja je u osnovi tog masakra. Razrušene kuće su prvo označene znakom da tu žive kršćani. I crkve: njih 70 posto je oskvrnuto". Nadbiskup naznačuje da bi Amerika i sebi i njima pomogla kad bi se angažirala oko uspostave mira. Prešućuje logičan zaključak: zatvaranje granica državljanima tih sedmorih država ne pridonosi miru i sigurnosti. (Inoslav Bešker)