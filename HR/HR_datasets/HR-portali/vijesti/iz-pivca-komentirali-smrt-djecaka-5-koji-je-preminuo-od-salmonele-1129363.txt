Mesna industrija braće Pivac oglasila se u četvrtak navečer vezano za medijske napise o tragičnoj smrti petogodišnjeg dječaka iz Bregane koji je preminuo od salmonele u jajima. Njihovo priopćenje prenosimo u cijelosti:  "Nakon medijskih napisa objavljenih večeras u vezi tragične smrti pok. Mirka Vidovića, obavještavamo vas da do ovog trenutka još uvijek nismo zaprimili nikakvu službenu obavijest nadležnih tijela niti smo upoznati sa službenim rezultatima odnosno nalazom obdukcije. Kao i do sada, u stalnom smo kontaktu s nadležnim službama i punomoćnicom obitelji Vidović te smo i danas imali zadnji kontakt s njom. Punomoćnica obitelji izvijestila nas je da još nije zaprimila nikakvu službenu informaciju o nalazu obdukcije. Mesna industrija Braća Pivac izražava duboko žaljenje u vezi tragičnog događaja koji proživljava obitelj iz Bregane te smo i dalje uz istinski pijetet na dispoziciji punomoćnici obitelji.  Dok nalaz obdukcije ne bude poznat, naša postupanja ćemo voditi isključivo prema uputama nadležnih institucija te svi budući koraci bit će u dogovoru i prema uputama istih. U kontaktu s proizvođačem jaja iz Poljske te kada nam budu dostupni svi dokumenti i poznat nalaz obdukcije, odmah ćemo izvijestiti odgovornog proizvođača o istima. Budući da se prodaja proizvoda ovog proizvođača odvija na jedinstvenom EU tržištu, dužnost nam je dostaviti proizvođaču kompletnu dokumentaciju i saznanja kojima ćemo raspolagati, a koju proizvođač očekuje radi daljnjih postupanja, navodi se u priopćenju. Nakon što su mediji objavili kako je obdukcija potvrdila da je petogodišnji dječak iz Bregane umro od salmoneloze iz jaja, punomoćnica njegove obitelji izjavila je u petak Hini da još nisu dobili nalaze obdukcije iako su ih zatražili 30. listopada. Odvjetnica Dijana Kladar rekla je Hini kako se nada da će i oni dobiti obdukcijski nalaz jer je Zavod za sudsku medicinu i kriminalistiku još 30. listopada zaprimio njihov zahtjev za tom dokumentacijom. Mediji su objavili da je dječak iz Bregane Marko Vidović, prema nalazima obdukcije, umro od salmoneloze i da su njegovu smrt skrivila jaja zaražena Salmonellom enteritidis. Jajima koja su kupili na akciji u Kauflandu zarazila se cijela obitelj Vidović. Zadnjih dana u Hrvatskoj je zbog salmonele s tržišta povučeno nekoliko proizvoda. Trgovački lanac Kaufland objavio je u četvrtak da je dobrovoljno s tržišta povukao svježi pileći zabatak u rinfuzi, poljskog dobavljača Animex Foods, s rokom trajanja do 20. studenoga, jer je u nekim uzorcima izolirana salmonela. Trgovački lanac Konzum u četvrtak je izvijestio da je u ćevapčićima iz jedne njegove prodavaonice u Rijeci nađena salmonela te su poduzete sve potrebne mjere za zaštitu potrošača. Ministar poljoprivrede Tomislav Tolušić poručio je da će njegovo ministarstvo nastaviti sa strožom kontrolom uvoznog mesa i preporučio građanima da kupuju hrvatske proizvode, priopćeno je iz Ministarstva poljoprivrede u povodu obavijesti o pojavi salmonele u pilećem mesu uvezenom iz Poljske. Nalaze obdukcije trebalo bi dobiti i Državno odvjetništvo, koje će potom odlučiti o mogućem pokretanju istrage protiv odgovornih. >> Ponovno salmonela! Kaufland povlači pileći zabatak u rinfuzi 