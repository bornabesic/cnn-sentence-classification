Mjesec dana prije ponovljenih predsjedničkih izbora u Austriji, na kojima će opet biti važno pitanje izbjeglica, iz Austrije je odapeta strelica u Berlin, i to iz usta socijaldemokratskog ministra obrane Hansa Petera Doskozila. ‘Neodgovorna politika’ ‘Austrija neće biti čekaonica Njemačke’, poručio je ministar u intervjuu bečkom Kronen Zeitungu, tražeći da se njemačka kancelarka Angela Merkel jasno odredi po pitanju izbjeglica. Doskozil je oštro kritizirao kancelarkinu dosadašnju politiku. Lani je Merkel za izbjegličku krizu rekla “mi to možemo”, a Doskozil sad ističe kako je to bila neodgovorna politika. – Ako se i dalje promovira “kultura dobrodošlice”, to samo vodi do novog vala izbjeglica prema Europi – rekao je. Objašnjava i kako je ove godine registrirano 100 tisuća migranata, no većina više nije iz Sirije, nego iz Afrike. Iz Nigerije je 20 posto izbjeglica, slijede izbjeglice iz Eritreje, Gambije, Bjelokosne Obale, Sudana i Gvineje. – Treba samo pogledati Italiju koja je preopterećena i prepuštena sama sebi. Ako su usred Milana postavljeni šatori, nitko ne može reći da se izbjeglički val na razuman način može savladati – rekao je austrijski ministar. Italija se zaista bori s više od 70 tisuća izbjeglica koji su stigli ove godine samo do početka srpnja, ali problem je u tome što su susjedne zemlje, Francuska, Švicarska i Austrija, zatvorile granice, a Afrikanci žele doći do Njemačke ili Engleske. Sad kad više ne mogu izaći iz Italije, mnogi se odlučuju zatražiti azil u toj zemlji. Međutim, pitanje je kako se talijanske vlasti nose s izbjegličkim valom, jer u Milanu je nekoliko tisuća ljudi, što i nije mnogo za milijunski grad, pa bi se vlasti mogle pobrinuti da Afrikanci ne spavaju po ulicama i parkovima oko glavnog kolodvora. Zanimljivo je tu i što austrijski ministar, koji je zatvorio put izbjeglicama iz Italije, kaže kako je Italija prepuštena sama sebi. Na pitanje što će učiniti ako opet dođe do masovnog priljeva izbjeglica na graničnom prijelazu Brenner, ministar kaže da će tada pojačati kontrolu. Doskozil poziva na hitan summit Europske unije, kako bi se konačno definirala zajednička izbjeglička politika, da se osigura da izbjeglice koji ne dobiju azil budu zaista vraćeni te da vanjska granica Unije bude zatvorena. Poziva Merkel da jasno kaže koliko izbjeglica može primiti. Izjave austrijskog ministra prenio je i njemački tabloid Bild, s naslovom u kom kažu kako Austrijanci napadaju Merkel, ali za njih kažu umjesto “Österreicher” “Ösi” što je dijelom šaljiv, dijelom pogrdan njemački naziv za istočne susjede. Doskozil je uvjeren i da se EU ne smije oslanjati na dogovor s Turskom. – Tursku vladu poslije posljednjih događaja i izjava ne smije se shvaćati ozbiljno. Europa mora biti u stanju zaštititi svoje granice i bez dogovora s Turskom – kaže austrijski ministar, dodajući kako je Turska daleko od ukidanja viza zato što ne doseže europske standarde. Napadi i iz Bavarske U međuvremenu, Angela Merkel se u razgovorima s europskim kolegama priprema za novu fazu u politici prema izbjeglicama. Merkel obilazi europske glavne gradove, u sklopu pripreme neslužbenog summita Europske unije 16. rujna u Bratislavi. Jedno od važnih pitanja o kojima Merkel razgovara s kolegama je i pitanje izbjegličke krize. U Pragu su je dočekali su i demonstranti. Popularnost njemačke kancelarke tijekom ljeta je pala, upravo zbog njezine politike otvorenih vrata prema izbjeglicama, a raste popularnost bavarskog premijera i predsjednika Kršćansko-socijalne unije (CSU) Horsta Seehofera, koji žestoko kritizira izbjegličku politiku Angele Merkel. Međutim, u Kršćansko-demokratskoj uniji (CDU) ne vide razloga za promjenu smjera izbjegličke politike, tvrdeći da je postignut cilj da se smanji dolazak izbjeglica nakon što ih je lani stiglo milijun. Iz CDU-a poručuju kako se valja potruditi da se izbjeglice koje imaju perspektivu da ostanu u Njemačkoj što prije integriraju. >> Kovač o mađarskom zidu: RH će suradnjom spriječiti da je preplave izbjeglice 