Prošla su samo dva mjeseca otkako je Davor Bernardić izabran za šefa stranke, a priče o njegovu rušenju ne staju. Prije nekoliko se dana u Zagrebu, doznajemo, održalo druženje 20-ak uglednih SDP-ovaca koji su na unutarstranačkim izborima bili kontra Bernardića, a poveo se i razgovor o lošoj situaciji u stranci. Pasivni Milanović ga - štiti Bilo je tu i bivših SDP-ovih ministara, aktualnih saborskih zastupnika te šefova županijskih organizacija SDP-a, ali i članova zagrebačkog SDP-a nesklonih aktualnom predsjedniku... – Svi vide da se stranka raslojava iz dana u dan, rejting nam je u slobodnom padu. Uz sve to idu lokalni izbori, a mi nemamo kandidate ni za velike ni za neke manje gradove i realno nam na lokalnim izborima prijeti potop – kaže naš izvor iz SDP-a. Ipak, Bernardića će se, dodaje, do lokalnih izbora “pustiti na miru”, ali nakon njih, ako stranka izgubi i gradove i županije koje je do sada imala, sigurno će se krenuti u njegovo “rušenje”. Odnosno tražit će se, kaže naš izvor, raspisivanje izvanredne izborne konvencije za što je potrebna potpora pet županijskih odbora. Iz razgovora s više pripadnika “oporbene struje” doznajemo da se “akcija” planira provesti prije nego što se u stranci održe izbori na lokalnoj razini (nakon lokalnih izbora) jer bi se time spriječilo da Bernardić u gradove i županije “instalira” svoje ljude. – Ako to uspije, bit će nezamjenjiv. Upravo zato on naveliko i obilazi županijske organizacije koje nisu bile za njega te se tamo sastaje se s tzv. B ešalonom i nagovara ih da se kandidiraju za nove šefove kako bi izgurao aktualna vodstva i na tim pozicijama dobio sebi odane ljude – kaže naš izvor iz stranke. A paralelno s raspravama kako srušiti novog šefa traje i rasprava u stranci tko bi ga trebao zamijeniti. Dio ljudi, kažu naši izvori, nagovara čak i bivšeg šefa stranke Zorana Milanovića da se vrati u politiku. Iako je on sam jučer kazao da će uskoro zamrznuti saborski mandat, neki u partiji priželjkuju da se predomisli. – Razgovaralo se s njim i o tome i točno je da on nije za tu opciju. Ali dat ćemo sve od sebe da ga nagovorimo – kaže naš izvor iz SDP-a. I naš drugi sugovornik iz vodstva stranke kaže da sve više članova stranke gaji nadu da bi se Milanović mogao vratiti u politiku. Potencijalni nasljednici – On ima svoj bedem ljubavi, to nije upitno. Ali i da se vrati, sigurno ne bi teklo med i mlijeko kako neki misle. Osim toga, on time što ne dolazi u Sabor čuva leđa Bernardiću. Da se pojavi i progovori, novi šef pao bi u drugi plan – kaže jedan ugledni SDP-ovac. Član Predsjedništva Siniša Hajdaš Dončić kaže da Milanovićev povratak ne dolazi u obzir. – Milanović se oprostio od politike i povratak bi bio totalno kontraproduktivan za SDP – drži Hajdaš Dončić. Dodaje i da Bernardić zaslužuje šansu, da je tek dva mjeseca na čelu stranke i da mu se treba dozvoliti da provede svoju viziju. – Tražim samo da postane pravi predsjednik stranke, ne prvi među jednakima, nego prvi. A za to mu treba vremena – kaže Hajdaš Dončić. I dok neki navijaju za povratak Milanovića, neki u SDP-u, u slučaju da dođe do novih izbora, navodno su već počeli nagovarati šefa uprave Podravke Zvonimira Mršića da se aktivira. A u istom se kontekstu spominju i imena potpredsjednika SDP-a Peđe Grbina kao i člana Predsjedništva Bojana Glavaševića. >> Bernardić se sastao s vodećim austrijskim socijaldemokratom - Swobodom 