Iako je premijer Andrej Plenković i dalje snažno zagovara, čini se da ideja otkupa Ine prodajom dijela HEP-a ima sve manje izgleda za realizaciju. Most i dalje inzistira da takvom modelu mora prethoditi izmjena Ustava kojom će se tvrtke koje upravljaju prirodnim resursima dodatno zaštititi od rasprodaje. Svjesni su da je za ustavne promjene nužna dvotrećinska većina u Saboru, čije okupljanje u pravilu otvara prostor za druge zahtjeve vezane uz Ustav, nerijetko i ucjene, no poručuju da bez toga neće biti prodaje 25 posto minus jedne dionice HEP-a. – Ideja o prodaji dijela HEP-a je HDZ-ov model. Mi nismo rekli da je on neprihvatljiv ako se to riješi kroz Ustav, ali ako se ne može osigurati ustavna zaštita tih tvrtki, onda taj model ne može dobiti našu podršku – kažu u Mostu. Umjesto toga, neslužbeno saznajemo, zagovaraju ideju da se novac za otkup dionica Ine osigura osnivanjem društva posebne namjene, u koje bi država prenijela dionice Ine, ali i druge vrijedne dionice iz Centra za restrukturiranje i prodaju. To društvo izdalo bi obveznice na dulji rok, iz kojih bi se financirao otkup MOL-ova udjela, a dospijeće obveznica isplaćivalo bi se iz dobiti poduzeća čije su dionice unutra. Iako službenu potvrdu te informacije u Mostu nismo mogli dobiti, izvori iz stranke tumače kako takav model ne bi povećao javni dug, država ne bi morala ići u prodaju HEP-a, a osigurao bi se novac za otkup Ine. Da je takva ideja na stolu još je u utorak u Saboru dao naslutiti i HDZ-ov ministar državne imovine Goran Marić iz čije se izjave iščitava i da mu nije strana ni Mostova ideja ustavne zaštite strateških tvrtki. I izvori iz premijerova kruga potvrđuju da se s Mostom razgovara, što znači da su upoznati s njihovim modelom i uvjetima. Priču oko otkupa Ininih dionica trebalo bi voditi posebno tijelo na čijem bi čelu bio premijer Plenković, a Vlada će ga, po neslužbenim najavama, osnovati vrlo skoro. To će tijelo utvrditi financijske gabarite otkupa MOL-ova udjela, a zatim dogovoriti i model po kojem će se on provesti. Posebno je pitanje što bi država trebala napraviti s Inom nakon renacionalizacije. Plenković je u intervjuu HRT-u najavio mogućnost da se potraži novi strateški partner koji bi ulagao u Inu, no to je ponovo izazvalo negativnu reakciju koalicijskog partnera. U Mostu se boje da bi svaki strateški partner koji bi ušao u vlasničku strukturu kompanije pokušao preuzeti kontrolu nad Inom i ističu kako Hrvatska mora inzistirati na energetskom suverenitetu. Ako Povjerenstvo za odlučivanje o sukobu interesa odluči da je potpredsjednica Vlade Dalić u sukobu interesa, Most će inzistirati da se ona povuče iz priče o Ini. U HDZ-u doznajemo da M. Dalić već neko vrijeme govori da želi da se osnuje povjerenstvo koje će voditi otkup Ine, ali da ona u njemu neće sudjelovati. Tako barem prenose sugovornici iz HDZ-a. U HDZ-u se, također, sve više ispuhuje balon euforije da Inu treba otkupiti. Sve više pozicioniranih HDZ-ovaca neformalno komentira da kupnja Ine nije dobra odluka jer za to nemamo novca.  >> Evo kako bi bivši ministar Andrija Hebrang riješio otkup dionica Ine 1. Martina Dalić navodno već neko vrijeme govori kako želi da se osnuje povjerenstvo za otkup Ine u kojem ona neće sudjelovati.      2. Bude li se morala povući iz priče Ina-HEP, Martinu Dalić mogao bi zamijeniti ministar Goran Marić koji ionako upravlja državnom imovinom.      3. Vrlo je mala vjerojatnost da bi HDZ vodeću ulogu u operaciji HEP Ina prepustio Mostovu ministru energetike Slavenu Dobroviću.      