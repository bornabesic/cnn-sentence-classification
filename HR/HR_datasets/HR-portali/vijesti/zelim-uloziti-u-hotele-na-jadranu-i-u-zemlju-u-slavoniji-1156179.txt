MK Group, holding kompanija u čijem se sastavu nalazi više od 120 povezanih tvrtki koje posluju u Srbiji i inozemstvu, jedan je od najvećih poslovnih sustava u jugoistočnoj Europi. Ujedno je se smatra liderom u agrarnoj, šećernoj i mesnoj industriji, hotelijerstvu, trgovini i bankarstvu, kao i trenutačno najvećim srpskim investitorima u obnovljive izvore energije. Miodrag Kostić predsjednik je uprave kompanije MK Group koja danas zapošljava oko osam tisuća ljudi. Otkriva nam da jednostavne formule za uspjeh nema, osim one da ulažu isključivo u područja u kojima već posjeduju veliko znanje. Vlasnik ste kompanije MK Fintel Wind za proizvodnju zelene električne energije. Kakvi su trendovi po pitanju obnovljivih izvora energije u Srbiji i koji su vaši sljedeći planovi unutar ovog sektora? Obnovljivi izvori predstavljaju veliki izazov za budućnost, ali isto tako i golem potencijal. Mi smo prije sedam godina prepoznali važnost zelene energije i danas je naša kompanija jedina uspjela izgraditi i pustiti u pogon dva vjetroparka: jedan u Kuli snage 9,9 megavata, u koji je uloženo 15 milijuna eura, i drugi u Vršcu snage 6,6 megavata, u koji je investirano 10 milijuna eura. Trenutačno punom parom radimo na pripremama za početak izgradnje vjetroparka Košava. Koji su potencijali Kopaonika i jesu li iskorišteni u potpunosti, koje su sve mogućnosti razvoja turizma u Srbiji? Nakon investicije vrijedne 30 milijuna eura, kojoj je cilj bila modernizacija najvećeg hotelskog kompleksa na Kopaoniku, kompanija je dodatna ulaganja usmjerila u područje gradskih hotela i hotela na jadranskoj obali. Trenutačno, kompanija izravno upravlja hotelima Grand i Angella s četiri zvjezdice, apartmanskim kompleksom Konaci – Sunčani vrhovi na Kopaoniku (s kapacitetom 1328 ležajeva), 88 Rooms Hotelom s 88 soba te apartmanima u središtu Beograda (200 ležajeva) i hotelom Kempinski Palace s pet zvjezdica u Portorožu, s kapacitetom 450 ležaja. Također, kompanija ima i udio u HTP Budvanska Rivijera u Crnoj Gori. U idućem razdoblju u planu je otvaranje hotela s četiri zvjezdice u Novom Sadu. Možete li prokomentirati i situaciju s PKB-om? Poljoprivreda i ulaganje u razvoj ove grane i dalje je glavni stup i okosnica poslovanja cijelog MK Groupa. Zato ne čudi da smo, kao jedan od najuspješnijih domaćih sustava, zainteresirani za privatizaciju poduzeća u toj grani privrede. Pismo zainteresiranosti poslali smo i za PKB. Naš proces proizvodnje zaokružuje kompletan ciklus poslovanja “od njive do trpeze”. Već sada obrađujemo 50.000 hektara u Srbiji i Ukrajini, a usto, najveći smo domaći izvoznik žitarica. Najveći smo i proizvođač svinja u državi – imamo ih 200.000 na sedam farmi, a s 3500 grla krava, drugi smo po proizvodnji mlijeka. Najavljivane su bile i vaše investicije u Hrvatsku. U kojoj se fazi nalaze ti planovi i u što biste konkretno uložili na ovim prostorima? Hrvatsko i srpsko gospodarstvo prilično su kompatibilni i tu postoji dosta prostora za poboljšanje. Mislim da bi trebalo posvetiti više pozornosti planiranju većih zajedničkih infrastrukturnih projekata, kao i projekata koji se mogu razviti kroz program prekogranične suradnje. Kao i dosad, fokus će biti na poljoprivredi, turizmu, bankarstvu i obnovljivim izvorima energije. Konkretno, u Hrvatskoj smo zainteresirani za hotelske kapacitete na Jadranu, kao i za poljoprivredno zemljište u Slavoniji. Posljednjih se dana moglo čitati o prodaji šećerana. Znači li navedena prodaja napuštanje ovog sektora ili je riječ o restrukturiranju? Nismo prodali proizvodnju šećera. Da objasnim, lani smo potpisali predugovor o strateškom partnerstvu s Agranom AG iz Austrije na razdoblje od pet godina. Dakle, još najmanje pet godina bit ćemo u industriji šećera.  >>Nužno je da se promijeni odnos prema poduzetnicima >>'U cijeloj regiji u velikoj mjeri i dalje se osjećaju posljedice komunističkog sistema' Što preuzimanje Gorenjske banke znači za vaš vlasnički portfelj? Gorenjsku banku ocijenili smo kao stabilnu, likvidnu i solventnu financijsku instituciju s potencijalom za rast, što nas je i opredijelilo za ulaganje. Istodobno, smatram da je u interesu Gorenjske banke da dobije strateškog investitora, koji ima jasne planove za rast i razvoj banke, a pri tome ima snažan kapitalni i poslovni kapacitet da omogući da se planovi i ostvare. AIK Banka ima 1,5 milijardi eura aktive, 460 milijuna eura kapitala, a prošle je godine ostvarila profit od 40 milijuna eura. S druge strane Gorenjska banka ima isto toliko aktive, manji kapital – 200 milijuna eura i 8 milijuna eura profita. Cilj nam je da Gorenjska banka ima višu razinu profita od AIK Banke. 