Izvršni direktor ruske Sberbanke German Gref rekao je kako suradnja s hrvatskom Vladom oko Agrokora nije bila jednostavna dodavši da se nikad ranije nisu susreli sa sličnom situacijom. Gref je u Moskvi izjavio da Sberbank, kao glavni kreditor Agrokora, više nije spreman pregovarati o novim financiranjima koncerna dok god se ne postigne dogovor s hrvatskom Vladom, javio je Reuters. - Sberbank se nikad prije nije susreo sa situacijom u kojem se vlada neke zemlje na ovakav način upliće u poslove neke tvrtke, dodao je Gref. Komentirajući "lex Agrokor", Gref je poručio da Vlada nije trebala donijeti takav zakon: - Ne biste trebali usvajati zakon koji onemogućava kreditorima njihova prava, nakon gotovog čina, rekao je. Istaknuo je da Sberbank idući tjedan planira održati razgovore s Vladom, a na pitanje o eventualnom pravnom postupku protiv Vlade, odgovorio  je da ne bi htio takvo što. - Sačuvaj nas Bože nečeg takvog, ali danas smo održali pregovore s glavnim kreditorima. Svi su oni zbunjeni. Ako je Vlada preuzela odgovornost za vođenje tvrtke, onda bi trebala preuzeti odgovornost i za njezine dugove. Neka daju jamstvo za dugove. Ako nisu spremni na to, znači da bi se trebali vratiti na normalnu tržišnu praksu, kaže Gref.