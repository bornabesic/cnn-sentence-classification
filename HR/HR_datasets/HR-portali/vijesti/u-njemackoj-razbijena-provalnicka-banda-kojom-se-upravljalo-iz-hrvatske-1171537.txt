Münchenska policija razotkrila je i najvećim dijelom uhitila međunarodnu bandu provalnika kojom je upravljano iz Hrvatske, priopćeno je danas u Münchenu. "U Münchenu je dosad uhićeno 20 provalnica a od četiri osobe za koje se sumnja da su vođe bande dvojica su još početkom svibnja u suradnji s hrvatskom policijom uhićena u blizini Zagreba", rekao je Reinhold Bergmann, voditelj odjela za borbu protiv međunarodnih provalničkih bandi na konferenciji za tisak. Tom prilikom je u "dvije vile u blizini Zagreba" pronađen nakit i gotovina u vrijednosti od oko 100.000 eura. "Ukradeni novac očito odlazi u Hrvatsku. Radi se o vilama u mramoru. Ljudi koje smo tamo zatekli nemaju zaposlenje", rekao je Bergmann. Njemački istražitelji procjenjuju da provalničkoj grupi pripada i do 500 članova koji su međusobno svi u rodu i ne djeluju samo u Njemačkoj nego i u Belgiji, Francuskoj, Španjolskoj i Italiji. "Ovo je samo jedan krak hobotnice, smatramo da ih ima 20 do 30", rekao je Bergmann. On je rekao kako istražitelji polaze od toga da je ova banda za vrijeme svog boravka u Njemačkoj bila odgovorna za svaku petu provalu. "Klan je jasno hijerarhijski strukturiran: na vrhu su u inozemstvu oni koji upravljaju ukradenom robom i koji upravljaju akcijama, ispod njih su osobe koje raspolažu stanovima u zemljama u kojima se vrše provale, ispod njih su logističari koji se brinu za prijevoz a na dnu su sami provalnici pri čemu se uglavnom radi o maloljetnicama", priopćila je policija. Državna odvjetnica Anne Leiding govori o dobroj organiziranosti klana koji se očito ovim poslom bavi u više generacija. "Sve je izvrsno strukturirano, spremni su i odvjetnici a skrbi se i za one koji završe u zatvoru", rekla je Leiding. Policija u Münchenu svjedoči i o praksi "posuđivanja" djevojčica između pojedinih dijelova klanova ali i o svojevrsnoj "trgovini". "Za udaju djevojčica koje su se pokazale posebno umješnima u provalama, dijelovi obitelji drugima unutar klana plaćaju i šestoznamenkaste iznose", rekao je Bergmann. Broj provala u Njemačkoj je posljednjih godina u drastičnom porastu a bezuspješna borba policije protiv provalničkih bandi je sve više i tema predizbornih kampanja, kao što je to bio slučaj s nedavnim izborima u saveznoj državi Sjevernoj-Rajni Vestfaliji.