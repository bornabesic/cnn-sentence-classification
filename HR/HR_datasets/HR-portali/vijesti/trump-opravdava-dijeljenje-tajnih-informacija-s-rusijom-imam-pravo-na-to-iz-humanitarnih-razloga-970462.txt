Foto: Hina AMERIČKI predsjednik Donald Trump jučer je izjavio da ima potpuno pravo dijeliti povjerljive informacije o terorizmu i ostalim temama s Rusijom, javlja CNN. Bijela kuća prvo porekla cijelu priču, ali Trump se jučer predomislio "Kao predsjednik htio sam s Rusijom podijeliti (na otvorenom sastanku Bijele kuće) ono na što imam potpuno pravo, činjenice o terorizmu i sigurnosti na letovima, iz humanitarnih razloga, jer želim i da Rusija znatno unaprijedi svoju borbu protiv ISIS-a i terorizma", objavio je Trump na Twitteru. U svojim objavama nije spomenuo jesu li te informacije bile povjerljive.   Njegova izjava suprotna je izjavama savjetnika za nacionalnu sigurnost H.R. McMastera, koji je novinarima rekao da je priča o dijeljenju tajnih podataka "lažna", te njegove zamjenice Dine Powell, koja je u ponedjeljak također rekla da je ova priča "laž" te da je Trump razgovarao samo o zajedničkim prijetnjama SAD-u i Rusiji. Trumpov postupak mogao bi ugroziti živote agenata Washington Post je u ponedjeljak prvi objavio vijest da je Trump podijelio tajne informacije s ruskim ministrom vanjskih poslova te ruskim ambasadorom u SAD-u prošli tjedan. Dva bivša vladina službenika za CNN su kasnije potvrdili da je vijest istinita te da Trump nije otkrio izvor povjerljivih informacija, ali bi Rusija sada mogla otkriti i taj "vrlo osjetljivi" izvor. Vijest o dijeljenju tajnih informacija izazvala je zgražanje i strah da bi ovakav Trumpov postupak mogao ugroziti živote američkih obavještajnih agenata. "Ovo je najozbiljnija optužba protiv predsjednika u povijesti" "Nikada prije nisam doživio da viši vladin službenik postupi toliko nemarno i time zaprijeti obavještajnim odnosima države", rekao je bivši američki viši obavještajni službenik za CNN. Bivši profesor prava s Harvarda Alan Dershowitz izjavio je na Twitteru da je optužba da je Trump ruskim službenicima otkrio vrlo povjerljive informacije "najozbiljnija optužba protiv vladajućeg predsjednika u povijesti", te da nikako ne treba umanjivati njezinu važnost, osobito u svjetlu situacije s istragom o Trumpovoj vezi s Rusijom te otpuštanjem ljudi koji su bili na čelu pojedinih istraga, uključujući bivšeg direktora FBI-a.