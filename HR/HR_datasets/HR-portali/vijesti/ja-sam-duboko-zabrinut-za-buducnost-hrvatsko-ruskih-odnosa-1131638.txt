Bio bih loš diplomat i loš profesionalac kad bih komentirao izjave gospodina predsjednika Vlade Republike Hrvatske. Duboko ga poštujem, smatram ga velikim stručnjakom, izjavio je veleposlanik Ruske federacije Anvar Azimov u razgovoru za N1 televiziju. Azimov je govorio o posjetu Andreja Plenkovića Ukrajini, a gledatelje je zamolio "da malo mirnije gledaju tu izjavu". – Prije svega, Plenković je izrazio poziciju Europske unije glede Krima i Donbasa, ali moram naznačiti da postoji najmanje 10 država unutar EU koje ne naglašavaju okupaciju Krima i Donbasa. Posjet je došao u važnom datumu, kad se obilježavala treća godišnjica antiustavnog udara, kad je bio nasilno svrgnut predsjednik Ukrajine. Zašto nas smatraju okupatorima? Ako Plenković govori o mirnoj okupaciji, onda Ukrajina nije okupirala Donbas. Rusija nikad nije uvela svoju vojsku u Donbas. Da je to bilo, onda bi nas već davno SAD i NATO optužili za miješanje u unutarnje poslove u Ukrajini – kazao je Azimov i dodao da Ukrajina nije okupirana. Azimov naglašava kako je Plenković "izrazio stav EU" te da nije rekao ništa novo.  – Više od 10 država EU i susjedi u regiji pokušavaju izbjeći takve rečenice kao aneksija Krima ili okupacija Donbasa. Ja imam težak zadatak. Volim Hrvatsku, duboko poštujem Hrvatsku, i nećemo zaboraviti da su više od 50 godina Rusija i Sovjetski Savez bili jedni od glavnih igrača u Jugoslaviji. Duboko sam zabrinut za budućnost hrvatsko-ruskih odnosa. Moj je zadatak, kao veleposlanika, da minimiziram bilo kakve posljedice. Nije tajna da je robna razmjena s Hrvatskom smanjena gotovo 50 posto. To je katastrofa – govori Azimov i objašnjava da ruski poduzetnici nisu bili zainteresirani doći u Hrvatsku na gospodarski forum budući da nisu suglasni s režimom sankcija koje Hrvatska podržava. Poduzetnike je opisao i kao patriotske. – Hrvatsko-ruski gospodarski forum zato se nije dogodio. Pokušavam napraviti tako da sve što se dogodilo između Rusije i Hrvatske ne utječe na rusko-hrvatske gospodarske odnose – izjavio je Azimov za N1 televiziju. >> Rusi oštro kritiziraju zbog Plenkovićeva prijedloga Ukrajini: 'Cijena hrvatske integracije teritorija bio je progon 250.000 Srba' >> Ruski utjecaj u Srbiji stavio Hrvatsku na granicu ‘obrane’ Zapada 