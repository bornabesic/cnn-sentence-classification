Članovi obitelji nestalih hrvatskih branitelja zajedno s ministrom hrvatskih branitelja Tomom Medvedom otkrili su danas natpisnu ploču na uredima Područne ispostave Istok ovoga ministarstva. Kako je pojasnio Medved na ovaj način ministarstvo želi intenzivirati aktivnosti na pronalasku zatočenih i nestalih osoba pri čemu će uz ispostavu u Vukovaru, koja će pokrivati istok Hrvatske, biti otvorena i ispostava u Splitu zadužena za jug Hrvatske. - Na popisu nestalih danas imamo 1541 nestalu osobu od kojih je njih 567 s područja hrvatskoga Podunavlja. Od toga broja 481 osoba je s prostora Vukovarsko-srijemske županije, a njih 86 iz Osječko-baranjske županije, rekao je Medved. U svome govoru ministar je članovima obitelji zatočenih i nestalih rekao kako ne možemo biti zadovoljni s činjenicom da i danas imamo veliki broj nestalih i zatočenih te se radi toga ispričao u ime ministarstva. Ipak, naglasio je i da ministarstvo čini maksimalne napore kako bi riješili taj problem. Predsjednica Saveza udruga zatočenih i nestalih hrvatskih branitelja Ljiljana Alvir kazala je kako je Vukovar, grad s najvećim stradanjima i najvećim brojem nestalih (292), konačno dočekao otvaranje jednoga ovakvoga ureda. - Nadam se da će otvaranje ispostave Istok dati puno bolje rezultate od dosadašnjih i da informacije koje dopiru do nas budu brže i efikasnije provjerene. Jedan ovakav ured mogao se i ranije otvoriti posebno jer smo mi kao Savez u više navrata ukazivali da je sve do promjena 2016. godine premali broj osoba zadužen na ovim poslovima, rekla je Alvir.   