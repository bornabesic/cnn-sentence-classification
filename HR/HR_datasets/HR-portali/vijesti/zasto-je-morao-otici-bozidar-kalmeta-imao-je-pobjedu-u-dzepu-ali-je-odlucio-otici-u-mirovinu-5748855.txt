Imao je pobjedu u džepu, ali odlučio je otići u mirovinu. Žao mi je, ali razumijem ga. Previše je to pritisaka sa svih strana, a mora zaštititi i obitelj. No, bitka za Zadar na lokalnim izborima bit će tijesna, sada kada je Dario odustao. Može se dogoditi i da izgubimo Zadar, jedini veliki grad kojeg HDZ u ovom trenutku drži - govore prijatelji i bliski suradnici Božidara Kalmete otkako je aktualni zadarski gradonačelnik početkom tjedna objavio kako neće u utrku za još jedan mandat. - Ima onih koji jedva čekaju da iskoriste moju pravnu situaciju kako bi napali ne samo mene, nego i cijeli HDZ. Kampanja bi se pretvorila u napade, ja bih bio glavna tema, optuživali bi HDZ... Želio sam im to onemogućiti i zato sam donio odluku da se povučem - obrazložio je Kalmeta svoju odluku. Na sastanku gradskog i županijskog HDZ-a na kojem je odlučeno da će zadarski ginekolog Branko Dukić biti gradonačelnički kandidat, o Kalmetinoj odluci nije se uopće razgovaralo. Navodno je sam Kalmeta tražio da se o njegovoj odluci ne raspravlja. HDZ-ov glavni tajnik Gordan Jandroković rekao je poslije kako vrh stranke cijeni Kalmetinu odluku te da je riječ o hrabrom političkom, ali i ljudskom potezu. Nakon osam ministarskih godina, petnaest na čelu Zadra i obnašanja najviših dužnosti u samoj stranci, odluka je to koja Kalmeti zasigurno nije lako pala. Tako smatraju u njegovu krugu.   - Razmišljao je donedavno o još jednoj kandidaturi, ali svjestan je i sam da je njegova situacija postala teret za HDZ. A on je iskusan i mudar političar, uvijek je bio pragmatičan i čovjek stranke - govori jedan istaknuti član HDZ koji Kalmetu poznaje godinama. Uvjeren je da je odluka o povlačenju bila Kalmetina, iako se u stranačkim kuloarima posljednjih tjedana provlačila priča kako je šef stranke Andrej Plenković više od mjesec dana odbijao dati odobrenje za njegovu kandidaturu. Neki kažu kako je ključni trenutak bio kad je SDP-ov Tomislav Saucha napustio stranku zbog afere dnevnice kako im ne bi nanosio štetu u kampanji za lokalne izbore. Tada je, kaže naš izvor iz stranke, bilo jasno kako ni oni više nemaju argumente kojima bi mogli podržati Kalmetinu kandidaturu s obzirom na njegove dvije potvrđene oputužnice - za aferu HAC - Remorker, te zbog filma “Prometna renesansa Hrvastke”. - Sam je odlučio, poznajem ga. Ne vjerujem da je netko iz vrha stranke to od njega tražio direktno, možda nekim zaobilaznim putem, koliko ih poznajem. Ali nisu ni trebali. Dario nikada ne bi radio na štetu HDZ-a, pogotovo ne zbog neke taštine. I ovim potezom je pokazao da mu je stalo do stranke, a ne osobnog interesa - govori naš sugovornik, blizak zadarskom gradonačelniku. I on Kalmetu zove Dario, kao i većina u Zadru. Iako je ime Božidar dobio po stricu, majka mu je dala taj nadimak koji mu je poslije i ostao. Kalmeta je godinama slovio kao jedan od najmoćnijih HDZ-ovaca. Njegov politički uspon počeo je još u vrijeme Franje Tuđmana, da bi zvjezdane trenutke doživio u vrijeme premijera Ive Sanadera kada je odradio dva ministarska mandata. Sve je počelo 1993. Tada je Božidar Kalmeta postao zamjenik zadarskog gradonačelnika Duška Kučine. U HDZ se upisao četiri godine ranije, 1989., ali na prve izbore nije želio ići. U to vrijeme nije razmišljao o politici, radio je u zadarskoj Maraski i budućnost vidio u struci. Ipak, 1993. nagovorili su ga da izađe na lokalne izbore koji su se tada provodili po drugačijem sistemu nego danas. Postao je gradski vijećnik, a paralelno je bio i u vojsci. Tadašnji gradonačelnik Kučina ubrzo ga je pozvao u svoj Ured.   - Mlad ste, perspektivan inženjer, dobro ste prošli na izborima, ljudi vas vole... Bi li vi meni bili zamjenik - zapitao ga je tada Kučina i prilično iznenadio Kalmetu. Nije odmah imao odgovor. Dobio je pet dana za razmišljanje i odluku. - Bilo mi je to pet najtežih dana. Razmišljao sam što učiniti, upustiti se u to ili ne. Politika mi tada nije padala na pamet. Vidio sam se jednog dana na mjestu direktora Maraske - prisjetio se Kalmeta svojih početaka. I roditelji su mu imali različit stav o tome. Nitko od njegove obitelji nije imao veze s politikom. - Ja sam radničko dijete, iz obične, poštene obitelji iz Arbanasa. Otac mi je bio električar, majka nije ni radila. Kratko se zaposlila kao čistačica kad sam krenuo na fakultet kako bi mogao studirati. Kad sam diplomirao, dala je otkaz - priča Kalmeta, prisjećajući se riječi pokojnog oca kad im je rekao za svoja premišljanja oko političkih planova. - Sine, nemoj tamo ići - rekao mi je tada otac, kao da je bio prorok, dok je majka ipak zaključila da bi mogao pokušati kad mi već nude priliku - ispričao je Kalmeta o tim danima. Na kraju je prelomio. Pristao je biti zamjenik gradonačelnika, ali na tom je mjestu ostao samo godinu dana. Kučina je zbog unutarstranačkih sukoba dao ostavku i već 1994. Kalmeta postaje gradonačelnik Zadra. Jedan od njegovih prvih poteza na tom mjestu bilo je čišćenje zadarskog Bedema od borova te projekt “čiste Jazine”. Uslijedilo je uređenje gradskih ulica, trgova... - Bio sam mlad, pun energije, htio sam mijenjati stvari, srediti grad - govori Kalmeta. Posebno se osvrće na projekt luke Gaženica čiji su prvi planovi i studije izrađeni još 1994. Odluka o izgradnji donijeta je 2007., a dvije godine poslije počeli su i radovi.   - Luka Gaženica i prilazna cesta nazvana Kalmetina moj su životni projekt - kaže Kalmeta osvrćući se na svoj dugogodišnji gradonačelnički mandat. Ipak, otvoreno govori da za Gaženicu dio zasluga snosi i Ivica Račan, odnosno njegova Vlada koja je, na tadašnji prijedlog Zadrana i Kalmete, tu luku proglasila jednom od šest luka od državnog interesa. A kako bi proveo neke od zadarskih projekata Kalmeta se, govore u stranci, nerijetko znao suprotstavljati i HDZ-u. U međuvremenu dobio je još jedne izbore u Zadru. A kada 2003. godine na vlast dolazi Ivo Sanader, poziva Kalmetu u Zagreb i nudi mu ministarsko mjesto. No, Kalmeta nije bio baš spreman napustiti rodni grad. - Imao sam dobru ekipu, radili smo, grad se razvijao. Nekako mi se nije išlo u Zagreb. Kamo sreće da nisam ni otišao - kaže danas Kalmeta. No, Sanader mu je tada poručio: “Dobili smo izbore. Imaš dva dana da se spakiraš i dođeš”. Kalmeta tada dobiva najveće, takozvano megaministarstvo mora, turizma, prometa i razvitka. Dobio je idealnu poziciju s koje je, kaže, mogao nastaviti razvijati projekte započete u Zadru. - Odradili smo tada niz kolosalnih projekata, ne samo autocestu, tu su i pristaništa, prometnice, obnova porušenih kuća, liberalizirali smo tržište telekomunikacijskih usluga i povećali konkurentnost uvođenjem trećeg operatera Tele2, što je smanjilo cijene. U to vrijeme bilježili smo rekordne turističke sezone - govori Kalmeta koji je u drugom mandatu vodio ministarstvo nešto izmijenjenog imena - Ministarstvo mora, prometa i infrastrukture. Iako se zbog posla preselio u Zagreb, Kalmeta je svakog vikenda putovao u Zadar koji su kao gradonačelnici u međuvremenu vodili najprije godinu dana Ana Lovrin, potom Živko Kolega te Zvonimir Vrančić. Božidar Kalmeta vrlo brzo je postao ključni ministar i jedan od najutjecajnijih HDZ-ovaca. Dodatnu političku snagu crpio je iz činjenice da nije izgubio niti jedne izbore. Imao je svoju bazu, čvrsto je držao teren, a HDZ je u njegovoj, devetoj izbornoj jedinici redovito osvajao najviše mandata. No, kako je rasla Kalmetina moć, tako se njegovo ime sve češće počelo povezivati s raznim aferama. Jedna od prvih bila je vezana za njegova vozača Danijela Miočića koji je poslije osuđen zbog pokušaja iznude. Kalmeta je tada govorio da nije imao saznanja o tome što je njegov vozač radio u slobodno vrijeme. Bivši SDP-ovac Ivica Pančić još 2007. ga je u više navrata prozivao zbog malverzacija oko pristupne ceste Zadar 2-Gaženica, a SDP je 2009. godine tražio i njegovu smjenu, no u Saboru mu je izglasano povjerenje. Ubrzo nakon toga mediji su otkrili još niz afera u HŽ-u i HAC-u, uglavnom vezanih za preplaćivanje pojedinih dionica cesta i autocesta, te ogromne sume koje su isplaćivane za bojanje tunela na autocesti Zagreb - Split. Kalmeta je tada napravio i smjene u vrhu HAC-a, a kako je jednom ispričao, i sam je prvi DORH-u prijavio malverzacije u HŽ-u proslijedivši im dokumentaciju koju je dobio. Spominjana su i nezakonita zapošljavanja te sporni ugovori vezani za gradnju autoceste Zagreb - Rijeka. Oporba u Zadru ga je, pak, optuživala zbog privatizacije NK Zadra, a sve su glasnije bile i priče da je cijeli grad premrežio svojim ljudima. Uslijedila je i poznata afera Fimi-Media, a onda su 2013. godine, u aferi poznatoj pod nazivom Remorker, pritvorena dva bliska Kalmetina suradnika - Zdravko Livaković i Josip Sapunar. Istraga je poslije proširena, ali nije obuhvatila i Kalmetu. To se dogodilo tek u studenome 2014., da bi u lipnju 2015. USKOK podigao optužnicu protiv Kalmete. Ta optužnica je potvrđena u studenome 2016., a Kalmetu i još dvanaestoricu tereti se da su preko tvrtke Remorker iz HAC-a i HC-a izvukli i podijelili više od 15 milijuna kuna i 850 tisuća eura. A krajem siječnja ove godine Kalmeti je potvrđena još jedna optužnica, ona da je Ministarstvo koje je vodio tvrtki Fimi-Media platilo 612 tisuća kuna za film “Prometna renesansa Hrvatske” koji nikad nije prikazan. Nakon podizanja optužnica Kalmeta je više puta izjavio da je nevin te kako je duboko uvjeren da će nevinost dokazati i na sudu. - Moram proći cijeli proces, to nije ugodno, ali se ne bojim. Vjerujem u hrvatsko pravosuđe - poručio je Kalmeta. Zanimljivo je, međutim, da sve prozivke, sumnje i optužbe koje su proteklih godina stizale na račun Kalmete, pa i dvije optužnice koje su podignute, nisu narušile njegovu popularnost u gradu. Ankete koje su nedavno provedene u Zadru i dalje su mu davale prednost, a kako se moglo čuti u HDZ-u, u tim je istraživanjima stajao bolje nego prije četiri godine, uoči izbora, kada je ponovno postao gradonačelnik. - Ljudi u Zadru ga vole. Više su vezani za njega nego za sam HDZ. Puno je napravio za grad i županiju, da nije bilo njega, vjerojatno se grad ne bi toliko razvio - smatraju neki od Zadrana. I u stranci će malo tko reći nešto loše o Kalmeti, bez obzira na sve priče koje su ga godinama pratile. - To je zato što je uvijek bio korektan prema kolegama. Nikada nije bio sklon svađama, niti je ulazio u neke sukobe. Bio je u relativno dobrim odnosima sa svima, iako se uvijek držao pomalo po strani, posebno posljednjih nekoliko godina. Nekako je uvijek bio svoj - govori jedan istaknuti HDZ-ovac i dodaje da je Kalmeta u stranci uživao veliku potporu svog kuma - Vladimira Šeksa. Prisjetio se i jednog događaja vezanog za Šeksa u vrijeme kad je HDZ preuzeo Tomislav Karamarko. Tada je jedna od prvih Karamarkovih odluka bila da s mjesta potpredsjednika Sabora makne Vladimira Šeksa i Jadranku Kosor. Te dvije pozicije potom je ponudio Tomislavu Čuljku i Kalmeti koji je to odmah odbio. - Tomo, ne mogu to prihvatiti - rekao mu je Kalmeta. - Zašto ne možeš - pitao je Karamarko. - Ne mogu Šeksu sjesti u fotelju - uzvratio mu je. - Ali, odlučio sam tebi povjeriti to mjesto - nije se dao Karamarko. - Razumijem te, ali Šeks mi je kum, loše bih se osjećao i ne mogu na to pristati - rekao je Kalmeta i otišao. To mjesto poslije je pripalo Želju Reineru. Kalmeta je, kažu HDZ-ovci, sa svim šefovima stranke imao solidne odnose. Poštivao je hijerarhiju. Nikome nije pravio probleme, ali ni oni nisu previše dirali u njega. Kao čovjek koji je držao najveću HDZ-ovu utvrdu bio im je iznimno važan. - Kalmeta je bio neupitan. A Zadar je nekako bio država u državi, tako smo to doživljavali - govori jedan HDZ-ovac. Iako su mu u stranci neki prigovarali kako se svojedobno odrekao Ivića Pašalića i priklonio Sanaderu te poslije podržao Karamarka unatoč dobrim odnosima s bivšom šeficom Jadrankom Kosor, Kalmeta kaže da tu nema ništa neobično. - Podržavao sam Pašalića, ali kad je odlučio napustiti HDZ, nisam to mogao prihvatiti. Ipak sam ja čovjek stranke - govori Kalmeta, pojašnjavajući da je potporu Karamarku dao zato što je u tom trenutku smatrao da on može ujediniti HDZ-ov centar i desnicu. Iako je Kalmeta na unutarstranačkim izborima 2012. podržao Karamarka, prilično se povukao dok je on vodio stranku. Na lokalnim izborima prije četiri godine Kalmeta se u početku nije planirao ponovno kandidirati u Zadru. I sam kaže da mu se tada nije dalo vraćati na gradonačelničko mjesto, ali onda su počele razne spekulacije po gradu. - Pričalo se da želim predati Zadar SDP-u da me se ne bi kazneno gonilo, iako tada još nije ni bilo optužnica. Nakon toga odlučio sam zamrznuti saborski mandat i upustiti se u još jednu bitku u gradu - kaže Kalmeta, kojem je tada malo nedostajalo da pobijedi u prvom krugu. Tijekom svog zadnjeg mandata, kaže, uspio je sa svojom ekipom realizirati sve zacrtane projekte. Među ostalim, smanjio je broj zaposlenih u gradskoj upravi, a prvi su put dobili i bezuvjetno mišljenje Državne revizije te, ističe, priznanje za transparentnost proračuna. Kalmeta se tako posvetio gradu. U Zagreb je sve rjeđe dolazio, pogotovo nakon što nije uspio ponovno ući u Predsjedništvo HDZ-a. Na unutarstranačkim izborima u svibnju Karamarko je pokušao u najviše stranačko tijelo ugurati što više svojih kadrova pa je, kako se tada govorilo u HDZ-u, napravio sve da u Predsjedništvo ne uđu ni Kalmeta ni Dubravka Šuica. - Mislim da se Karamarko plašio Kalmete i njegova utjecaja - kažu neki u HDZ-u. Kalmete nije bilo ni na listi na zadnjim parlamentarnim izborima, a sada je odustao i od gradonačelničke utrke. Jedina funkcija koja mu je ostala jest ona šefa županijskog HDZ-a. Njegovo povlačenje iz politike očito je teklo korak po korak. S političke pozornice nije otišao preko noći kao neki njegovi stranački kolege ili šefovi. Zadnja odluka mnoge je iznenadila, ne samo u Zadru, nego i šire. Mnogi još uvijek ne vjeruju da će samo tako otići u mirovinu te su uvjereni da će Kalmeta i dalje voditi grad iz sjene. Ipak, oni koji bolje poznaju situaciju u Zadru kažu da gradonačelnički kandidat Branko Dukić ne spada u najuži Kalmetin krug. - Uvjeren sam da se Kalmeta neće baviti poslovima iz sjene. Mislim da je i njemu svega dosta i da će se sada posvetiti sudskoj bitki koja ga čeka - kaže jedan visokopozicionirani HDZ-ovac koji je uvjeren da će im Kalmeta pomoći i u ovoj kampanji te da neće ostati bez Zadra. - Bit će tijesno, ali vjerujem u pobjedu HDZ-a. SDP u gradu ima svoje stabilno biračko tijelo, ali ne vjerujem da nas njihova Sabina Glasovac može ugroziti - kaže naš sugovornik. I sam Kalmeta kaže kako su priče o njegovu vladanju iz sjene tek spinovi, kao i medijske priče da će se kandidirati kao nezavisni kandidat. - Tako nešto nikada mi nije bilo u planu. Ja sam čovjek HDZ-a. Ne bih se mogao pogledati u ogledalo da učinim tako nešto. Dajem punu potporu kolegi Dukiću i stranci ću uvijek pomoći. Ali, sada idem u mirovinu, iako sam po fizičkoj kondiciji daleko od toga - šali se Kalmeta koji, kaže, redovito ide u teretanu, igra nogomet i bavi se boksom. U njegovu krugu, pak, govore da treba sačekati ishod sudskih procesa. Uvjereni su da politička karijera Božidara Kalmete još nije gotova.