Od primjene oštrijih mjera kontrole imigracije mađarske vlasti su preko srbijansko-mađarske granice vratile u Srbiju 870 migranata koji nisu imali valjanu dokumentaciju, dok je 190 ušlo u Mađarsku, prenijeli su u srijedu vojvođanski mediji. Oni su deportirani u Srbiju u okviru početka važenja novoga propisa po kojemu se migranti koji se zateknu u zoni 8 kilometara od granice Mađarske i Srbije vraćaju u tranzitne zone iza zaštitne ograde koju je Mađarska podigla u ljeto 2015.  Na dva granična prijelaza, u improviziranom logoru na „ničijoj zemlji“, trenutačno je kako javljaju mediji oko 500 migranata uglavnom iz Afganistana, koji čekaju da legalno ili ilegalno pređu granicu. Procjenjuje se da je na sprječavanju ilegalnih prelazaka angažirano 10 tisuća mađarskih policajaca i vojnika, kao i helikopterske jedinice. Agencija Tanjug prenosi da Mađari dnevno na dva granična prijelaza puštaju po 15 migranata, ali da gotovo svakodnevno u improvizirani logor dolaze novi. B92 izvještava da je mladi Afganistanac Fajaz od 16 godina, prije nekoliko tjedana ilegalno ušao u Mađarsku, ali je preko noći deportiran u Srbiju. „Ja sam noćas ušao u Srbiju. Nekoliko kilometara odavde su nam otvorili žicu i rekli da moramo čekati ovdje pa da legalno uđemo u Mađarsku. I ja sada čekam da dam otiske prsta i ponovno pređem granicu”, izjavio je Fajaz.  Migranti u logoru dobivaju pomoć Crvenog križa i UN-ove organizacije za izbjeglice. >> Mađari će ilegalne imigrante vraćati u Srbiju i Hrvatsku 