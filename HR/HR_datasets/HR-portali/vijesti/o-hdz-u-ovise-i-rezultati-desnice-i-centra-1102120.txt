S Danijelom Srbom, šefom HSP-a, razgovaramo o poziciji pravaša na političkoj sceni nakon promjena izborne taktike HDZ-a. Na izbore HSP izlazi s koalicijom Pomak, koju je i inicirao. Tko je čini? Pomak nije dovršena priča, razgovaramo i pregovaramo o zajedničkom izlasku na izbore. Koalicija treba obuhvaćati široko pravaško biračko tijelo i druge stranke domoljubne orijentacije. Obuhvatit će i stranke iz donedavne Domoljubne koalicije? Neke od njih moguće, da. Proces okupljanja još nije dovršen, za sada nas je oko pet. A može li doći do okrupnjavanja pravaša koje potencira vaš bivši stranački kolega Anto Đapić? Problem je nastao kada je Anto Đapić istupio u javnosti jer, ako dolazi do okupljanja, ne može se netko isticati kao lider. Okrupnjavanje pod njegovom palicom jednostavno nije moguće jer su se pravaši pod njom i raspali. Mogu li pravaški vođe potisnuti osobne netrpeljivosti i taštine kada se govori o zajedničkom nastupu na političkoj sceni? Ja osobno mogu. S Ružom Tomašić imam korektan odnos. S Perom Ćorićem postoje problemi. Njegova je stranka u fazi raspada kojoj se ne vidi kraj. Mogu li, tako okupljeni, pravaši postati odlučujući faktor na političkoj sceni? ­Apsolutno, ali pri tome nije dovoljno samo mehaničko zbrajanje ili skupljanje na jednu hrpu, nego se mora stvoriti i dojam ozbiljnosti političkih poruka koje šalju, dakle da iza tih poruka stoje ozbiljna organizacija i ozbiljni ljudi. Tko su vam poželjni postizborni partneri? Razgovarati možemo sa svim strankama desno od centra. Kada se govori o uvjetima za formiranje vlasti, nije pitanje tko je kome simpatičan, nego kakav se program može dogovoriti. Posljednjih smo mjeseci imali situaciju da je postojao više mehanički, nego programski dogovor Mosta i HDZ-­a. Moraju se definirati politička načela i program koji onda moraju podržavati svi kako bi vlast imala smisla, inače je to zadovoljavanje osobnih interesa, a ono ne može dobro završiti. HDZ samostalno izlazi na izbore. Kakav rezultat može polučiti, u usporedbi s onim u velikoj koaliciji u studenome? Rezultat će im biti sličan, ne treba oko toga imati dilema. Problem je kako će se oni pozicionirati na političkom spektru. Zadnji put prepoznati su kao stranka desnice, zbog toga nije bilo prostora za opcije desno od HDZ­-a, dok se na centru otvorio prostor koji je popunio Most. Način kako će birači prepoznati HDZ pod novim vodstvom odredit će rezultat izbora ne samo za HDZ, nego i za političke opcije desno od njih te za stranke centra. Ako se HDZ pomakne prema centru, neće biti prostora za Most. Zadnja tri, četiri izborna ciklusa pokazala su da HDZ uvijek ima isti dio biračkog prostora, samo je pitanje koji dio političkog spektra zauzima. Uspjeli su biti dominantna stranka samo po Sanaderovoj formuli. Distancirali su se od HSP­-a AS... HSP AS ima toliko loš imidž da im je bio teret. Kad se ne bi riješili Pere Ćorića, ne bi se pomaknuli prema centru. >> 'Raskidamo sve veze s HDZ-om kao što je Hrvatska raskinula s bivšom SFRJ' Razgovarati možemo sa svim strankama desno od centra. Nije pitanje tko je kome simpatičan, nego kakav se program može dogovoriti. Valja se držati načela jer zadovoljavanje osobnih interesa ne vodi u dobro. 