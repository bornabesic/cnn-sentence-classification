Foto: Patrik Macek/PIXSELL  MINISTAR državne imovine Goran Marić izjavio je u Vinkovcima da u Ministarstvu na rješavanje čeka 62.000 predmeta, te najavio da će zgrada vinkovačke tzv. Mađarske škole, koja se desetljećima nalazila u vlasništvu Hrvatskih željeznica, za najviše dva mjeseca prijeći u vlasništvo Grada Vinkovaca.  U prostor Mađarske škole gradske vlasti namjeravaju, nakon obnove zgrade, preseliti Vinkovačku razvojnu agenciju, Glazbenu školu te napraviti konferencijski centar, rekao je zamjenik vinkovačkog gradonačelnika Ivan Bosančić.  "Najveća prepreka u dosadašnjem rješavanju problema oko te nekretnine bilo je nepostojanje Ministarstva državne imovine. Otkako imamo to Ministarstvo, mi rješavamo sve više problema s državnom imovinom u suradnji s jedinicama lokalne i područne samouprave", istaknuo je ministar Marić. 62.000 neriješenih predmeta  Izvijestio je da u njegovom Ministarstvu na rješavanje trenutačno čeka 62.000 predmeta.  "U prosjeku tjedno dobivamo nekoliko stotina novih zahtjeva koje pokušavamo riješiti, iako nas je malo", rekao  je Marić, dodavši kako problem Mađarske škole u Vinkovcima smatra već riješenim.  Sastanku su, pred čelnika Grada Vinkovaca, nazočni bili i načelnici pojedinih vukovarsko-srijemskih općina koji također imaju zahtjeve za dodjelom državne imovine kao i vukovarsko-srijemski župan Božo Galić i ministrica regionalnog razvoja i fondova EU Gabrijela Žalac.