Na nedjeljnim izborima za lokalni parlament njemačke savezne pokrajine Saarske, Kršćansko-demokratska unija (CDU) kancelarke Angele Merkel izišla je kao pobjednik i ojačala dosadašnju vodeću poziciju a Socijaldemokratska stranka Njemačke (SPD) nije iskoristila uzlazni trend u kojem se nalazi nakon proglašenja Martina Schulza socijaldemokratskim kancelarskim kandidatom, proizlazi iz prvih izlaznih anketa javnog servisa ARD.   CDU je prema izlaznim anketama javnog servisa ARD osvojio 41 posto glasova što je gotovo pet posto više nego prije pet godina. SPD je osvojio 29,5 posto što je jedan posto manje nego na posljednjim izborima iako su sva ispitivanja javnog mnijenja predviđala mnogo bolji rezultat za socijaldemokrate.   U lokalni parlament druge po redu najmanje savezne pokrajine ušla je i stranka Ljevica s 13 posto što predstavlja gubitak od tri posto. Alternativa za Njemačku (AfD) je sa šest posto prešla izborni prag tako da će ući u parlament i ove savezne pokrajine.   Izbori u Saarskoj su pokazali i trend pada popularnosti stranke Zeleni kojoj s 4,5 posto osvojenih glasova nije uspio ulazak u lokalni parlament.   Ovakav izborni ishod omogućava jedino nastavak sadašnje "velike koalicije" između demokršćana i socijaldemokrata. Tzv. crveno-crvena koalicija, između SPD-a i stranke Ljevica, kojoj su mnoga ispitivanja davala velike izglede, nema dovoljno glasova za parlamentarnu većinu.   Prema prvim analizama izbori u Saarskoj nisu potvrdili trend porasta popularnosti SPD-a koji je započeo nakon proglašenja bivšeg predsjednika Europskog parlamenta Martina Schulza predsjednikom stranke i kancelarskim kandidatom.   CDU je strahovao od gubitka velikog broja glasova, kao što je to bio slučaj na svim lokalnim izborima nakon izbijanja izbjegličke krize i otvorene politike Angele Merkel, ali bi izbori u Saarskoj mogli predstavljati prekretnicu ovog trenda i pokazatelj da je CDU-ova politika  pooštrenja izbjegličke politike došla do birača koji su joj posljednjih godinu dana okrenuli leđa.   Prvi nepotpuni službeni rezultati izbora u Saarskoj očekuju se večeras oko 22 sata.   Izbori u Saarskoj važan su pokazatelj raspoloženja birača u važnoj izbornoj godini. U svibnju se još održavaju izbori u saveznim pokrajinama Schleswig-Holstein i Sjeverna Rajna - Vestfalija a krajem rujna i parlamentarni izbori na saveznoj razini.