Foto: FAH NEKOLIKO lokalnih medija objavilo je da je muškarac u Saudijskoj Arabiji osuđen na smrt zbog ateizma, prenosi Independent.  Ahmad Al Shamri, muškarac u dvadesetim godinama života, poznat je policiji od 2014. godine kada je navodno na internetu objavljivao snimke na kojima se "odriče islama i proroka Muhameda".  Obrana tvrdila da je bio neuračunljiv zbog droge i alkohola  Uhićen je i optužen za ateizam i svetogrđe te zatvoren do veljače 2015. kada je osuđen na smrt. Obrana je tvrdila da je bio neuračunljiv i pod utjecajem droge i alkohola kada je objavio snimke.  Nije mu odobrena žalba na prizivnom sudu i Vrhovni sud je potvrdio smrtnu kaznu. Saudijske vlasti još uvijek nisu potvrdile njegov identitet ni određenu kaznu.  Zbog "ateističkih stavova" 10 godina zatvora i 2000 udaraca bičem  Strogi saudijski vjerski zakon kažnjava odricanje od islama strogim zatvorskim i tjelesnim kaznama. Kralj Abdullah 2014. godine je izjavio da su ateisti teroristi, navodi izvješće skupine Human Rights Watch.  Prošle godine jedan građanin je osuđen na 10 godina zatvora i 2000 udaraca bičem jer je "izrazio ateističke stavove" u stotinama objava na društvenim medijima.  Na Twitteru slave: "Kad bih bar mogao uživo emitirati dok mu režete glavu"  Na arapskom Twitteru u posljednjih nekoliko dana neki korisnici slave Shamrijevu osudu.  "Ako ste pritajeni ateist, to je u redu. Ali čim u javnosti progovorite i kritizirate boga ili religiju, bit ćete kažnjeni", pisalo je u jednoj objavi.  "Kad bih bar mogao biti tamo i uživo emitirati dok mu režete glavu", stoji u drugom komentaru.  Saudijska Arabija je u posljednje vrijeme pod povećalom javnosti jer je izabrana za članicu UN-ove Komisije za ženska prava, iako ju međunarodne agencije neprestano osuđuju zbog kršenja ljudskih prava.