Željko Kerum, bivši gradonačelnik Splita koji se za tu fotelju ponovno bori u drugom krugu lokalnih izbora protiv Andre Krstulovića Opare na društvenim mrežama hvali se podrškom.  - Dragi prijatelji, danas su mi dali podršku Vladimir Kraljević vlasnik licence za Miss Universe Hrvatske i Trumpov menadžer za Balkan te aktualna Miss Universe Hrvatske Shanaelle Petty - napisao je uz fotografiju na koju pozira sa spomenutim ljudima i drži palac gore.  U Splitu bi u nedjelju Andro Krstulović Opara mogao dobiti 39,2 posto birača, a Željko Kerum 38,7 posto birača. No ovdje je velik broj birača, točnije njih 22,2 posto bez odgovora, pokazalo je istraživanje Nove TV i Ipsos Pulsa. HDZ-ov kandidat Andro Krstulović Opara može računati na 37,3 posto birača Marijane Puljak i stranke PAMETNO.  No i 15,2 posto birača te kandidatkinje priklonit će se Željku Kerumu. Glasovi SDP-ove Aide Batarelo podijeljeni su na lijevo i desno. 25,4 posto njezinih birača glas će dati HDZ-ovom Opari, a njih 23,2 posto Željku Kerumu. MOST-ovi glasači također su podijeljeni. Njih 32,9 glasovalo bi za Keruma, a njih 32,6 posto za Andru Krstulovića Oparu. Tema: Lokalni izbori 2017.