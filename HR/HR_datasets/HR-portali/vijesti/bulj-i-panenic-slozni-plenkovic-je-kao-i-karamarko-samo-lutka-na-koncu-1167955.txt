Saborski zastupnik Mosta Tomislav Panenić prokomentirao je danas u Vukovaru izjave zastupnika Furia Radina koji je rekao kako su "mostovci" antimanjinski nastrojeni. Podsjetio je na iskustvo iz Vlade Tihomira Oreškovića, kada je bio ministar gospodarstva, kada su Orešković i ministar financija Zdravko Marić odlučili da nema potrošnje niti za manjine bez jasnoga plana jer pojedinci ta sredstva koriste za vlastite potrebe, a ne manjine koje zastupaju. - Tada su se tome odupirali i nisu bili dio većinske koalicije. Sada je situacija takva da im dano da rade kako hoće. Pozivam manjine da zatraže od svojih čelnika i provjere gdje idu novci koje dobivaju, rekao je Panenić. U društvu s njim bio je i saborski zastupnik Mosta Miro Bulj koji je još jednom progovorio o događanjima u Hrvatskom saboru, ostanku Marića za ministra financija kao i izboru Gordana Jandrokovića za predsjednika Sabora. - Andrej Plenković je proeuropski političar koji se služi diktatorskim metodama pod briselskim skutima. On je osnovni krivac za trenutnu političku krizu u Hrvatskoj, rekao je danas u Vukovaru saborski zastupnik Mosta Miro Bulj. Još jednom je ponovio kako je i dalje nejasno na koji način je uspostavljena saborska većina te da je u Hrvatskom saboru na djelu bilo klasično tezgarenje. - Ovo je ruganje s hrvatskim narodom i biračima i najpoštenije bi bilo da svoje mandate vratimo onima i čiji su, a to su hrvatski građani. Plenković nema većinu niti u svojoj Vladi nema četiri ministarstva. Sramotno je da je Plenković na ovu razinu doveo Hrvatski sabor. To je razina diktature, istakao je Bulj. Na novinarski upit da usporedi Tomislava Karamarka i Andreja Plenkovića, s obzirom na to da je Most s obojicom surađivao, Bulj je rekao kako tu nema razlike. - Plenković ima samo malo nevinije lice ali obojica imaju diktatorski stav. Obojicom su upravljali drugi ljudi poput Šeksa, Valentića, Gregurića i Torodića. Njima ne odgovara za što se zalaže Most i zato se i dogodilo sve ovo.   Plenković je, kao i Karamarko, samo lutka na koncu kojom su upravljali drugi, zaključio je Bulj koji je u Vukovaru na Svečanoj Sinjskoj alci trebao biti izaslanik sada već bivšeg predsjednika Sabora Bože Petrova. Međutim, kako je Gordan Jandroković izglasan za novoga predsjednika Hrvatskoga sabora Bulj je u Vukovar došao kao građanin ali i, kako je sam podsjetio, bivši alkarski momak kojemu je bilo zabranjeno sudjelovanje na Sinjskoj alci. Razlog tome je što se pobunio da natpisnu ploču na alkarskim dvorima, a koju je dao da se napravi Ante Gotovina, postavi tadašnji premijer Ivo Sanader. Bulj se tome pobunio jer je, kako je rekao, smatrao da se radi o veleizdaji s obzirom na to da je Gotovina u to vrijeme bio u haaškom pritvoru. 