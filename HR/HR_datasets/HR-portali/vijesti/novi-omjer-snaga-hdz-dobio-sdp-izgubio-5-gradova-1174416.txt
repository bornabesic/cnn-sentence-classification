Drugi krug lokalnih izbora donio je potvrdu premoći HDZ-a u županijama jer ta stranka drži 12 mjesta župana, dok je 13. mjesto rezultat koalicije s nekadašnjim HSS-ovcem Darkom Korenom iz Koprivničko-križevačke županije. SDP-u drugi krug izbora nije donio nijedno dodatno županijsko mjesto, uz dva osvojena u prvom krugu i podržavajuće treće u Zagrebačkoj županiji, gdje su koalirali s HSS-om. HNS je nakon Čačićeve pobjede u Varaždinskoj županiji ostao prva stranka samo u Međimurskoj županiji, IDS je potvrdio dominaciju u Istri već u prvom krugu, slično kao i Bjelovarsko-bilogorski župan, nezavisni Damir Bajs. Zanimljiva iznenađenja Veće su se promjene dogodile na lokalnoj razini, gdje HDZ drži 62 od 128 gradova, pet gradova više nego na izborima 2013. Za razliku od HDZ-a, SDP ima pet gradonačelničkih mjesta manje i umjesto 27, koliko ih je imao nakon lokalnih izbora 2013., iz ovih izlazi s 22 gradonačelnika. No to ne znači da nije bilo zanimljivih iznenađenja. HDZ je izgubio gradonačelničko mjesto u Iloku, gdje je pobijedila nezavisna lista koju je složila liječnica Marija Budimir. HDZ više nema, što se Slavonije tiče, gradonačelnike ni u Orahovici, Slatini i Valpovu. HDZ gubitak Iloka može liječiti uspjehom u Oroslavlju ili Daruvaru, gdje je skinuo SDP-ove gradonačelnike. SDP je pak HDZ-u preoteo samo Slatinu. U Dalmaciji je HDZ dobio Metković, a SDP mu je preoteo Ploče i Trogir. Makarsku će odsad umjesto SDP-ova voditi HDZ-ov gradonačelnik. HDZ je preoteo SDP-u i Kutinu, dok je od HNS-a izgubio Dugo Selo. Nezavisni kandidat potukao je HDZ-ova kandidata u utrci za gradonačelnika Svete Nedelje. Vrbovec je od ovih izbora pao u ruke SDP-u, dosad je bio u rukama HDZ-a. Glavašev HDSSB gubi i na nižim razinama vlasti pa je ostao bez gradonačelničkog mjesta u Đakovu, gdje ga je izgurao HDZ-ov kandidat, te u Donjem Miholjcu, gdje je izgubio od nezavisnog kandidata. Na ovim izborima nezavisni kandidati osvojili su ukupno 21 grad. Druga politička snaga Od 428 općina u Hrvatskoj, HDZ je na ovim izborima pobijedio u njih 195, dobio je tri više nego na prošlim izborima, dok su SDP-ovi kandidati postali načelnici u 45 općina, kao i na izborima 2013. No druga su politička snaga u Hrvatskoj po broju načelničkih mjesta nezavisni kandidati koji su osvojili vlast u ukupno 76 općina.     Sve o lokalnim izborima čitajte OVDJE.