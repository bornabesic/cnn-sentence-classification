Član Predsjedništva SDP-a Branko Grčić rekao je u ponedjeljak da bi bivši prorektor splitskog Sveučilišta Roko Andričević mogao biti SDP-ov kandidat za splitskoga gradonačelnika na izborima 2017. te da je odluci Predsjedništva o raspuštanju splitskoga SDP-a s Ivom Baldasarom na čelu pridonijelo Baldasarovo "forsiranje" kandidature za novi mandat gradonačelnika. "Činjenica da se to dogodilo baš u ovom trenutku je djelomično motivirana činjenicom da je Baldasar forsirao na određeni  svoje imenovanje za kandidata za gradonačelnika Splita u sljedećem mandatu", rekao je Grčić na izvanrednoj konferenciji za novinare u Splitu. Na pitanje hoće li on biti SDP-ov kandidat za splitskoga gradonačelnika, Grčić je odgovorio kako neće, dodajući da se u SDP-ovim krugovima kao kandidat za tu dužnost razmatra Roko Andričević, bivši prorektor splitskoga Sveučilišta i bivši zamjenik ministra znanosti, obrazovanja i sporta. "Andričević nije član SDP-a, ali on dobro poznaje situaciju u Splitu i jedan je od ozbiljnih kandidata za gradonačelnika kojeg bi SDP mogao podržati", rekao je Grčić. Komentirajući Baldasarovu izjavu kako je Vlada Zorana Milanovića zapostavila razvojne projekte u Splitu koje je obećevala, Grčić je ustvrdio kako to nije točno te da je Vlada u kojoj je i on bio ministar u sklopu svojih mogućnosti podupirala projekte u Splitu. "U posljednje tri godine u Splitu je potrošeno 2,1 milijardu kuna, odnosno tri gradska proračuna, a da mi u SDP-u koji smo cijelo to vrijeme podupirali Baldasara kao gradonačelnika nismo u konačnici vidjeli konkretne rezultate. Gdje je taj silni novac uložen u Splitu - to želimo čuti", istaknuo je Grčić. Dodao je kako je i prije upozoravao da Baldasarovi postupci pokazuju da je on "izabrao svoj put", mnogo prije najnovijih događaja u SDP-u. Predsjednik splitsko-dalmatinske Županijske organizacije SDP-a i član stranačkog Predsjedništva Arsen Bauk ustvrdio je da je odluka o raspuštanju splitskoga SDP-a s Baldasarom na čelu "bila teška", ali je donesena uvjerljivom većinom budući da ju je poduprlo 16 članova Predsjedništva, a jedan je bio protiv. "Razlozi za ovakve odluke su vrijednosno-svjetonazorske razlike i nepovratno narušeni međuljudski odnosi unutar organizacije, što je bitno otežavalo pripreme stranke za izbore", rekao je Bauk Na pitanje kako komenira primjedbe da je takva odluka donesena na blagdan Sv. Dujma i je li i to motivirano svjetonazorskim razlozima, Bauk je odgovorio kako je sjednica Predsjedništva SDP najavljena za 7. svibnja 15 dana prije i "nikakve druge konotacije i simbolike nema u tome". Zamoljen da komentira izjavu Zlatka Komadine u kojoj je Ivi Baldasaru izrazio sućut te rekao da je splitski SDP raspušten zato što ga je Baldasar podupirao na nedavnim izborima za predsjednika stranke, Bauk je rekao da Komadina i on gaje jednaku blagu količinu cinizma u javnim istupima, ali danas nije uputno da bude ciničan jer bi se to moglo krivo shvatiti. Dodao je kako je Komadinino demokratsko pravo na takav način izraziti svoje nezadovljstvo i neslaganje s odlukom stranačkog Predsjedništva o raspuštanju splitskoga SDP-a. Na novinarsko pitanje kako SDP kani prebroditi nepovjerenje u vodstvo stranke, koje je počelo razlazom Milana Bandića u Zagrebu s tom strankom, nastavlja se raspuštanjem splitskoga SDP-a, a i u Rijeci je Komadina kritičan prema postupcima vodstva SDP-a, Bauk je podsjetio kako su 2004. i 2005., dok je Ivica Račan bio predsjednik stranke, raspuštene stranačke gradske organizacije u Šibeniku, Dubrovniku, Bjelovaru i Karlovcu pa je nakon toga u Šibeniku SDP dobio izbore."U Zagrebu to nije napravljeno, a da jesmo, možda nam godinama članovi ne bi prelazili u stranku 365 Milana Bandića", dodao je. Na pitanje kako komentira izjavu splitskog svećenika Luke Prcele, koji je u nedjeljnoj propovijedi kritizirao predsjednicu Republike Kolindu Grabnar-Kitarović zbog njezine izjave o NDH, Bauk je odgovorio: "Ona mu je oprostila, a ja se nadam da Cvitan neće." Na dodatno pitanje misli li na DORH, Bauk je kratko odgovorio: "Da."