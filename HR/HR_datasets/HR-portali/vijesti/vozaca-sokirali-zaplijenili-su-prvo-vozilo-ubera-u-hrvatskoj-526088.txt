Prometna policija Ministarstva mora, prometa i infrastrukture je u četvrtak u Zagrebu prvi put zaplijenila vozilo Ubera. Inspektori su su Uberova vozača uhvatili na području Jaruna te je prepraćen do prostora Robnih terminala gdje je morao ostaviti vozilo koje će ondje ostati do okončanja sudskog postupka, piše Večernji list. Inspektori su dosad Uberovim partner-vozačima izricali prekršajne kazne i isključivali privremeno vozila iz prometa te im skidali registracije. U Ministarstvu prometa kažu da Uberovi vozači-partneri ne posjeduju licenciju. - U potpunosti stojimo iza naših partnera-vozača kojima pružamo svu potrebnu podršku. Također, kao članovi radne podskupine pri Ministarstvu mora, prometa i infrastrukture sudjelujemo u stvaranju prijedloga modernije regulative koje je ranije ove godine najavio i premijer Republike Hrvatske. Dolaskom Ubera u Hrvatsku stvoreno je više od 1500 novih radnih mjesta u tvrtkama i obrtima partnera-vozača. Isto tako, Uber u Hrvatskoj danas koristi više od 100 tisuća korisnika kojima je na takav način omogućeno sigurno, povoljno i pouzdano kretanje gradovima. Zato smatramo da je potrebno što prije modernizirati postojeću regulativu sukladno preporukama Europske komisije koja zagovara razvoj ekonomije dijeljenja i novih poslovnih modela poput Ubera - objavio je Uber.