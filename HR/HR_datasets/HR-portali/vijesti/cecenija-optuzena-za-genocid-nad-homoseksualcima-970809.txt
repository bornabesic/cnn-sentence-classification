Foto: Screenshot ČEČENIJA je pred Međunarodnim kaznenim sudom optužena za genocid nad homoseksualcima, javljaju svjetski mediji. Ujak bacio tinejdžera s devetog kata nakon što je saznao da je gay Tri francuske skupine za prava homoseksualaca optužile su čečenskog vođu Ramzana Kadirova i državne službenike za veliki progon gay osoba. Stop Homophobie, Mousse i Comite Idaho France pozvali su Međunarodni kazneni sud da istraži progon homoseksualaca te naveli slučaj tinejdžera kojeg je ujak navodno bacio s devetog kata nakon što je saznao da je gay. "Kadirov je arhitekt genocida, želi istrijebiti homoseksualce" Odvjetnik triju organizacija Etienne Deshoulieres nazvao je Kadirova "arhitektom genocida". Također je rekao da je čečenski predsjednik "pokretač kampova za mučenje s ciljem istrebljenja homoseksualaca". Čečenske vlasti porekle su optužbe i navode o otvaranju koncentracijskih logora za homoseksualce, tvrdeći da u regiji jednostavno nema gay osoba, a kad bi ih bilo, rodbina bi ih se "riješila". Merkel zatražila istragu od Putina Ruski predsjednik Vladimir Putin dao je podršku istrazi tek nakon što ga je to zamolila njemačka kancelarka Angela Merkel. Prošli tjedan petero aktivista je uhićeno dok su pokušavali dostaviti peticiju za istragu situacije u Čečeniji tužiteljima u Moskvi. Policija je izjavila da su uhićeni jer je to što čine "nedozvoljeni prosvjed". Aktivisti su rekli da je peticiju potpisalo više od dva milijuna ljudi diljem svijeta.