Prva runda je dobivena. Nadamo se da ovo nije samo predizborno micanje, rekla nam je Nevenka Trumbetaš-Bakić iz Inicijative 'Čuvamo naš park!' U subotu oko 8 sati maknuta je ograda koja je u parku na zagrebačkoj Trnjanskoj Savici stajala od početka radova prije dva mjeseca. Građani su se, podsjećamo, usprotivili gradnji sportsko-rekreacijskog parka te su danima i noćima dežurali kako bi spriječili početak 'betonizacije parka'. - Očekujemo da se sad makne i tabla s nacrtom te da se novci predviđeni za gradnju parka ulože u nešto što bi nam bilo potrebnije u kvartu, primjerice uklanjanje azbesta sa krova osnovne škole - objasnila je Trumbetaš-Bakić.  Prosvjednici su se, nakon uklanjanja ograde, maknuli iz parka. - Dežurstva smo prekinuli, ali ostajemo budni dok se svi naši zahtjevi ne ispune - zaključuje Nevenka. Ponavlja kako su zahtjevi inicijative javna rasprava o uređenju parka te transparentan javni natječaj.