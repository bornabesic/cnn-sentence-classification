Nakon što je najprije dao podršku ministru Zdravku Mariću i podržao Jandrokovića za predsjednika Sabora, Zlatko Hasanbegović iznenadno je osvanuo kao drugi na listi nezavisne kandidatkinje Brune Esih za Zagreb. Iako je premijer Plenković prvo bio oprezan s izjavom oko Hasanbegovićevog poteza, ubrzo je okrenuo ploču i podsjetio da se prema HDZ-ovu statutu nitko nema pravo kandidirati na tuđoj listi za izbore, a istodobno biti član HDZ-a.  Zlatko Hasanbegović danas se u 10 sati obratio javnosti. – Čini mi se da je ovom zgodom korisno podsjetiti na događanja od prije nepunih godinu dana – započeo je Hasanbegović. – Mogu se sažeti u Marxovoj misli o ponavljanju povijesti u dva oblika, kao tragedije i farse. Tada je magistar Plenković s nekoliko  kolega, među kojima je i stranački politički tajnik Davor Ivo Stier, uputio dramatično pismo u kojim je istaknuto da trebaju, citiram, "preuzeti odgovornost za Hrvatsku" te kako u "parlamentarnom radu postoje trenuci u kojima treba donijeti odvažnu osobnu odluku", rekao je. – Pismo je zaključeno pozivom zastupnicima HDZ-a da glasuju po savjesti za dobrobit Hrvatske. To je bio poziv na neposluh, a zbog kojeg Plenković nije bio izvrgnut stranačkim sankcijama.  Zatim je Hasanbegović povukao poveznicu sa situacijom oko Agrokora, odnosno ministra financija Zdravka Marića kojeg je i sam podržao u parlamentu. – Danas, kada su HDZ i Vlada koju stranka predvodi bili dovedeni u položaj talaca političke sudbine ministra financija, mogućeg tadašnjeg mandatara i odličnog stručnjaka, s kojim sam inače kao ministar kulture odlično surađivao, to je stvorilo dojam da se stranka u slučaju Agrokor pretvara u jamca. a taj slučaj će – prema općem očekivanju javnosti – imati i pravosudni epilog – dodao je. Danima sam si postavljao pitanje smije li HDZ biti doveden u takvu situaciju.  Smije li pozicija HDZ-a i Vlade ovisiti ne samo o jednom članu nego još više o čovjeku koji nije član stranke. I onda, nakon svega, kada je predsjednik bez ikakve konzultacije sa stranačkim tijelima izabrao put koji smatram pogrešnim, pitam se smije li se HDZ upuštati u takve parlamentarne procese – rekao je. Naglasio je da nije jedini koji se ne slaže s politikom stranačkog vodstva i pozvao je kolege da se preispitaju.  – Danima si zajedno s kolegama postavljam pitanje: nije li ovo trenutak kad glas savjesti treba imati prednost pred dijelom stranačkog vodstva? Znam da je puno lakše onima koje ne muče takva pitanja, onima koji izbjegavaju propitkivati svoju etičku i političku poziciju. Najavio je i moguće prijevremene parlamentarne izbore. – Realno je u bliskoj budućnosti očekivati izbore. Odlučio sam na kocku staviti svoju političku sudbinu i budućnost. Ne prepuštati se bilo čijoj samovolji ili hiru. Pritom sam uvjeren da izražavam raspoloženje velikog dijela stranačkog članstva.  Iako je bio vrlo kritičan prema vodstvu i premijeru Plenkoviću, rekao je da nije ponudio ostavku u stranci. – Nisam predao ostavku na članstvo u HDZ-u i u Predsjedništvu stranke. O tome će, kao i dosad, odlučivati osobno Andrej Plenković, vjerojatno u konzultaciji sa Šeksom i Božinovićem.