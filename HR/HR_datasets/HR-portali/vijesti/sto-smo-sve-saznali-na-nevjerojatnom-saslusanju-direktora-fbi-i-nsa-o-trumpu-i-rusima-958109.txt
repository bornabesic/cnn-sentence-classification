Foto: Getty Images NA DUGOOČEKIVANOM saslušanju direktora FBI-a Jamesa Comeya i direktora NSA Mikea Rogersa pred američkim Kongresom, neke nedoumice su se konačno razjasnile. Rogers i Comey su konačno javno razjasnili što njihove obavještajne agencije znaju, a što ne znaju o ruskom uplitanju u korist predsjednika Donalda Trumpa, o Trumpovoj optužbi da ga je Barack Obama dao prisluškivati dok je bio predsjednik te o mogućim vezama Trumpovih suradnika s ruskim dužnosnicima. Iako nije bilo eksplozivnih novih otkrića, barem je postalo jasno što je predmet istrage obavještajne zajednice, a što nije. Ovo je šest najvažnijih saznanja prema Washington Postu. 1. Nema dokaza za Trumpovu optužbu da ga je Obama dao prisluškivati Comey je brzo potvrdio ono što je već bilo očito: nema nikakvih dokaza za Trumpovu skandaloznu tvrdnju da je Obama naredio prisluškivanje njegovih telefonskih linija u Trump Toweru za vrijeme kampanje. "Nemam nikakvih informacija koje bi podržavale te tvitove", rekao je Comey, referirajući se na Trumpove tvitove u kojima je iznio optužbe, prozivajući Obamu za "mekartiizam". Vrhovni demokrat u kongresnom povjerenstvu koje je provelo saslušanje uskoro je uzvratio vlastitim tvitom: "Direktor FBI-a kaže da nema dokaza za neutemeljenu tvrdnju o prisluškivanju. Jedino pitanje koje preostaje: Ima li predsjednik SAD-a pristojnosti da se ispriča?     2. FBI istražuje veze između Trumpovih suradnika u kampanji i ruske vlade Iako je ovo saznanje bilo manje-više očito - Washington Post je prije dva mjeseca izvijestio o istrazi - FBI se dosad odbijao javno očitovati o istrazi o ruskom uplitanju u američke izbore. Comey je jučer, pozivajući se na "izvanredne okolnosti", obznanio da je istraga u tijeku od srpnja prošle godine te da obuhvaća i moguću koordinaciju između Trumpovog predizbornog stožera i Kremlja, kao i "jesu li počinjena kriminalna djela". 3. FBI je vrlo tajnovit oko ove istrage Odmah potom, Comey je dodao da neće otkriti ništa o istrazi osim potvrde da se vodi. "Ne možemo raditi svoj posao dobro ni pošteno ako počnemo govoriti o njemu dok ga radimo", obrazložio je. Iako su ga kongresnici pitali što je FBI saznao o Trumpovim suradnicima, Comey je samo ponovio da "ne želi odgovarati na pitanja o bilo kojem američkom građaninu". 4. Demokrati su prilično sigurni da je Trumpova kampanja bila u dosluhu s Rusijom Evo što je poznato o vezi Trumpove kampanje i Kremlja: Obavještajna zajednica utvrdila je da se Rusija uplela u američke izbore kako bi potkopala povjerenje u demokratski proces i naštetila kandidaturi Hillary Clinton, dijelom kao osvetu za prosvjede 2011. u Rusiji, za koje predsjednik Vladimir Putin krivi upravo Clinton. A dva člana Trumpovog uskog kruga -  državni odvjetnik Jeff Sessions i bivši savjetnik za nacionalnu sigurnost Michael Flynn - javno su priznali da nisu obznanili razgovore s ruskim veleposlanikom. Ali sam susret s ruskim veleposlanikom nije ilegalan. Dapače, može se opravdati kao dio diplomacije. Njihovo zatajivanje razgovora je problematično, a demokrati sugeriraju da je ono potvrda da se radi o nečem mnogo ozbiljnijem. Schiff je u svojem uvodnom govoru nabrojao sve navodne veze Trumpovog stožera i Rusije, pozivajući se i na neprovjereni dosje koji je sastavio bivši britanski špijun Christopher Steele. Među ostalim, bivši menadžer Trumpove kampanje Paul Manafort bio je na plaći kao konzultant pro-ruskog ukrajinskog predsjednika Viktora Janukoviča, Trumpovi suradnici su nakon sastanka s ruskim dužnosnicima promijenili dio republikanske izborne platforme o Ukrajini, dok se bivši Trumpov savjetnik Roger Stone javno hvalio da zna kako se Wikileaks sprema objaviti dokumente o Hillary Clinton. Moguće je da su svi ovi događaji slučajni i nepovezani, komentirao je Schiff, ali je isto tako moguće da su "Rusi koristili iste tehnike kako bi korumpirali američke građane koje su koristili u Europi i drugdje". 5. Republikanci se žele fokusirati na curenje podataka iz obavještajne zajednice medijima Kako je republikanski kongresnik Trey Gowdy sugerirao, moguće je da curenje podataka iz obavještajnih službi medijima ima politički motiv. Očito je da republikanci i demokrati u kongresnom povjerenstvu imaju različite prioritete i to bi se moglo pokazati kao problem u daljnjoj istrazi. 6. Obavještajni dužnosnici i dalje ne misle da ima dokaza kako je rusko upletanje izravno utjecalo na rezultat izbora I Rogers i Comey su na pitanje vrhovnog republikanca u povjerenstvu Devina Nunesa o mogućoj manipulaciji pri brojanju glasova na izborima odgovorili da za takvo što nema dokaza. Uostalom, aparate za elektroničko glasanje je gotovo nemoguće hakirati, a obavještajna zajednica nikad nije sugerirala da se to dogodilo. No republikanci žele iskoristiti ovaj podatak kao dokaz da Rusija nije zaista pomogla Trumpu da pobijedi, budući da bi itekako potkopalo njegov predsjednički legitimitet.