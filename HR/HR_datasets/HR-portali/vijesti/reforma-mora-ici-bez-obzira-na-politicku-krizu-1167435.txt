Konferencija “Hrvatska kakvu trebamo”, koja je u organizaciji Večernjeg lista održana potkraj ožujka ove godine i koju je pratila i knjiga objavljena isti dan, izazvala je veliku pozornost i u Hrvatskoj i u njezinu susjedstvu. Bila je to, prema ocjeni sudionika i javnosti, najveća i najsadržajnija konferencija ovakvog tipa u Hrvatskoj. Na njoj smo, uz nazočnost cijelog državnog vrha, oporbenih čelnika, gospodarstvenika, sindikalista, studenata, stranih veleposlanika..., sa deset izlaganja i sedam panela pokušali ponuditi viziju održive i uspješne Hrvatske. Bio je to, istodobno, i prvi pokušaj izrade strateškog dokumenta, koji Hrvatska nema ni nakon 26 godina od uspostave države. Žustra i konstruktivna rasprava, koja je uslijedila nakon što su vodeći hrvatski stručnjaci iz područja demografije, obrazovanja, nacionalne sigurnosti, poljoprivede, turizma, energetike, ekologije, brendiranja, političkog sustava i odnosa prema prošlosti ponudili rješenja za bolju budućnost, pokazala je nužnost dijaloga u društvu i političkih opcija. Tematski pristup nastavku “Hrvatske kakvu trebamo” logična je daljnja razrada vizije budućnosti, a odabir obrazovanja, znanosti i digitalne budućnosti za prvu tematsku konferenciju posve razumljiv. Politička kriza, kojoj svjedočimo ovih dana, normalan je demokratski proces i ne treba joj pridavati atribute izvanrednog stanja ili ustavno-pravne krize. Ta je kriza unutardemokratski samoregulator koji društvo treba dodatno pročistiti i istovremeno obogatiti te nikako ne bi smjela biti opravdanje za zaustavljanje strateških društvenih procesa. Jedan od takvih procesa obrazovna je reforma, koja traži nacionalni konsenzus, potpuno lišen ideologiziranja i politikantstva. Na sljedećim stranicama donosimo četiri eseja vodećih stručnjaka u Hrvatskoj. Zajednički im je sličan pristup: detektiranje problema i nuđenje rješenja, s time da je pogled unatrag isključivo u funkciji jasnijeg pogleda u budućnost.   Vodeći raspravu o obrazovanju kao jednoj od dviju uporišnih točaka uspješne budućnosti (uz demografiju), moramo biti spremni čuti i drugu stranu. Samo društvenim dijalogom i dijalogom različitih političkih opcija možemo graditi uspješno i demokratsko društvo. Večernjakova konferencija “Hrvatska kakvu trebamo” idealno je mjesto za to. Ugodno putovanje u budućnost!   