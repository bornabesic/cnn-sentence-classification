Hrvatsko novinarsko društvo danas je od nadležnih institucija zatražilo hitnu i oštru reakciju na, kako kažu, seriju divljačkih medijskih napada na Jagodu Bastalić, urednicu i voditeljicu HTV-ove emisije Labirint, a od vodstva HRT-a očekuju da javno zaštiti svoju uposlenicu. "Više portala poznatih po širenju mržnje objavilo je pismo koje potpisuje stanoviti „natporučnik HV-a Dubravko Jošić“ a u kojemu je kolegica Bastalić najgrublje oklevetana. Isti sadržaj elektroničkom poštom poslan je na brojne adrese unutar i izvan HRT-a. U tom pismu su navedene monstruozne laži, očito samo s jednim ciljem – diskreditacije njezina poslovnog i privatnog života. Niti jedna od tvrdnji u pismu nije istinita. Naime, kolegica Bastalić nema oca koji je bio zapovjednik JNA, nema brata i nikada nije živjela u Okučanima a kamoli radila na Radiju Okučani tzv. srpske krajine u vrijeme okupacije toga dijela Hrvatske. Nizom notornih laži o izmišljenoj obitelji i izmišljenom životu, kolegici Bastalić i njezinoj obitelji ugrožena je i sigurnost. Autora klevetničkog pisma, ali i prijeteće SMS poruke koje je zaprimila nakon što je pismo objavljeno, kolegica Bastalić jučer je prijavila policiji, a pravdu će potražiti i na sudu", navodi se u priopćenju koje potpisuju Sanja Mikleušević Pavić, predsjednica Ogranka HND-a na HTV-u, i Saša Leković, predsjednik HND-a. Dodaju da je zbog težine i načina izrečenih laži u kojoj se direktno proziva i HRT koji je zaposlio „takvu osobu“ nanesena ogromna šteta ugledu, profesionalizmu i vjerodostojnosti ne samo Jagode Bastalić, već i HRT-a, pa očekuju i očitovanje vodstva te kuće. Pozivaju na reakciju i Hrvatsku vojsku te braniteljske udruge jer ovo, kažu, nije prvi puta da se oni koji vrijeđaju novinare, prijete im i huškaju na njih predstavljaju kao branitelji i hvale navodnim vojnim činovima. "Izostane li promptna reakcija nadležnih i odgovornih institucija te vodećih hrvatskih dužnosnika i političkih stranaka  na javne klevetničke optužbe protiv kolegice Bastalić kao i na ostale napade na novinarke i novinare, smatrat ćemo ih odgovornim za sve moguće posljedice", zaključuje se u priopćenju. >> HND osudio postupak zastupnice Strenje Linić: 'Vrijeđanje novinarke zbog toga što je upravo to učinila nedopustivo je' 