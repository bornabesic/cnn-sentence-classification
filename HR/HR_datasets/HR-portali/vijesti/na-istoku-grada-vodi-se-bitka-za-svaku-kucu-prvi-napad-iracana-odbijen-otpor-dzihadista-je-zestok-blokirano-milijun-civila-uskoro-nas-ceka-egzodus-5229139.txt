Specijalne iračke snage su ponovo u subotu krenule u napad u istočnom dijelu Mosula, dan nakon prvog pokušaja protiv džihadista u njihovom posljednjem uporištu u Iraku. Na drugoj fronti na jugu Mosula, vojska i savezna policija su pokrenuli napad na jedan od posljednjih važnih položaja još uvijek u rukama skupine Islamska država ( IS) u okolici drugog po veličini grada u Iraku, gdje polako napreduju. Još nema masovnog pokreta više od milijun civila blokiranih u Mosulu, ali broj raseljenih koji bježe od sukoba i dalje raste od  kada je 17. listopada počela ofenziva iračkih snaga. Glasnogovornik elitnih protuteorističkih snaga CTS je rekao da njihove snage sudjeluju u žestokim borbama u istočnim četvrtima Mosula i da se vodi borba za svaku kuću. U petak su postrojbe CTS pokušale upasti u istočni dio Mosula, ali su ih džihiadisti odbili neprekidnom vatrom. Žestoki otpor džihadista je usporio napredovanje elitnih snaga. Na jugu Mosula vojne snage i savezna policija napadaju džihadiste uz podršku iračkog zrakoplovstva, naveo je u priopćenju general Abdelamir Yarallah. Iračke snage borile su se u subotu za posljednji grad koji leži između njih i uporišta Islamske države na sjeveru Hammam al-Alil 15 km južno od Mosula na rijeci Tigris u kojem je otpor pružilo najmanje 70 boraca Islamske države, rekao je zapovjednik mosulskih operacija general bojnik Najm al-Jabouri.  Prema vojnom priopćenju sigurnosne snage su podigle iračku zastavu na vladinoj zgradi u gradu, ali se ne kaže je li u potpunosti pod njihovom kontrolom. Iračko ministarstvo za migracije je navelo da je u posljednja dva dana primilo 9000 osoba koje bježe od sukoba. Od 17. listopada je 29.539 osoba pobjeglo od sukoba. Humanitarne organizacije pokušavaju pojačati kapacitete prihvata prije masovnog egzodusa stanovnika Mosula. Međunarodna koalicija pod američkim zapovjedništvom tvrdi da je intenzivirala zračne napade posljednjih dana, iako iračke postrojbe na tlu traže veću podršku. Irački premijer Haider al-Abadi je rekao da želi da se njegova zemlja oslobodi organizacije Islamska država prije kraja godine, ali neki američki dužnosnici su upozorili da bi ofenziva mogla trajati tjednima, pa i mjesecima.