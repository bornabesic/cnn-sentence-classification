Na referendum je izašlo 83,56 % hrvatskih glasača, a za ostanak u Jugoslaviji glasovalo je samo 1,2 % glasača Povijesni referendum o hrvatskoj samostalnosti održan je 19. svibnja 1991. godine. Odluku o održavanju referenduma donio je predsjednik Franjo Tuđman u travnju iste godine u vrijeme dok su trajali pregovori o razrješenju državne krize između republika tadašnje SFRJ, a diljem Hrvatske izbijali su sukobi s pobunjenim Srbima. Građani su na referendumu odlučivali o budućnosti Hrvatske odgovarajući sa ZA ili PROTIV na dva ponuđena pitanja. Prvo pitanje, na plavom listiću, glasilo je: “Jeste li za to da Republika Hrvatska, kao suverena i samostalna država, koja jamči kulturnu autonomiju i sva građanska prava Srbima i pripadnicima drugih nacionalnosti u Hrvatskoj, može stupiti u savez suverenih država s drugim republikama (prema prijedlogu Republike Hrvatske i Republike Slovenije za rješenje državne krize SFRJ)?”. Drugo pitanje, na crvenom listiću, bilo je “Jeste li za to da Republika Hrvatska ostane u Jugoslaviji kao jedinstvenoj saveznoj državi (prema prijedlogu Republike Srbije i Socijalističke Republike Crne Gore za rješenje državne krize u SFRJ)?” Na referendum je izašlo 83,56 % hrvatskih glasača, a njih čak 94,17 % zaokružilo je ZA na prvom pitanju. Za drugo pitanje, tj. za ostanak u Jugoslaviji glasovalo je samo 1,2 % glasača. Predsjednik Tuđman objavio je 23. svibnja 1991. godine, na temelju izvješća Republičke komisije za provedbu referenduma, da su na referendumu građani Republike Hrvatske donijeli odluku: “1. Republika Hrvatska, kao suverena i samostalna država, koja jamči kulturnu autonomiju i sva građanska prava Srbima i pripadnicima drugih nacionalnosti u Hrvatskoj, može stupiti u savez suverenih država s drugim republikama. 2. Republika Hrvatska ne ostaje u Jugoslaviji kao jedinstvenoj saveznoj državi.”. Sukladno tome Sabor RH mogao je 25. lipnja 1991. donijeti Ustavnu odluku o suverenosti i samostalnosti Republike Hrvatske. Izvršenje tih odluka odgođeno je zbog pritiska međunarodne zajednice sve do 8. listopada. Tada je konačno, jedan dan nakon raketiranja Banskih dvora u Zagrebu, prekinuta svaka državno-pravna veza s Jugoslavijom.