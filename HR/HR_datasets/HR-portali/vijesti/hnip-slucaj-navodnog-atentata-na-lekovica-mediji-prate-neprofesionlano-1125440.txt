Udruga "Hrvatski novinari i publicisti" objavila je u srijedu da snažno prosvjeduje protiv bilo kakvih napada i prijetnji novinarima, no drže da način na koji se medijski prati slučaj navodnog atentata na predsjednika Hrvatskog novinarskog društva Sašu Lekovića nije u skladu s pravilima novinarske struke i da je društveno štetan. Hrvatski novinari i publicisti protive se i snažno prosvjeduju protiv fizičkih, verbalnih  ili bilo kakvih napada na novinare, uključivo i ucjenjivačke prijetnje njihovoj materijalnoj egzistenciji. No jednako tako držimo i da je način na koji se medijski prati slučaj navodnog atentata na predsjednika HND S. Lekovića, nije u skladu s osnovnim pravilima novinarske struke te je društveno štetan, kaže se u Izjavi Hrvatskih novinara i publicista (HNiP).  "Krajnje je neprofesionalno stvarati medijske senzacije i psihoze nacionalnog, a odmah potom i međunarodnog dosega na osnovi jednog Facebook statusa, tj. prije prijave policiji, istrage pa i bilo kakve osnovne, kritičke novinarske provjere okolnosti događaja", ocjnjejuje ta udruga. Ističu kako se takav tip vijesti u profesionalno i civilizacijski konsolidiranim medijskim okružjima objavljuje uz ogradu „navodno“ sve do pravorijeka nadležnih državnih tijela.  Pogotovo, kažu, držimo neprihvatljivim slati optužnice protiv cjelokupnog hrvatskog društva na međunarodna strukovna, politička i parapolitička tijela, na osnovi službeno nepotvrđenih informacija.  "Time se kratkoročno i dugoročno nanosi ogromna šteta hrvatskim nacionalnim interesima i državi općenito, jer se Hrvatska ponovo prikazuje u potpuno pogrešnom svjetlu, te se kroz teze o tobožnjem jačanju 'radikalne desnice', a evo sada i pojavom navodnog terorizma, krivotovori svjetonazorna situacija u hrvatskom društvu ili pojedinim njegovim dijelovima", kaže se u Izjavi.  "Zbog svega ovoga, pozivamo sve odgovorne institucije na hitnu, temeljitu i sveobuhvatnu istragu okolnosti navodne automobilske nezgode," kaže se u Izjavi HNiP-a.  HND i mnoge nevladine udruge pozvale su na istragu navodnog pokušaja ubojstva, a više saborskih klubova zatražilo je tematsku sjednicu Odbora za medije zbog tog slučaja i ranijih prijetnji novinarima. Ministarstvo unutarnjih poslova objavilo je da je policija "pokrenula kriminalističko istraživanje o događaju kojega je predsjednik Hrvatskog novinarskog društva Saša Leković opisao na svom Facebook profilu". Leković je prošloga tjedna objavio na facebooku da mu je nakon kvara na automobilu na putu do Novog Sada mehaničar otkrio kako su mu vijci na prednjem desnom kotaču bili dopola prepiljeni. 