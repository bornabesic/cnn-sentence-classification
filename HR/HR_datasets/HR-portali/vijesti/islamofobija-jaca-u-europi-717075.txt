Napadi na muslimane u Europskoj uniji u trajnome su porastu nakon terorističkih napada na SAD lanjskoga 11. rujna, no ne u svim zemljama jednako. Europsko središte za motrenje rasizma i ksenofobije (EUMC), koje je već 12. rujna uspostavilo poseban sustav motrenja tih napada, objavilo je izvještaj koji podrobno raščlanjuje razvoj odnosa prema muslimanima u svih 15 država članica EU-a. U Austriji su fizički napadi na muslimane bili rijetki, no muslimanke koje glave omataju maramom bile su česta meta verbalnih uvreda. Iako je sumnjičavost prema muslimanima jako porasla, stanje se vrlo brzo vratilo "u normalu" zahvaljujući brojnim raspravama i vjerskim skupovima, a nakon neuspješnih pokušaja muslimani su konačno dobili dozvolu za otvaranje svoga groblja u Beču. Ustav iznad Kur"ana U Belgiji nije bilo fizičkih napada, ali je nesnošljivost prema muslimanima snažno porasla. Muslimanske su đake u školama vrijeđali i drugi učenici i učitelji, a osnažila je krajnja desnica. U Danskoj je jako porastao broj kako verbalnih tako i fizičkih napada na muslimane i taj se val, koji negativnim stereotipima o islamu potiču i glasila, još ne smiruje. Osim napada na pojedince učestali su i paleži džamija i prodavaonica u vlasništvu muslimana. Islamofobija je imala zamjetan udio u kampanji za posljednje parlamentarne izbore, a muslimane su različiti političari pozivali da potvrde da je danski ustav iznad Kur"ana. U Finskoj su protumuslimanski izgredi bili rijetki, kao i u Francuskoj, i ubrzo su prestali. Uglavnom su se svodili na vrijeđanje žena s glavama omotanima maramom. U Njemačkoj muslimanke, a posebno djeca u školama, još ponekad doživljavaju verbalne neugodnosti. Grčka je poseban slučaj. Ne samo da u njoj nije bilo nikakvih, ni verbalnih niti fizičkih napada na muslimane, nego je čak poraslo protuameričko raspoloženje. Veći porast nenaklonosti Iraca prema muslimanima nije zabilježen, iako je u početku bilo nešto više vrijeđanja. U Italiji je islamofobija više izražena na sjeveru nego na jugu zemlje. Napadi na muslimane i na njihovu imovinu učestali su nakon 11. rujna, no opći se stav Talijana nije zamjetno promijenio. Napadi na muslimane, džamije i islamske škole jako su porasli u Nizozemskoj. Upravo pozivu na borbu protiv "islamizacije" nizozemskoga društva stranka ubijenog Pima Fortuyna može zahvaliti svoj uspjeh na nedavnim izborima. Pokriće za rasizam U Portugalu ukupna slika pokazuje pomirenje muslimana i kršćana, iako ima izdvojenih, uglavnom verbalnih napada na muslimane. Ni u Španjolskoj nije zabilježen porast protumuslimanskoga nasilja, no i ranije je bilo pojedinačnih slučajeva uništavanja muslimanske imovine. Nesnošljivost prema Marokancima, koji čine većinu muslimanskih useljenika, trajno je izražena. U Švedskoj su istodobno jako porasli fizički i verbalni napadi na muslimane, kao i antisemitizam i antiamerikanizam, koje također potiče krajnja desnica. Najviše je napada, od kojih su neki bili vrlo nasilni, zabilježeno u Velikoj Britaniji - spaljen je niz džamija. U mnogim je slučajevima islamofobija samo pokriće za rasizam i ksenofobiju, zaključuje EUMC. Kulturna zbivanja usmjerena na međusobno upoznavanje najbolji su način za približavanje dviju zajednica, dodaje EUMC. Državne bi se vlasti, pak, morale hitno pobrinuti za integraciju tražitelja azila jer su oni, kao najranjivija skupina, gurnuti na rub društva. BRUXELLES Stojan de Prato