Leo Varadkar, sin indijskog imigranta i čovjek koji je prije dvije godine otvoreno progovorio o svojoj homoseksualnosti, izabran je za šefa vladajuće konzervativne stranke desnog centra Fine Gael. Na tom je mjestu naslijedio dosadašnjeg premijera Endu Kennyja pa će uskoro preuzeti i vođenje irske vlade. Varadkar je po mnogo čemu jedinstven u irskoj političkoj povijesti – s 38 godina postat će najmlađi premijer, prvi premijer iz neke doseljene etničke manjine i prvi otvoreno homoseksualni premijer koji je uz to i član konzervativne stranke. Premijer i predsjednik stranke u ostavci Enda Kenny Varadkarov uspon na vrh stranke nazvao je “veličanstvenim vježbanjem demokracije za cijelu stranku”. Kralj preferencijalnih glasova  Kada se pogleda politička biografija Lea Varadkara, može se jasno vidjeti da je o politici razmišljao od srednje škole kada se učlanio u stranku Fine Gael. Njegov otac Ashok emigrirao je u Veliku Britaniju 60-ih godina prošlog stoljeća, a radeći u bolnici u Engleskoj kao liječnik, upoznao je Irkinju Miriam kojom s oženio. Par je otišao u Dublin, a kratko vrijeme živjeli su i u Indiji. Leo je rođen nakon što se obitelj vratila u Dublin. Pohađao je dobre škole, studij je u upisao na dublinskom Trinity Collegeu. Isprva je studirao pravo, no vrlo brzo prebacio se na medicinu koju je i diplomirao. Za vrijeme studija postao je vrlo aktivan u stranačkoj mladeži, a ubrzo je postao i potpredsjednik mladeži europskih narodnjaka. Prvi je put na lokalne izbore izašao 1999. godine i tu je doživio neuspjeh, no četiri godine kasnije pobijedio je na lokalnim izborima, i to kao kandidat s najviše preferencijalnih glasova u svome izbornom okrugu. Otad je njegova politička karijera u neprekidnom usponu, a 2007. godine ušao je i u parlament. Četiri godine kasnije opet je dobio najveći broj preferencijalnih glasova na parlamentarnim izborima, a nakon formiranja vlade postao je ministar prometa, turizma i sporta. U restrukturiranju vlade 2014. godine postao je ministrom zdravstva, a prošle je godine postao ministar socijalne zaštite. Na svoj 36. rođendan, u televizijskom intervjuu uoči referenduma o istospolnim brakovima, Varadkar je otvoreno priznao da je homoseksualac. – To nije nešto što me u potpunosti definira. Ja nisam političar koji je napola indijskog porijekla ni isključivo liječnik koji je postao političar, ali ni isključivo političar homoseksualac. Sve su to samo dijelovi onoga što ja zaista jesam. No to me ne definira, to su samo dijelovi moje osobnosti – kazao je Varadkar, koji je tim riječima postao prvi ministar u irskoj povijesti koji se deklarirao kao homoseksualac. Uskoro, kada ga parlament potvrdi, postat će i prvi premijer koji život dijeli s istospolnim partnerom koji je liječnik i radi u jednoj dublinskoj bolnici. Stoga ga mnogi vide kao personifikaciju liberalizacije zemlje koje ja nekad slovila kao jedna od najkonzervativnijih u Europi i u kojoj je homoseksualnost bila zakonom zabranjena sve do 1993. godine. Brutalno iskren Varadkar je u irskoj politici poznat kao brutalno iskrena i izravna osoba koja ne želi okolišati i skrivati pravu istinu iako su mu zbog toga mnogi zamjerili i proglasili ga brzim na jeziku. – Kada je moj otac iz Indije krenuo na put dug 5000 milja kako bi izgradio dom ovdje u Irskoj, nije ni slutio da će njegov sin postati politički lider te zemlje. Bilo koje dijete koja sada odrasta u Irskoj može svratiti pogled na mene i na moju gotovo nevjerojatnu priču i obiteljsko porijeklo te samo sebi reći da ne postoji cilj ni funkcija u ovoj zemlji do koje se ne može vinuti i koju ne može osvojiti. Ne postoji ništa što ta djeca ne mogu napraviti ako vjeruju sama u sebe – kazao je Leo Varadkar nakon što je pobijedio na stranačkim izborima naglasivši da će glavni cilj njega i njegove stranke biti da svima koji žive u Irskoj pruži jednake mogućnosti za uspjeh i uspon.