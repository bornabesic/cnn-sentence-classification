Diskete o kojima su dosad učenici učili na nastavi informatike odlaze u povijest, a spomenuti predmet u osnovnim bi školama trebao postati obvezan i napokon će biti prilagođen napretku tehnologije i modernom učenju – i to već od jeseni, odnosno iduće školske godine. Tako počinje i službena primjena kurikularne reforme, a učenici bi informatiku počeli učiti prema prijedlogu koji je izradila i već u javnu raspravu uputila bivša radna skupina za izradu cjelovite kurikularne reforme kojoj je na čelu bio Boris Jokić. – Dokumente koji su napravljeni analiziramo, a neke od njih sigurno ćemo i primijeniti – poručio je jučer ministar obrazovanja Pavo Barišić potvrđujući kako je jedan od tih dokumenata i onaj vezan uz predmet informatike. Još prije dva dana ministar je obećao temeljitu analizu satnice i opremljenosti informatičkih kabineta u svim školskim ustanovama, poručivši kako je glavni cilj osuvremenjivanje nastavnoga plana informatike, opremanje škola za praćenje predmeta u skladu s najrazvijenijim sustavima, ali i poticanje daljnjeg uključivanja učitelja i nastavnika u programe međunarodne razmjene kako bi stekli znanja i iskustva iz STEM područja te ih kvalitetno i s razumijevanjem prenosili učenicima. Analiza je u tijeku, potvrđuju i u Ministarstvu obrazovanja, u ponedjeljak je zakazan sastanak povjerenstva za provedbu strategije, a nakon toga očekuje se još jedna službena potvrda usvajanja nastavnog plana iz informatike pisanog iz pera smijenjene garniture koja je prva predložila moderan obrazovni program za naše učenike. Prema kurikulumu, informatika bi se od prvog do osmog razreda u školskoj godini učila 70 sati, i tako da se učenici u razredu moraju grupirati u manje skupine, najviše njih 15, kako bi baš svaki imao svoje radno mjesto za računalom. Tako se od učenika na kraju prvog razreda osnovne škole očekuje da prepoznaje digitalnu tehnologiju i nauči komunicirati s njemu poznatim osobama uz pomoć učitelja u sigurnome digitalnom okruženju. Učit će o lošem i dobrom ponašanju, vrijeđanju, ismijavanju, lažnome predstavljanju, ali i o uporabi i dijeljenju tuđih podataka i fotografija bez dopuštenja. Učenici drugog razreda osnovne škole učit će pak, među ostalim, kako na internetu tražiti informacije na zadanu temu, dok će učenici petog razreda učiti o razlici mrežnoga preglednika i mrežne tražilice, o mrežnom prijenosu podataka, kao i procjeni veličine datoteke za temeljne operacije s datotekama. Pred kraj osmog razreda za iznimnu razinu usvojenosti gradiva od učenika će se očekivati da kritički vrednuje informacije na internetu s obzirom na njihovu točnost, pouzdanost, zna provjeriti ispravnost algoritamskog rješenja ili ga preurediti, kao i da se samostalno koristi e-uslugama i aktivno sudjeluje u sprečavanju elektroničkoga nasilja i govora mržnje. Za odličan će gimnazijalci na satu informatike, koja će za njih biti obveza prve dvije godine i organizirana u ukupno 70 sati u školskoj godini, morati znati objasniti razloge postojanja različitih kodnih tablica, kao i definirati logičke izraze. Istu satnicu učenja informatike imat će i učenici strukovnih škola. Ovakav korak primjene novog nastavnog programa u učenju informatike konačna je prekretnica u našem obrazovnom sustavu jer zastarjeli program učenicima nije bio ni od kakve koristi. Novi kurikulum informatike, umjesto na propisanim sadržajima, temeljen je na ishodima učenja – poučavanje će tako morati biti usmjereno na svakog učenika pojedinačno i razvijanje njegovih potencijala. Učitelji će sada biti dužni učenike poticati na sudjelovanje u razrednim, školskim, nacionalnim ili međunarodnim projektima koji zahtijevaju primjenu stečenih znanja, vještina i stavova u novim kontekstima. I oni će kao i učenici neprestano morati učiti, i to odlascima na stalna stručna usavršavanja kako bi upoznali inovativne metode rada i bili spremni odgovoriti na potrebe današnjih učenika.   >> Počinje kurikularna reforma – novi predmet informatike kreće ove godine >> 10 zanimanja nestaje jer ih u Hrvatskoj nitko ne želi – Pri uvođenju kurikuluma posebno je važno osigurati uvjete za uvođenje informatike i osposobiti nastavnike kako bi mogli primijeniti nove kurikulume pa tako i kurikulum o informatici. Radi se o višegodišnjem procesu u kojem treba doći do svake škole i objasniti logiku promjene. Takve promjene ne bi trebalo raditi naglo već strukturirano i pripremljeno. Kao i kurikulum informatike i svi drugi kurikulumi predstavljaju značajno poboljšanje hrvatskog sustava odgoja i obrazovanja – rekao je Boris Jokić.     U organizaciji predmetnog kurikuluma informatike obuhvaćene su četiri domene po kojima će se u konačnici realizirati svi ciljevi predmeta. Oni su: e-Društvo, Digitalna pismenost i komunikacija, Računalno razmišljanje i programiranje te Informacije i digitalna tehnologija. Škole će morati osigurati prostor za podjele u skupine jer svaki učenik po novom kurikulumu na satu informatike mora imati računalo za rad. Tko će kupiti svim školama nova računala, još nitko nije rekao.      