Tradicionalnim okupljanjem u Đardinu danas poslijepodne u Splitu održan je šesti Split Pride kojeg su ove godine organizirale Udruga Flomaster i Rišpet. Povorka, u kojoj se po procjeni policije okupilo oko 200 ljudi, i ove je godine prošla Tomislavovom ulicom, Marmontovom, Rivom, Voćnim trgom te Pjacom na kojoj su sudionici simbolično podigli zastavu Pride-a, a potom su se Bosanskom ulicom vratili u Đardin, gdje se održava zabavni program. Anja Posavec iz Udruge Flomaster izjavila je kako je ovogodišnji Split Pride posvećen svima koji se osjećaju diskriminiranima i obespravljenima samom činjenicom da ne pripadaju glasnoj većini. Istaknula je i da šest godina nakon prvog Split Pride-a i dalje nema ni jednog riješenog slučaja prijavljenog nasilja nad LGBT-osobama, da institucije države ne rade svoj posao jer odbijaju i sabotiraju istražne postupke te na taj način pospješuju atmosferu homofobije i straha " čvrsto držeći ključ ormara u svojim rukama". "Lezbijke, gejevi, biseksualne, transrodne i interseksualne osobe u Splitu prikrivaju svoj identitet na poslu, u obitelji i na ulici, žive trostruke živote i nikad ne mogu biti svoji ili svoje", kazala je Posavec. U povorci je bio i gradonačelnik Ivo Baldasar sa pomoćnicima Aidom Batatelo i Goranom Kovačevićem. "Ovdje smo da bi štitili pravo na ljudska prava. To nam je dužnost", kazao je gradonačelnik Baldasar koji je danas na Pride došao u pratnji dvojice zaštitara, no rekao je kako ne može reći razlog zbog čega ga čuvaju. Povorku su uz put pojedini građani pozdravljali pljeskom, a ponajviše stranci. I ove godine sudionici su transparentima poslali poruke poput "1700 razloga za ljubav", "Freedom of speech", "Di si bija", "Dalmacija", "Prajd za sve nas", "Split version of pride", "El ge be te mi vi oni" i mnoge druge.  Policije je bilo dovoljno no nije bilo nikakvih izgreda. Sanja Juras iz Udruge Kontra izjavila je kako marširaju za slobodu, slobodu misli, govora, slobodu da vole i budu ono što jesu. Traže pravo na život dostojan života punopravnih građana i građanki ove zemlje. "Ima mnogo incidenata koje ljudi ne prijavljuju, a i oni koji se prijavljuju se ne rješavaju jer su institucije koje to trebaju rješavati homofobne", kazala je Juras. Organizatori tvrde da je Pride dan kada dišu punim plućima, dan solidarnosti i dan kada pokazuju da je problem druge ili drugoga i njihova stvar. Ne prihvaćaju društvo u kojem se guše bilo čije slobode i prava, ne prihvaćaju nasilje i ignoriranje drugih. >>Kako bi se osjećali da vam je susjed gay? 75% ispitanika odgovorilo - nimalo zabrinuto 