Foto: Patrik Maček/ Pixsell SUDAC istrage zagrebačkog Županijskog suda Oliver Mittermayer zbog procesnih je razloga ukinuo rješenje o proširenju istrage protiv Tomislava Sauche u "aferi dnevnice", te ju je vratio Uskoku na ponovno odlučivanje, doznaje se u srijedu na zagrebačkom Županijskom sudu.  Glasnogovornik suda Krešimir Devčić rekao je Hini da je odluka ukinuta zbog procesnih razloga s obzirom na to da Zakon o kaznenom postupku ne poznaje termin "proširenje istrage", već se može donijeti novo rješenje o pokretanju istrage koje se onda može spojiti s ranijim rješenjem.  U "aferi dnevnice" ponovno je jedini osumnjičenik bivši predstojnik Ureda premijera Zorana Milanovića i sadašnji saborski zastupnik Tomislav Saucha jer je na snazi ostalo prvo rješenje o pokretanju istrage, kojim se Sauchu tereti za zlouporabu položaja i ovlasti te krivotvorenje službene ili poslovne isprave zbog krivotvorenja naloga za službena putovanja. Isplaćeno 307.000 kn dnevnica u 2015.  Uskok je istragu protiv Sauche pokrenuo temeljem podataka iz Izvješća Državnog ureda za reviziju o radu Vlade u 2015. u vezi s isplatama dnevnica posebnim savjetnicima predsjednika Vlade od 307.000 kuna, izvršenih na osnovu 57 naloga za službena putovanja u inozemstvo, "nakon javnih istupa u kojima su izjavili da na službena putovanja nisu putovali niti su im novčani iznosi povezani sa službenim putovanjima isplaćeni".  Uskok sumnja da je Saucha od studenoga 2013. do siječnja 2016. kao predstojnik Ureda predsjednika Vlade, u kojem svojstvu je bio ovlašten nalagati izdavanje i svojim potpisom odobravati putne naloge i putne račune za službena putovanja u inozemstvo, kao i odobravati sve isplate u vezi s tim službenim putovanjima, u cilju pribavljanja nepripadne imovinske koristi za sebe, na štetu Državnog proračuna, tajnici svog Ureda usmeno nalagao izradu neistinitih putnih naloga. Od svjedokinje do osumnjičene  Tužiteljstvo sumnja da je Saucha na štetu proračuna pribavio korist veću od 540.000 kuna i 1360 eura, a nezakonitosti je navodno počinio od studenog 2013. do siječnja 2016. Ukinutim rješenjem o proširenju istrage, Uskok je istragu proširio i na bivšu administrativnu tajnicu u Uredu premijera Sandru Zeljko, nekadašnju "krunsku svjedokinju" u tom slučaju.  Proširenom istragom Sauchu se teretilo da je akontacije za fiktivne dnevnice dijelio sa svojom tadašnjom tajnicom. No, ona je, po naknadnim saznanjima, i nakon Sauchina odlaska nastavila dizati novac, pa je od ožujka 2016. do veljače ove godine, po Uskokovim sumnjama, samoinicijativno krivotvorila potpise kasnijih šefova kabineta Nevena Zelića i Davora Božinovića, te preuzela i zadržala akontacije dnevnica u ukupnom iznosu od gotovo 350.000 kuna. Je li Saucha kupio odbacivanje optužnice? Podsjetimo, proteklih tjedana Sauchino djelovanje u Saboru uzburkalo je duhove hrvatske javnosti. SDP-ov zastupnik glasao je protiv opoziva ministra Marića u jeku afere sa spašavanjem Agrokora i time HDZ-ovom ministru osigurao ostanak u Vladi. Stranačke kolege, ali i dobar dio javnosti, tada su se pitali je li Saucha tim postupkom i dizanjem ruke za Marićev ostanak kupio svoj toliko spominjani mir. "Nisam ništa tražio, ništa ne očekujem. Nadam se da će se poslije lokalnih izbora smiriti situacija. Moja politička karijera je završila onog trena kada sam ušao u kazneni postupak", rekao je Tomislav Saucha nakon glasanja u Saboru. Ako je suditi po posljednjoj odluci suda, Saucha je na dobrom putu da taj mir i pronađe.