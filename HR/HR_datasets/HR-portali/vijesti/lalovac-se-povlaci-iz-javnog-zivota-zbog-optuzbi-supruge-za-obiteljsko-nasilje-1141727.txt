Tončika Anastazija Lalovac optužila je svog supruga od kojeg se razvodi, SDP-ova bivšeg ministra financija Borisa Lalovca za fizičko zlostavljanje. U emisiji "Bujica" na Osječkoj televiziji izjavila je kako ju je više puta tukao i to dok je išla na kemoterapije, a prijavila ga je i policiji. Potvrdila je i autentičnost audiosnimki koje, kako se navodi, dokazuju obiteljsko nasilje te je navela da je o svemu bio obaviješten i vrh SDP-a na čelu s tadašnjim predsjednikom Zoranom Milanovićem. Navela je i da joj je Lalovac prijetio vezama u "organima progona", na čiju je zaštitu računao. Na spomenutoj snimci čuje se verbalno zlostavljanje njezina supruga, koji joj se obraća nizom psovki, optužujući je za ponovno izazivanje svađe te udarci, piše N1. – Suočen s teškim neutemeljenim optužbama za obiteljsko nasilje koje je u javnost plasirala moja bivša supruga s kojom sam u brakorazvodnoj parnici, do daljnjega se povlačim iz bilo kakvog javnog djelovanja. Nisam obiteljski nasilnik, ali ću istinu morati dokazati sudskim putem – poručio je Lalovac za Dnevnik.hr. Umjesto ranije najavljene konferencije za medije, Boris Lalovac uputio je priopćenje. – Navodi moje supruge izneseni u televizijskoj emisiji "Bujica" potpuna su neistina. Žao mi je da moja supruga smatra potrebnim naše obiteljske odnose rješavati na ovakav način, ali ja ne mogu, ne smijem i ne želim ulaziti u motive njezinih postupanja. Jedini tko trpi štetu od iznošenja takvih neistina naš je maloljetni sin. Zbog zaštite dobrobiti našega djeteta o ovoj temi više neću javno istupati – stoji u izjavi Lalovca. 