NOVO 13:50 - Željko Reiner je na pitanje da li HDZ ima većinu u Saboru uporno izbjegavao odgovor, a onda je ipak izustio: - U ovom trenutku nije važno tko ima većinu. Da li HDZ ima ili nema većinu u ovom času nije uopće pitanje. Više pročitajte OVDJE. ------------------------------- 13:29 - Ministrica kulture Nina Obuljen Koržinek je odbacila optužbe Nikole Grmoje koji je tvrdio da je ona bacala mobitel.  - Došlo je do žustre rasprave, ali naravno da ga nisam gađala mobitelom - rekla je Obuljen Koržinek. Više pročitajte OVDJE.    ------------------------------- 13:20 - Boris Miletić je jasno odbio bilo kakvu pomisao na koaliciju HDZ-a i IDS-a riječima da "IDS-u nikada nije, niti će ikada biti prihvatljiva desnica". Također je prozvao Petrova i Most. Više pročitajte OVDJE.  ------------------------------- 12:45 - Robert Podolnjak je sadašnju Vladu nazvao neustavnom i "krnjom". Više pročitajte OVDJE.   ------------------------------- Sažetak dosadašnjih zbivanja u Saboru U napetoj atmosferi, nakon dvije stanke, Hrvatski sabor u utorak je u dnevni red uvrstio HDZ-ov, odnosno zahtjev 79 zastupnika, da se Božo Petrov razriješi dužnosti predsjednika Sabora, te SDP-ov da se razriješe trojica potpredsjednika Sabora iz redova HDZ-a, Sabor je potom počeo raspravu o Mostovim izmjenama Zakona o arhivima, pa su oporbeni, ali i dio HDZ-ovih zastupnika napustili sabornicu. Tražit ćemo pojedinačno izjašnjavanje o zakonu, najavio je Mostov Nikola Grmoja. Petrov je opetovao da će Sabor u srijedu raspravljati o povjerenju ministru financija Zdravku Mariću, što je inicirao SDP. U tom trenutku, ako u klupama bude 76 ruku koje će podržati ministra, u tom trenutku ćemo imati sjednicu Predsjedništva i "moju točku", odgovorio je Petrov šefu HDZ-ova Kluba Branku Bačiću (HDZ) koji ga je po peti put danas upitao hoće li se i kada održati sjednica saborskog Predsjedništva na kojoj bi se dogovorio način rada s obzirom na krizu vlasti i zahtjeve za razrješenjima. Poštovat ću sve članke Poslovnika i Ustava, danas moramo odraditi zakon o arhivima, niste se očitovali da vam je sporan, uzvratio je Petrov Bačiću. Ne mogu se oteti dojmu da se želite dodatno obračunati s vašim koalicijskim partnerom, uzvratio je Petrovu Ivan Lovrinović (PH) kojemu je neshvatljivo da Petrov ignorira potpise 79 zastupnika za svojom smjenom. Željko Reiner (HDZ) proziva Petrova da zlorabi demokraciju. Jasno je da vam je 79 zastupnika, apsolultna većina, iskazala nepovjerenje, da sam na vašem mjestu već bih tijekom vikenda dao ostavku, jer to bi bilo časno, poručio je Reiner navodeći da je sve ostalo – hoće li ministar Marić uspjeti dobiti 76 glasova protiv sebe, postoji li parlamentaran većina ili ne - irelevantno. Grčevito se držite fotelje, spočitnuo je Petrovu koji to odbacuje i odgovara da je Most lani dokazao da mu nije do fotelja. Ispod možete čitati tijek rasprave u Saboru do podneva. ------------------------------- NOVO 12:03 - Sabornica se potpuno ispraznila prije i tijekom govora Nikole Grmoje i sada ima tek nekoliko zastupnika u prostoriji. Željko Reiner je pak Grmoji odgovorio da prijedlog Zakona o arhivskoj građi nije dovoljno dobar u ovom trenutku i da je bilo u prijedlogu da se donese u rujnu ove godine:  - Vi ste isključivo iz političkih razloga izašli s jednim zakonom koji je parcijalan i u kojem nema obveze da se arhiva SKH i SKJ mora predati - rekao je Reiner. Grmoja mu je odvratio da je taj prijedlog podržao i Zlatko Hasanbegović iz HDZ-a i da je Most za potpuno otvaranje arhiva i da će to koštati državu oko 70 milijuna kuna. No, prema njemu riječ je o krucijalnom zakonu za državu.   ------------------------------- NOVO 11:48 - Za govornicu je došao Nikola Grmoja i objašnjavao zašto je Zakon o otvaranju arhivske građe bitan, ali zašto nisu nužna mišljenja odbora Sabora, poput onog za kulturu kojem je na čelu Andro Krstulović Opara.  - Njihov postupak bio je usmjeren zatvaranju arhiva. Činom destrukcije nastoji se poremetiti donošenje arhivskog zakona. Kome i zašto to smeta? Klub Mosta inzistira da svaki zastupnik samostalno i pojedinačno govori o arhivima propalog komunističkog sustava - rekao je Grmoja. ------------------------------- NOVO 11:42 - Nakon izlaganja Petrova javio se Ivan Lovrinović:   - Gospodine Petrov, ako je 79 zastupnika potpisalo zahtjev za vašim opozivom onda Sabor ne može nastaviti s radom. Ne mogu se oteti dojmu da koristite priliku za obračun s ministrom Marićem. Predlažem da svi napustimo Sabor i pustimo one koji misle da je ovo u redu da ostanu - rekao je Lovrinović. Petrov je odgovorio da će raditi po Poslovniku koji je HDZ predložio i po kojem je radio i da će tako i on nastaviti. Petrova su u izlaganju počeli prekidati HDZ-ovi zastupnici pa je za govornicu došao Reiner:  - Gospodine Petrov, Vama je većina zastupnika uskratila povjerenje. Da se to meni dogodilo, ja bih za vikend dao ostavk. Vi zlorabite demokraciju - rekao je Reiner. ------------------------------- 11:37 - Petrov je predložio dopunu dnevnog reda s novih osam točaka. Kvorum je utvrđen, prva točka je hitni postupak donošenja Zakona o financiranju političkih stranaka. Petrov je rekao da sutra Sabor počinje točkom o povjerenju ministru financija, a Bačić je ponovno zamolio da kaže hoće li se sastati Predsjedništvo Sabora ili neće. ------------------------------- 11:35 - Petrov je odgovorio HDZ-u i rekao da barem danas i sutra, prije glasovanja Mariću, mogu glasati samovoljno i neovisno o arhivima. Grbin je opet istaknuo da nisu ispunjene postavke Poslovnika Sabora da se raspravlja o toči dnevnog reda (arhivskoj građi), kad se o njoj nije oglasio matični odbor Sabora. ------------------------------- 11:30 - Bunjac je Petrovu prigovorio da se ponašao kao heroj kad je došao, a nije napravio ništa.  - Dvaput ste dizali ruku za Marića. Mogli ste biti heroj, ali ste propustili priliku. Tek kad je vaša fotelja u pitanju sjetili ste se da je premijer Plenković diktator. Provodili ste cenzuru, a sad očekujete da mi spasimo vašu fotelju. Više nemate podršku Sabora, a još poraznije, ni hrvatskog naroda - rekao je Bunjac.  - Prozivate udbaše, a sami se ponašate kao Manolić 1994. kada nije htio napustiti mjesto predsjednika Sabora - rekao je Bunjac. ------------------------------- 11:24 - Milorad Pupovac je rekao da Sabor sve više sliči na Agrokor.  Pupovac je prozvao Petrova jer nije stao u njegovu obranu kad su ga prozivali drugi zastupnici:   - Ja se nikada nisam predstavljao kao četnik za razliku od onih koji su me prozivali, a koji su sebe nazivali ustašama. Zato se nemojte čuditi što smo stavili potpis za vaše razrješenje jer šutite o tome, a istovremeno kroz Sabor provlačite set zakona koji ne služe ničemu osim vašim privatnim interesima - rekao je Pupovac.  - Što se nas tiče, nemate podršku - rekao je Pupovac.   ------------------------------- 11:20 - Peđa Grbin je cijelu situaciju u Saboru nazvao "travestijom".   - Nakon 27 godina ne možemo vjerovati HDZ-u. A to je samo prvi čin travestije. U godinu i pol Vlade HDZ-a i Mosta nismo napravili ništa, samo zaustavili sve ono dobro. Hrvatska danas nema Vladu, ona ne postoji i ne funkcionira. Ne znamo ni da li imamo većinu u Saboru. SDP dio daljnjeg neće sudjelovati u ni jednoj raspravi osim njih dvije - raspravi o povjerenju ministru Mariću i raspravi o opozivu predsjednika i potpredsjednika Sabora - rekao je Grbin. ------------------------------- 11:16 - Vrdoljak je opet pozvao na dignitet Sabora i zastupnika. Ponovio je i  pitanje da li se danas treba baviti arhivima iz prošlosti, u ovakvoj situaciji.  - Zar su sada bitni članci Poslovnika? Sad je bitno kad će se Hrvatska stabilizirati. HNS nema problema s arhivima i glasat će za otvaranje svih arhiva svijeta. Ali to danas nije problem? Prva točka - razrješenje ministra Marića, druga razrješenje predsjednika Sabora, treća biranje novog predsjednika Sabora. Ako ga nema, žao mi je, idemo na nove izbore - rekao je Vrdoljak. ------------------------------- 11:13 - Miro Bulj ističe da HDZ nema potpise za novog predsjednika Sabora, a kada pokažu da imaju 76 glasova za "čovjeka koji je Most nazvao skupinom opasnih ljudi" tada će i on glasati za smjenu Petrova.  - Mi smo opasna skupina jer smo tražili istraživanje kriminalnih radnji, zar ne gospodine Jandrokoviću? _ rekao je Bulj.     - Znamo da su u ovome trenutku problem arhivi jer se u njima nalaze imena Todorićevih komunista kojim se štiti kriminal i kriminalci - rekao je Bulj. ------------------------------- 11:11- Branko Bačić u ime HDZ-a inzistira da Petrov sazove sjednicu Predsjedništva Sabora i da čuje što misle potpredsjednici Sabora. A nakon stanke tražio je glasanje o prijedlogu dopune dnevnog reda. Bačić inzistira da se prvo mora glasati o smjeni Petrova. ------------------------------- 11:08 U pauzi je i šef SDP-a dao izjavu za novinare. - Neka Plenković pokaže parlamentarnu većinu ili prestane s ovom lakrdijom. Mi u tome nećemo sudjelovati. Svi zastupnici SDP-a će sutra glasati za opoziv ministra financija. Što se tiče Petrova, mi ne namjeravamo sudjelovati i držati 'lojtre' ni HDZ-u ni Mostu - kazao je Davor Bernardić. ------------------------------- 10:56 - Nikola Grmoja je u pauzi rekao da je ovo rušenje digniteta Sabora i svih njegovih zastupnika.  - Sada više ne možemo ni pričati o prijedlogu Zakona o arhivskoj građi. Možda se i u njemu krije dio koji smeta planu Greguriću, Valentiću, Šeksu i ostalim arhitektima ovog stanja. Ovo je čista opstrukcija, točka o Mariću doći će sutra, a kad budemo znali da Plenković ima većinu, a nema je, premijer bi trebao biti taj koji će dati ostavku. Upitan je li imao prilike razgovarati sa Zlatkom Hasanbegovićem, Grmoja je rekao da nije stigao.  - Vlada je uputila samo tri amandmana, umjesto devet. Ja sam bio u Ministarstvu kulture, gdje je bilo vrlo burno, ministrica je bacala mobitel, državna tajnica je psovala, a ja sam ostao miran. Zato što mi tražimo da svi arhivi budu dostupni i da se otvore, ministrica smatra da trebamo napraviti razliku između žrtve i progonitelja, mi ne smatramo, jer nema dokaza da i žrtve nisu kasnije bile progonitelji. Na taj način se arhivi nikad neće otvoriti. Ovdje se radi o pokušaju zatvaranja arhiva -  rekao je Grmoja.  - Ovo je priča o Todoriću, Šeksu, Gregoriću i arhitektima ovakve Hrvatske - zaključio je. ------------------------------- 10:51 - Most, HDZ i još neki klubovi zatražili su novu stanku. ------------------------------- 10:48 - Petrov je rekao da će točka o opozivu predsjednika Sabora slijediti nakon točke o prijedlogu opoziva ministra Zdravka Marića.   - Što se tiče toga kada će doći do pitanja opoziva predsjednika Sabora, smatram da Vlada treba pokazati da ima povjerenje 76 zastupnika, a pokazat će da ga ima kad se bude glasalo o povjerenju ministru Mariću - rekao je Petrov. Petrov sada čita novi prijedlog dopune dnevnog reda. Kao sedma točka je prijedlog opoziva predsjednika Sabora, a kao osma točka prijedlog opoziva potpredsjednika Sabora.   Utvrđen je kvorum u Saboru. ------------------------------- 10:45 - Nakon nove kritike Bernardića upućene Petrovu, Miro Bulj iz Mosta je rekao da će otvaranje arhiva otkriti tko je Todoriću dao moć i kako je Udba vladala, te smatra da se mora raspravljati o tom zakonu. ------------------------------- 10:44 - Branimir Bunjac iz Živog Zida je rekao HDZ-ovcima da nemaju parlamentarnu većinu i da je "Plenković premijer jednako kao i on".  - Evo, ja sam premijer. Toliko koliko i Plenković - rekao je Bunjac i pozvao Petrova da točku o vlastitom opozivu stavi na početak dnevnog reda. ------------------------------- 10:42 - Vrdoljak je postavio pitanje Petrovu:   - Zar vi zaista smatrate da je u ovoj situaciji rasprava o arhivskoj građi najbitnija za hrvatske građane?! Bačić je u ime HDZ-a zatražio da se Petrov očituje o tome kada će staviti točku o svojem opozivu na dnevni red. ------------------------------- 10:39 - U svakoj drugoj situaciji big ovaj prijedlog o opozivu predsjednika Sabora uvrstio na dnevni red. No, građani prvo moraju saznati da li Vlada ima legitimitet i podršku od 76 zastupnika u Saboru - rekao je Petrov i privremeno zaustavio raspravu. Petrov je počeo s čitanjem točke o otvaranju spisa iz arhivske građe, no Peđa Grbin ga je odmah prekinuo i zatražio da se rasprave prioritetne točke poput opoziva ministra Marića. Grbin je istaknuo da odbori Sabora nisu dali mišljenje o Nadopunama zakona o arhivskoj građi. Petrov je njegov zahtjev odbio. ------------------------------- 10:36 - Šef SDP-a Davor Bernardić je otvorio govor riječima "Pala je Vlada":   - Tražimo da se uspostavi nova parlamentarna većina. Ako to nije moguće, riješit ćemo stvari na drugi način. Premijer Plenković je štiteći kriminal u Agrokoru doveo državu u ovakvu situaciju i pozivam ga da presloži parlamentarnu većinu. Zbog toga smo uveli prijedloge za razrješenjem tri potpredsjednika Sabora - završio je Bernardić. ------------------------------- 10:31 - U ime Mosta govori Robert Podolnjak. On čita govor koji je ranije objavio na Facebooku, a koji u cijelosti možete pročitati OVDJE.  Ukratko, profesor ustavnog prava Podolnjak je Plenkovića nazvao uzurpatorom vlasti koji krši odredbe Ustava.  Također je dodao da smatra neprimjerenom interpretacijom da predsjednika Sabora može zamijeniti netko od tri potpredsjednika, sva iz tri iste stranke.  - Božo Petrov je trenutno jedina brana na ustavnom poretku Hrvatske.    ------------------------------- 10:27 - Ivan Vrdoljak je u ime kluba HNS-a objasnio da razmirice i prekid suradnje između HDZ-a i Mosta nisu kraj svijeta, čak i ako to dovede do novih izbora. Vrdoljak je nastavio kritizirati sve aktere koji su počeli pozivati građane da izađu na ulice, nazivati političke konkurente kriminalcima i opasnim ljudima itd. ------------------------------- 10:21 - Branko Bačić u ime kluba HDZ-a objašnjava njihov zahtjev za razrješenjem predsjednika Sabora Bože Petrova.   - 79 zastupnika potpisalo je zahtjev za njegovim razrješenjem i Petrov je dužan najprije tu točku razriješiti - rekao je Bačić i s obzirom na novonastali kvorum predložio Petrovu da točku o vlastitom opozivu stavi kao prvu na dnevnom redu.   - Ako na to ne pristanete, smatram da trebamo urediti modalitet funkcioniranja Sabora u iduća četiri dana, dakle da se sastane Predsjedništvo Sabora i povuče se iz odlučivanja - rekao je Bačić. ------------------------------- 10:16 - Prvi govori Ivan Pernar iz Živog Zida koji dijeli lekcije Mostu oko pružanja podrške HDZ-u.  - Probudili ste se prekasno, ali bolje ikada, nego ikada - rekao je Pernar i pozvao premijera Plenkovića na ostavku.   - Glas za HDZ je glas za kaos, korupciju i nastavak politike kakvu imamo 25 godina - rekao je Pernar.  ------------------------------- 10:15 - Ministar finanacija Zdravko Marić rekao je za N1 da očekuje burnu raspravu, a o tome imaju li 76 ruku kazao je da se pričeka sutra.  - Fokusiran sam na svoje sutrašnje izlaganje u Saboru - rekao je Marić. ------------------------------- 10:05 - Gotovo svi klubovi u Saboru zatražili su stanku od 10 minuta zbog trenutne političke situacije i krize vlasti u državi. Petrov je u udovoljio zahtjevu. ------------------------------- 10:02 - Božo Petrov otvorio je sjednicu Sabora čitanjem točaka s dopune dnevnog reda. Među njima, kao sedmu točka, i prijedlog opoziva Petrova s mjesta predsjednika Sabora. Kako u Saboru zbog SDP-ovaca nije bilo kvoruma, prošireni dnevni red nije se mogao izglasati. ------------------------------- 10:01 - Sjednica Sabora počela je minutom šutnje za 12 policajaca koji su poginuli u Borovom Selu. ------------------------------- Nakon praznika rada Sabor RH čeka jedan od najzanimljivijih radnih tjedana u povijesti I najnapetiji u ovom sazivu. Naime, ovaj tjedan očekuje se rasprava o oporbenom prijedlogu o iskazivanju nepovjerenja ministru financija Zdravku Mariću, o opozivu Mostova predsjednika Sabora Bože Petrova, kao i mogućem izglasavanju povjerenja HDZ-ovu Gordanu Jandrokoviću kao novom predsjedniku Sabora. Današnja sjednica bi trebala početi u 10 sati. HDZ će, kako doznaje N1, odmah tražiti stanku i objasniti zašto smatraju da Petrov mora otići s pozicije predsjednika Sabora. Prema njima, on nema legitimitet voditi Sabor jer su skupiti 79 potpisa za njegov opoziv, javlja N1. Kako će postupiti sam Petrov, ostaje za vidjeti