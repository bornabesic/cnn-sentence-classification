Vlasnik Zagrebačke banke, talijanski UniCredit, nema temelje za arbitražu zbog hrvatskog zakona o konverziji kredita u švicarskim francima pred Međunarodnim centrom za rješavanje investicijskih sporova u Washingtonu, jer je Italija istupila iz bilateralnog sporazuma o zaštiti ulaganja s Hrvatskom, priopćila je u utorak Udruga Franak. Prošli tjedan UniCredit je najavio pokretanje tužbe protiv Hrvatske pred Međunarodnim centrom za rješavanje investicijskih sporova u Washingtonu zbog konverzije CHF kredita.  Pozivajući se na provjeru na internet stranicama Ujedinjenih naroda, iz Udruge Franak u priopćenju ističu kako je iz toga vidljivo da je "uistinu bilateralni ugovor Italije i Hrvatske raskinut od strane Italije" te da to znači da UniCredit nema temelja za pokretanje arbitražnog spora u Washingtonu. "Sa žaljenjem i ogorčenošću moramo konstatirati da imamo nesposobne ljude u ministarstvima koji su izgleda spremni dati određene ustupke Zabi ne bi li nagovorili Unicredit - banku majku  Zabe - da odustane od arbitraže, međutim očigledno je da Zabino društvo majka u Milanu uopće nema temelja za pokretanje arbitraže kojom prijeti suverenoj Republici Hrvatskoj", poručuju iz Udruge Franak. Ističu i kako je taj jednostrani izlazak Italije iz bilateralnog sporazuma o zaštiti ulaganja, dokaz tvrdnjama te udruge da "Hrvatska također može i mora izaći iz bilateralnog sporazuma s Austrijom i svim drugim zemljama EU-a te na taj način izbjeći bilo kakvu mogućnost arbitraže u Washingtonu". Europska komisija zahtijeva da se svi bilateralni ugovori o zaštiti investicija između država članica EU raskinu, jer su suprotni pravu EU-a, i ne postoji niti jedan razlog da Hrvatska to ne učini, drže u Udruzi Franak, u kojoj očekuju i hitnu reakciju Vlade RH radi sprječavanja moguće štete za Hrvatsku. Nadležnost Međunarodnog centra za rješavanje investicijskih sporova u Washingtonu za rješavanje spora oko zakona o konverziji Franak je odbacio i u ponedjeljak, pozivajući se na sudsku praksu Suda EU-a, koja ukazuje da nijedno pitanje regulirano Ugovorom o funkcioniranju Europske unije ne smije biti pravno rješavamo izvan pravnog poretka Europske unije. Tehnički ministar financija Zdravko Marić najavio je u ponedjeljak nastavak razgovora s bankama na "domaćem polju" kako bi se vidjelo je li moguće naći rješenje mimo i bez sudskog procesa kao i da će odgovor hrvatske Vlade Europskoj komisiji vezan uz konverziju kredita u švicarskim francima biti poslan najkasnije do početka idućeg tjedna. Europska komisija je, naime, sredinom lipnja poslala Hrvatskoj službeno pismo upozorenja zbog zakona o konverziji kredita u švicarskim francima u eure, smatrajući da je zakon o konverziji sav trošak prebacio na banke i da retroaktivna primjena ugrožava načelo pravne sigurnosti. Rok za odgovor na to pismo bio je prvotno 16. kolovoza, no produljen je. Komisija zamjera što hrvatski zakon o konverziji dopušta da svi zajmoprimci (osim pravnih osoba) retroaktivno zamijene kredite iz švicarskih franaka u eure po povijesnom tečaju, bez obzira na njihovu sposobnost za vraćanje kredita te što su troškovi konverzije gotovo potpuno pali na leđa zajmodavaca.  