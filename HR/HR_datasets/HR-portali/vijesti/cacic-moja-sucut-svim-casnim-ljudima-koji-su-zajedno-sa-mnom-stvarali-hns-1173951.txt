Radimir Čačić,  predsjednik Narodne stranke – reformisti i kandidat za varaždinskog župana, u petak je na izvanrednoj konferenciji za novinare u Varaždinu izjavio da "izražava sućut časnim ljudima koji su stvarali HNS“, komentirajući medijske navode o navodnoj budućoj podršci HNS-a Vladi premijera Andreja Plenkovića i HDZ-u na nacionalnoj razini.  „Moja sućut svim časnim ljudima koji su zajedno sa mnom stvarali HNS. Zbog nečega što su Pusić, Vrdoljak i Štromar učinili zabijajući nož u leđa meni, koji sam stvarao stranku. Zabijaju nož u leđa tisućama ljudi ovdje i u čitavoj Hrvatskoj na čijim su glasovima došli do mandata, došli u Sabor i to je sramotno“, rekao je Čačić. Ustvrdio je da se "izdaja koalicijskog partner", u ovom slučaju SDP-a, nikada nije dogodila ni pod vodstvom Savke Dabčević Kučar ni pod njegovim.  „Izdaju i podlost nitko ne voli. Zašto? Za tih par trenutaka na vlasti?“, pitao se Čačić. Za svoju stranku, Reformiste, Čačić je rekao da su  „časni i pošteno“ izašli sami na izbore i podržali Vladu jer novi izbori nisu opcija. „Nismo lagali, prtljali, mahali rukama držeći fige u džepu, tražeći smjenu Vlade, igrajući iza leđa“, dodao je predsjednik Reformista. Čačić je u nedjelju u drugom krugu izbora za varaždinskog župana, protiv aktualnog, HNS-ovog Predraga Štromara, koji je i zamjenik predsjednika HNS-a. Rekao je kako očekuje da će HNS i Štromar izgubiti dobar dio glasova i u svojoj stranici i od SDP-ovih birača. „Svakom je u interesu da se taj politički zagađivač, koji se zove ovog trenutka vodstvo HNS-a,  makne s političke scene. Politika je proces, nije trenutak. Bit će još samo nekoliko trenutaka na vlasti“, izjavio je Čačić Prema medijskim napisima bez navođenja imenovanog izvora, HNS-u je navodno ponuđena moguća suradnja s HDZ-om na nacionalnoj razini, o čemu će HNS odlučiti nakon drugog kruga lokalnih izbora koji se održavaju u nedjelju, 4. lipnja.