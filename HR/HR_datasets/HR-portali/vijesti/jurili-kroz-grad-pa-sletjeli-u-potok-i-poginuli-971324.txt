SINOĆ su u prometnoj nesreći u Križevcima smrtno stradale dvije osobe, a dvije su lakše ozlijeđene.  Oko 2.05 sati vozač rođen 1989. godine upravljao je osobnim automobilom Mercedes koprivničke registracijske oznake Zagrebačkom ulicom u smjeru Koruške. Zbog neprilagođene brzine vozilom je sletio van kolnika u potok Koruška, javlja Prigorski.hr.  Vozač i putnica na prednjem sjedištu rođena 2000. godine od zadobivenih su ozljeda na mjestu događaja preminuli. Putnici rođeni 1968. i 1971. su prevezeni u koprivničku bolnicu, gdje su im konstatirane lakše ozljede.  Život su u ovoj tragičnoj prometnoj nesreći izgubili mladi ljudi, djevojka iz križevačkog naselja Pesek i muškarac iz križevačkog mjesta Carevdar.