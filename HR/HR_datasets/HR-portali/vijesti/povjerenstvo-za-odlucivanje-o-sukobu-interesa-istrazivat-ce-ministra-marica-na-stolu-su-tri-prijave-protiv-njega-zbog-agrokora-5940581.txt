Povjerenstvo za odlučivanje o sukobu interesa na sjednici nakon 1. svibnja odlučit će hoće li pokrenuti postupak protiv ministra financija Zdravka Marića zbog njegova prijašnjeg angažmana u Agrokoru, najavila je čelnica Povjerenstva Dalija Orešković. Također, istaknula je i kako nisu nadležni da istražuju slučaj Zdravka Marića koji je kao šef nadzornog odbora HPB-a dobio povoljan kredit od te banke, prenosi Tportal. Hoće li Povjerenstvo istraživati Marića zbog kredita postavilo se nakon što je SDP-ov Gordan Maras otvorio pitanje povlaštenog kredita koji je Marić kao čelnik Nadzornog odbora HPB-a dobio u toj banci. Orešković je podsjetila da po službenoj dužnosti istražuju sve što se objavi čak i kad nema prijave, ali da u ovom slučaju neće moći ništa jer je Zakon o sprečavanju sukoba interesa stupio na snagu 10. ožujka 2011. godine, a Povjerenstvo nema procesnu nadležnost ispitivati događaje koji su se dogodili prije tog datuma.No Povjerenstvo će se ipak baviti ministrom financija, naime, na stolu imaju tri prijave protiv njega zbog njegova prijašnjeg angažmana u Agrokoru. - Povjerenstvo ima otvoren predmet o kojem će na jednoj od sljedećih sjednica raspravljati hoće li se pokrenuti postupak protiv ministra Marića - rekla je Orešković, prenosi Tportal.