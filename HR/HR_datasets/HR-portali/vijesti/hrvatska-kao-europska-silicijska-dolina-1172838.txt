Hrvatska je neupitno jedna od europskih, usudio bih se reći i svjetskih turističkih sila, s nizom komparativnih prednosti kao što su očuvane prirodne oaze, bogata kulturna i povijesna baština, jedinstvena gastronomska ponuda te brojne atraktivne turističke destinacije s vrhunskim sadržajima i uslugama. Nadalje, u ovim neizvjesnim vremenima naša velika prednost leži u činjenici da je Hrvatska sigurna za život i poslovanje. No, Hrvatska skriva i veliki neiskorišteni potencijal za brendiranje koji se ponajprije ogleda u mogućnostima obrazovanja kako za domaće tako i za inozemne studente te u razvijanju poslovanja privlačenjem stranih investicija. Sa sjajnim geostrateškim položajem u samom srcu Europe, Hrvatska je na odličnom putu da postane rasadnik inovativnih digitalnih malih i srednjih poduzeća. Niz uspješnih primjera primjene digitalne transformacije u ključnim sektorima poput energetike, bankarstva, poljoprivrede, turizma i proizvodnje svjedoče o tom nezaustavljivom trendu u Hrvatskoj. Za brendiranje zemlje to može biti dobra središnja ideja s relevantnim strateškim ciljevima. Hrvatska bi mogla postati europska Silicijska dolina. Ipak, da bismo to ostvarili, potrebno je uložiti veliki napor u području liberalizacije poslovnog okruženja i poboljšanja poslovne klime, kako bi se oslobodio potencijal mladih i inovativnih poduzetnika da realiziraju svoje ideje i pokrenu poslovanje bez nepotrebnih administrativnih i birokratskih prepreka. RWE kao dio europske innogy grupe koja posluje u 11 europskih zemalja te ima više od 22 milijuna korisnika električne energije i plina već godinama razvija i uspješno nudi niz inovativnih programa. Riječ je o programu Smart City platforme koja uključuje pametnu uličnu rasvjetu, e-mobilnost, CNG mobilnost i slična rješenja. Digitalno poslovanje je ključ uspješnosti. U skladu s tim, u brendiranju Hrvatske posebnu pozornost treba posvetiti reformi obrazovanja i stvaranju modernog obrazovnog sustava. Snažnijim fokusom na digitalno obrazovanje te jačanjem digitalnog poslovanja Hrvatska bi mogla postati prepoznata kao moderna i inovativna zemlja usklađena sa sve bržim globalnim tehnološkim i znanstvenim promjenama. I naravno, kao vrlo sigurna i udobna zemlja za život i poslovanje.