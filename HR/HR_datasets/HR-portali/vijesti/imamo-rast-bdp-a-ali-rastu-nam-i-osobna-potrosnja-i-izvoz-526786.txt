Premijer Andrej Plenković osvrnuo se u srijedu na najnoviji podatak o rastu bruto domaćeg proizvoda (BDP) u prvom ovogodišnjem tromjesečju za 2,5 posto na godišnjoj razini, kazavši da je jedna od strukturnih Vladinih mjera povećanje proizvodnje, čime će se osigurati dugoročni i održivi gospodarski rast. "Ostvaren je rast od 2,5 posto uz značajan rast i doprinos osobne potrošnje i investicija, a poglavito izvoza roba i usluga, koji je porastao za 8,6 posto. Isto tako, vidljiv je i rast uvoza za 10,1 posto, a to ponovno ukazuje na nužnost jačanja domaće proizvodnje, što je, pretpostavljam, velikoj većini poduzetnika bitno i jedan ključnih od prioriteta u radu", istaknuo je Plenković na Danu poduzetnika u organizaciji Hrvatske udruge poslodavaca. Kako je naveo, jedna od strukturnih Vladinih mjera je povećanje proizvodnje čime ćemo osigurati dugoročni i održivi gospodarski rast. "Kada bi se ova procjena sezonski i kalendarski prilagodila, vidjeli bismo da je rast BDP-a u prva tri mjeseca 3,4 posto. Dakle, u istim smo trendovima u kojima se nalazimo u zadnje vrijeme", ocijenio je premijer. Državni zavod za statistiku (DZS) objavio je u srijedu prvu procjenu prema kojoj je bruto domaći proizvod (BDP) u proteklom kvartalu porastao 2,5 posto u odnosu na isto razdoblje prošle godine. Najveći pozitivni doprinos BDP-u u prvom tromjesečju ostvaren je rastom izvoza roba, 3,4 postotna boda. Doprinos domaće potražnje bio je pozitivan, 3,8 postotnih bodova, dok je doprinos neto inozemne potražnje bio negativan. Prema sezonski prilagođenim podacima, BDP je u prvom tromjesečju ojačao za 0,6 posto u odnosu na prethodni kvartal, dok je u odnosu na prvo lanjsko tromjesečje porastao za 3,4 posto. No, ostvareni rast manji je od očekivanja. Osam makroekonomista, koji su sudjelovali u anketi Hine, procjenjivali su u prosjeku da je gospodarstvo poraslo za 3,1 posto na godišnjoj razini. Njihove procjene rasta kretale su se u vrlo širokom rasponu od 2,3 do 4,2 posto. To je već deseto tromjesečje zaredom kako BDP raste, ali sporije nego u prethodnom, kada je gospodarstvo ojačalo 3,4 posto. Rast od 2,5 posto najsporiji je od četvrtog tromjesečja 2015. godine.