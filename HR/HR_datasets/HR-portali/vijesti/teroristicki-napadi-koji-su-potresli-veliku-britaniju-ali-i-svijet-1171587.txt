Velika Britanija u šoku je zbog terorističkog napada bombaša samoubojice na koncertu pop-zvijezde Ariane Grande. Ovo je vremenska crta napada koji su potresli Britance, ali i svijet.  23. svibnja 2017.  Bombaš samoubojica raznio se na koncertu Ariane Grande, pritom je ubio 22 osobe, a 59 je ozlijeđeno. Među poginulima su i djeca. Zasad nije poznato je li djelovao sam ili kao dio terorističke ćelije. Istraga je u tijeku. 22. ožujka 2017. Khalid Masood, islamski ekstremist, unajmljenim se automobilom zaletio među građane na Westminsterskom mostu kraj zgrade britanskog parlamenta. Izašavši iz smrskanog automobila, nožem je do smrti izbo sve koji su mu se zatekli na putu. Da bi spriječila potpuni masakr, ubila ga je policija. 16. lipnja 2016. Jo Cox (41), britanska parlamentarka  i majka dvoje djece, ubijena je najprije vatrenim oružjem, a zatim je izbodena u blizini svog ureda u Yorkshireu.  Napadač je bio ekstremist desnice, a za ubojstvo parlamentarke dobio je doživotnu zatvorsku kaznu. 5. prosinca 2015. Muhiddin Mire bio je usamljeni napadač, rođen u Somaliji i pobornik Islamske države. Putniku podzemne željeznice pokušao je odrubiti glavu. Dijagnosticirana mu je shizofrenija, a za pokušaj napada osuđen je na osam godina zatvora, piše The Guardian.  22. svibnja 2013. Vojnika Leeja Rigbyja, 25-godišnjaka, ubili su islamski ekstremisti Michael Adebolajo i Michael Adebowale zaletjevši se u njega automobilom. Obojica su dobila doživotnu zatvorsku kaznu. 30. lipnja 2007. Dvojica muškaraca inspiriranih islamskim terorizmom u glavni terminal zračne luke u Glasgowu unijela su teret s benzinskim i propanskim spremnicima. Petero ljudi je umrlo, a u incidentu je stradao i jedan od napadača.  7. srpnja 2005. Četvorica bombaša samoubojica ubila su 52 ljudi, a stotine ranila u eksplozijama u autobusu i podzemnoj željeznici. Bio je to napad koji je Veliku Britaniju zavio u crno, a malo tko je mogao zamisliti da će to biti tek jedan od većih terorističkih napada koji će Zapadom posijati strah.