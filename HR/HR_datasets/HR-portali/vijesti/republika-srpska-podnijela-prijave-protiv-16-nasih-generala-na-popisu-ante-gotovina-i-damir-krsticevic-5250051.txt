Ministarstvo unutarnjih poslova Republike Srpske podnijelo je sudu u Bosni i Hercegovini kaznene prijave protiv 16 hrvatskih generala, među kojima su i Ante Gotovina i ministar obrane Damir Krstičević, pišu Večernje novosti u današnjem izdanju, a prenosi Radio Slobodna Evropa. Prijave su podnesene zbog navodnih zločina počinjenih u rujnu i listopadu 1995. godine, a osumnjičeni generali bi u slučaju prelaska granice s BiH trebali biti uhićeni. Večernje novosti pišu da se naše generale terete da su kao neposredni zapovjednici vojnih operacija “Maestral” i “Južni potez” na pet zapadnokrajiških općina odgovorni za progon 120.000 ljudi i ubojstvo 1644 civila i vojnika. OREPIĆ 'Ne znam ništa o prijavi protiv generala. Sve me to skupa žalosti i stvarno me zanima tko to loži vatru'  Ministar unutarnjih poslova Hrvatske Vlaho Orepić kazao je za N1 da osim iz medija nije informiran ni o kakvoj kaznenoj prijavi MUP-a RS protiv hrvatskih generala. - Ne znam ništa, taman čitam. Moram se upoznati s tim što se događa, provjeriti je li to točno - kazao je Vlaho Orepić. Na pitanje hoće li se obratiti kolegama iz RS-a. - Što je to? - upitao je ironično. - Sve me to skupa žalosti i stvarno me zanima tko to loži vatru - zaključuje Orepić.