16:15 - Nakon vijesti o aktivaciji Lex Agrokor, Koordinacija proizvođača i dobavljača je poručila: - Potaknuti vijestima o pokretanju postupka aktivacije Zakona o postupku izvanredne uprave u trgovačkim društvima od sistemskog značaja za Republiku Hrvatsku, želimo jasno istaknuti kako tvrtke Koordinacije proizvođača i dobavljača nemaju poslovni odnos s obitelji Todorić, već isključivo s koncernom Agrokor. Proizvođači i dobavljači nemaju s kim razgovarati u koncernu jer Zakonom predviđeni povjerenik još uvijek nije stupio na svoju dužnost. Ostajemo otvoreni za razgovore s financijskim institucijama koje kreditiraju poslovanje Agrokora, ali do postizanja konačnog dogovora odluka o obustavi isporuke ostaje na snazi. --------------------------- 14:36 - Koordinacije proizvođača i dobavljača izdala je priopćenje u kojem stoji da će se prestati isporučivati i - mlijeko. - Trenutno čekamo razvoj situacije oko potencijalnog aktiviranja Zakona o postupku izvanredne uprave u trgovačkim društvima od sistemskog značaja za Republiku Hrvatsku. Koordinacija proizvođača i dobavljača i dalje ostaje čvrsto na svojim jučer definiranim pozicijama. Od sutra kreće obustava isporuke roba, osim svježeg kruha, koja će trajati do dogovora s bankama. Nastavljamo aktivno pratiti daljnji razvoj situacije kako bismo mogli donositi odluke u interesu 80.000 radnika i kooperanata vezanih uz hrvatske proizvođače i dobavljače“ ------------------------------ 13:38 - Od subote ujutro Agrokorovi dobavljači obustavljaju koncernu isporuku sve robe osim kruha i mlijeka, potvrđeno je za Jutarnji iz pouzdanih izvora. Obustava će trajati, doznaje Hina, dok se dobavljači ne sastanu s bankarima i s njima dogovore o idućim koracima. Agrokorovi dobavljači u četvrtak su dali rok od 24 sata da se riješe njihovi egzistencijalni problemi, a onda kreću obustave. "Dobavljači žele riješiti svoj egzistencijalni problem, jedino dobavljači upumpavaju svježi novac u Agrokor. To nije održivo, govorim o 24 sata, onda kreću obustave, kreće lanac i onda je pitanje koga ćemo reanimirati", rekao je u četvrtak predsjednik Uprave Dukata Alen Fontana nakon sastanka dobavljača Agrokora na zagrebačkom Žitnjaku na kojemu su bili i veliki i srednji i mali dobavljači posrnulog koncerna. Fontana je istaknuo i kako banke rade ovrhe nad dobavljačima koji i dalje isporučuju robu Agrokoru, a da pritom nemaju nikakve garancije da će im ta roba biti i plaćena. "Želimo da u konačnici dobavljači ne budu ti koji će sutra snositi bilo kakvu štetu u ovom procesu. U dosadašnjim razgovorima s bankama mi jesmo postigli načelna razumijevanja, ali nismo postigli dogovor. S obzirom da je vremena malo, a dobavljači su, ponavljam, ostali jedini koji upumpavaju keš u Agrokor, to više nije održivo", poručio je.