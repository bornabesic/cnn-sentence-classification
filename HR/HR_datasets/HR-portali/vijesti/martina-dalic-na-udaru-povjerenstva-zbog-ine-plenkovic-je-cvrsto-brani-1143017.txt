Povjerenstvo za odlučivanje o sukobu interesa pokrenulo je jučer postupak u kojem bi trebali utvrditi je li potpredsjednica Vlade Martina Dalić u potencijalnom sukobu interesa, s obzirom na to da sudjeluje u donošenju političkih odluka vezanih uz Inu, u čijoj upravi sjedi njezin suprug Niko Dalić. Smatraju kako je privatni interes Nike Dalića u cijelom slučaju nesporan zbog primanja od oko 700.000 kuna godišnje, ali i činjenice da bi, vrati li se Ina u ruke države, značajno porastao utjecaj hrvatskih članova uprave na kompaniju. Povjerenstvo podsjeća kako je pemijer Plenković na Badnjak objavio da je donesena politička odluka o otkupu MOL-ova udjela u Ini te da je već razrađen model po kojem će se dionice otkupiti. “Jedna od najiskusnijih” Nakon toga, objavljeno je da će se taj posao financirati iz prodaje 25 posto minus jedne dionice HEP-a, a Povjerenstvo upozorava da je ostalo nejasno tko je i kada donio tu odluku te je li u odlučivanju sudjelovala i Martina Dalić. Za sada su zaključili kako iz prikupljenih podataka i dokumenata ne proizlazi da je Dalić privatni interes supruga stavila ispred javnog, ali kako treba utvrditi postoji li potencijalni sukob interesa. Uvjereni su da je potpredsjednica Vlade propustila kvalitetno upravljati situacijom, kako bi otklonila svaku bojazan da je iskoristila svoj položaj da bi pogodovala suprugu. Iako je protiv nje pokrenut postupak, Martina Dalić ne namjerava se izuzeti iz odlučivanja o Ini. – Radim u skladu s ovlastima i Zakonom o Vladi i tako ću nastaviti raditi i dalje. Drago mi je da je Povjerenstvo utvrdilo da nikakav sukob interesa u mom slučaju nije realiziran, odnosno da nisam koristila javne ovlasti za ostvarivanje privatnih interesa. Ne samo da nisam nego sasvim sigurno nikada niti neću privatni interes staviti ispred javnog – kazala nam je Dalić. Ni premijer Plenković ne misli da bi se Dalić trebala maknuti od odlučivanja o Ini. – Smatram i dalje da nema sukoba interesa. S Martinom Dalić surađujem svakodnevno i pouzdano znam da je njezin sukob interesa isključivo potencijalni. Ona je potpredsjednica Vlade, ministrica gospodarstva, jedna od najiskusnijih osoba u Vladi koja je radila na odgovornim poslovima u prošlosti i ima moje puno povjerenje. Znam o čemu smo razgovarali, na koji način komuniciramo i siguran sam da nikada, ali baš nikada nikakav privatni interes ne bi pretpostavila interesima hrvatske države i onome za što i u Saboru postoji konsenzus, a to je da se Ina vrati u hrvatske ruke – rekao je Plenković novinarima u Saboru. Dodao je kako se u Vladi razgovara o modelu po kojem će se otkupiti dionice Ine, ali i ponovio da model koji je već izložio smatra financijski najrealnijim. Ne smije biti direktor Povjerenstvo je pokrenulo postupak i protiv bivšeg premijera, sada SDP-ova zastupnika Zorana Milanovića, jer se u registru trgovačkog suda upisao kao direktor konzultantske tvrtke EuroAlba, čija je vlasnička prava prenio na odvjetničko društvo. Povjerenstvo podsjeća da dužnosnici za vrijeme mandata, ali i 12 mjeseci poslije, ne smiju biti u upravama trgovačkih društava. Kad je riječ o drugom Milanovićevu slučaju, “Madison-Intergrafik”, postupak se neće pokrenuti jer je Povjerenstvo utvrdilo da Milanović kao premijer nije utjecao na sklapanje poslova s tvrtkom njegova dugogodišnjeg prijatelja Igora Kneževića. Zaključili su da je poslove sklapao tadašnji šef Milanovićeva kabineta Tomislav Saucha u skladu s javnom nabavom. Milanović je u istoj aferi bio kazneno prijavljen da je nagovorio vlasnika agencije Madison, koja je radila za SDP da Kneževiću mjesečno isplaćuje 15.000 kuna. Tu je prijavu DORH odbacio, a Povjerenstvo je zaključilo da nema ovlasti nad onim što je Milanović radio kao predsjednik SDP-a, jer to nije državna dužnost. Prijava protiv bivšeg ministra uprave Arsena Bauka je odbačena jer je utvrđeno da ministarstvo dok mu je bio na čelu nije sklapalo poslove s ocem njegove supruge Tihomirom Rubešom, za što ga je teretio prijavitelj.      >> Plenković pružio podršku Barišiću i Dalić, a otkrio je i o čemu će u Davosu razgovarati sa Vučićem 