Profesorica i bivša čelnica saborskog Povjerenstva za sukob interesa Deša Mlikotin Tomić nepravomoćno je osuđena na godinu dana zatvora koja je zamijenjena radom za opće dobro. Optužena je za zloporabu položaja jer je na ispitu pustila dvojicu studenata koji su ispite platili posrednicima. Podsjećamo, na prvom suđenju 2010. nepravomoćno je bila osuđena na godinu i dva mjeseca zatvora. Podsjetimo, Županijski sud u Zagrebu tada je nepravomoćnom presudom 19 optuženih profesora, posrednika i studenata u slučaju Indeks 3 proglasio krivima zbog kupovanja ispita na Ekonomskom fakultetu. Cijena ispita bila je od nekoliko stotina do dvije tisuće eura. Osuđeni su i profesori Branko Kovačević, Marica Škrtić, Savo Vojnović, Tihomir Vranešević, Ivica Prga, Nina Liszt te izvanredni profesor Jadranko Grgon.  Najveću kaznu dobio je posrednik Milan Ćevid. Nepravomoćno je osuđen na dvije godine zatvora dok je na prvom suđenju dobio 2,5 godine. Profesor Jadranko Grgona dobio je godinu i pol dana. Također mu je izrečena sigurnosna mjera zabrane obavljanja zvanja, djelatnosti ili dužnosti u znanstveno- nastavnom zvanju u trajanju od pet godina. Julijana Ljubić dobila je četiri mjeseca uvjetno s rokom kušnje od godine dana, Branko Kovačević šest mjeseci uvjetno s rokom kušnje od dvije godine. Na sedam mjeseci zatvora osuđen je Savo Vojnović, no ni on neće ići u zatvor ako u sljedeće dvije godine ne ponovi kazneno djelo. Na godinu dana uvjetno osuđen je Ivica Prga, a Vladimir Oršolić na sedam mjeseci uvjetno.  Ana Mužic dobila je godinu i dva mjeseca, no u zatvor neće ići ako u dvije godine ne ponovi kazneno djelo, a uvjetne kazne dobili su i Duško Stić te Aleksandra Njegomirović.