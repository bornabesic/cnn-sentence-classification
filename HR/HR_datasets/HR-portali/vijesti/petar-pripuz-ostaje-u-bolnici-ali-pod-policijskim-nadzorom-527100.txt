Petar Pripuz kojemu je jučer kasno navečer određen istražni zatvor i dalje je u bolnici Sveti Duh. Pod policijskom je nadzorom i ne smije napuštati sobu.  Podsjećamo, protiv suvlasnika CIOS-a Petra Pripuza  i još dvanaestorice Uskok je donio rješenje o provođenju istrage. Sumnjiče ga da je osnovao zločinačko udruženje koje je preko fiktivnih računa iz CIOS-a, tvrtke za zbrinjavanje glomaznog otpada, od 2012. do 2017. izvukla 98 milijuna kuna i utajila 22 milijuna kuna poreza. Sudac istrage Županijskog suda u Zagrebu za sada nije prihvatio prijedlog obrane da se Pripuzu odredi jamčevina te mjere opreza u obliku zabrane pristupa svjedocima i zabrane obavljanja djelatnosti s otpadom. Osim za Pripuza i njegova sina Antu, koji je nedostupan pravosuđu, istražni zatvor određen je Mati Juričiću, Zdeslavu Rimcu, Jakši Michieli Tomić, Anti Ljubičiću, Vesni Knežević, Miri Ćurčić i Markici Bajiću.Sa slobode se brane osumnjičeni Vjekoslav Knežević, Goran Paštar, Ivan Nakić i Stipe Buljubašić. Sudac istrage prihvatio je i prijedlog Uskoka da se osumnjičenicima blokira imovina kako bi se osigurala naplata protupravno stečene imovinske koristi.