Mamić je već prvoga dana suđenja napravio show, a optužnicu je nazvao gnjusnom i odvratnom laži. Iz USKOK-a se na to nisu ni trznuli: 'Dokazat ćemo da su oštetili Dinamo i državu'. Zdravko Mamić nazvao je 'najgnjusnijom i najodvratnijom laži koju je u životu čuo' optužnicu USKOK-a, kojom se njega i brata mu Zorana tereti da su si uz pomoć, također optuženih, Damira Vrbanovića i poreznika Milana Pernara pribavili protupravnu imovinsku korist u iznosu od ukupno 115,8 milijuna kuna, oštetivši za isti iznos GNK Dinamo. Država je, pak, na ime neplaćenih poreza oštećena za 12,2 milijuna kuna. Tako je stariji Mamić već prvoga dana suđenja na Županijskom sudu u Osijeku odlučio pokazati kako od ovog velikog i važnog sudskog procesa kani raditi i svoj svojevrstan show, što je u konačnici i najavio prije početka suđenja. Zdravko je prvoga dana suđenja bio jedini od bratskog para, jer se Zoran putem svoga odvjetnika Čede Prodanovića ispričao službenim obvezama. Stariji Mamić, koji je u sudnicu ušetao s registratorima i torbom u kojima se nalazila dodatna dokumentacija, uz već sudski zabilježenih 14.826 stranica spisa koji su jedva stali na stol za kojim sjedi sudsko vijeće, vrlo brzo krenuo je sa svojom interpretacijom cijeloga postupka, i to već kod očitovanja o krivnji, a nakon što im je Sven Mišković, zastupnik USKOK-a, pročitao sav krimen koji im stavlja na teret. I dok su Pernar i Vrbanović samo potvrdili da su razumjeli tekst optužnice i kazali da se ne osjećaju krivima, Mamić je već kod očitovanja pokazao kako će se u ovom predmetu braniti. - Ne razumijem optužnicu, niti ju slušam, niti je važna za moju obranu, rekao je Mamić, na što mu je predsjednik sudskog vijeća Darko Krušlin kazao da će mu u tom slučaju on morati ponovno obrazložiti što mu se stavlja na teret. No Mamić je i dalje vrtio svoju priču. - Znam šta mi se stavlja na teret, ali ne razumijem optužnicu. Ona je najodvratnija i najgnjusnija laž koju sam čuo u životu i ne želim je slušati - ponovio je Mamić, pa mu je Krušlin rekao da ga posljednji put pita razumije li optužnicu i treba li mu je on ponovno obrazlagati. - Dobro, recimo da sam je razumio i ne smatram se krivim - povukao se Mamić. Temelj USKOK-ove optužnice je tvrdnja da je Pernar pogodovao Zoranu Mamiću 'prekršivši niz pravila svoje službe kako bi mu omogućio izbjegavanje plaćanja 12,2 milijuna kuna poreza, za što je od mlađeg Mamića tražio i primio mito'. Iako se u optužnici ne navodi mjesto, vrijeme i način primanja mita, što obrane smatraju propustom optužnice, Mišković je naveo kako je Pernar jednoj svojoj kolegici na poslu rekao: 'Nije lako dobiti novac od Zorana Mamića'. USKOK tvrdi da Pernar ima imovinu tri milijuna kuna vrijedniju od svojih i primanja svoje supruge. Što se tiče krimena braće Mamić i Vrbanovića, koji se odnosi na transfere Luke Modrića u Tottenham i Dejana Lovrena u Lyon, USKOK tvrdi da je 'neka materijalna dokumentacija i naknadno stvarana, pri tom prvenstveno aneksi kojima je Lovrenu i Modriću pripalo pravo na 50 posto transfernog obeštećenja, koje im je prvo isplaćeno, a onda su igrači taj novac predavali braći Mamić'. - Dokazat ćemo da Lovren nije imao pravo na 50 posto obeštećenja te da je navedeni novac proslijedio okrivljenom Zoranu Mamiću kojim je on onda vratio pozajmicu koju je dobio od Dinama. Lovren je to priznao u SMS poruci svjedoku Nikkyju Vuksanu sadržaja: 'A kada vam svima dođe situacija do grla u sranjima sa Zdravkom i onim u prošlosti, onda Dejane budi dobar i izvuci nas'. Na opaske obrane koje su im dolazile tijekom istrage, a u kojima se govorilo da je 'USKOK promašio ceo fudbal i da ne poznaje ni sustav sportskog ni poreznog prava', Mišković je ironično prokomentirao iznoseći neke primjere kojima je želi naglasiti kako je u ovom slučaju sve što se optuženima stavlja na teret bilo nezakonito. Obrane, naravno, ne misle tako. Svi odvjetnici - Jadranka Sloković, Čedo Prodanović, Mijo Golub i Janjko Grlić tvrde da optužnica ni u jednom segmentu nije utemeljena - ni pravno, ni činjenično. - To je rezultat pogrešne interpretacije poreznih propisa i propisa o zaključenju o raskidu ugovora profesionalnih nogometaša i njihovih prava iz transfera. Optužnica je plod konstrukcije i pridavanja kriminalih obilježja potpuno zakonitim radnjama optuženih - kazala je Sloković negirajući tvrdnje USKOK-a da su aneksi ugovora s Lovrenom i Modrićem antidatirani, kao i tvrdnje da su ti ugovori nezakoniti. - Aneksi ugovora proizašli su iz odredbi osnovnih ugovora kojima je utvrđeno da će za transfere biti potpisan aneks ugovora i da će se iznosi dijeliti po pola, što je praksa u nogometnim klubovima, a kako spada u domenu poslovne tajne ne mora se ovjeriti u HNS-u. Modrić je dijelom novca od transfera podmirio svoje obveze premaZdravku Mamiću. Isto tako, što se tiče pozajmica, Dinamo ih je imao pravo davati uz kamatu i to se ne može prikazivati kao drugi dohodak te se na to ne plaća porez na dobit - kazala je Sloković, dodavši i da 'u Dinamo smatraju da radnjama Zdravka Mamića nisu oštećeni'. Prodanović je, pak, dodao da će se 'na kraju postupka vidjeti tko je promašio ceo fudbal, no nakon ovakve lakonske optužnice skromnog dosega DORH će si zabiti autogol'. Suđenje se nastavlja u petak saslušanjem Pernarovih kolega iz Porezne uprave, a određen je i dodatni termin - 29. Svibnja bit će saslušan Lovren i njegovi roditelji. Mamić je poželio nakon uvodnog govora svoje odvjetnice Sloković i sam nešto dodati, na što mu je Krušlin rekao da može govoriti samo ono što kani dokazivati, bez komentiranje uvodnog govora USKOK-a i sličnih eskapada. - Ja sam vas razumio, ali ovdje je javnost, odvratio je Mamić i nastavio. - Moja braniteljica je bila iscrpna, ja sam oduševljen, ali to nije sve. Najjaču artiljeriju smo ostavili za sudski postupak. Moram reći jednu stvar. Optužnica USKOK-a je najbezočnija laž - rekao je na što je sudac reagirao. - Ne možete to reći. Oduzimam vam riječ. Ne možete komentirati navode uvodnog govora suprotne strane - kazao je Krušlin, ali Mamić je nastavio. - Ljudi su govorili laži, ja hoću da im kažem što ja mislim, rekao je Mamić kojemu je pokušala pomoći Sloković na što joj je Krušlin odgovorio da 'ovo nije ni vrijeme ni mjesto za ovakve komentare'. Mamić je tada na čas reterirao kazavši da želi reći kako će se braniti, što mu je sudac dopustio. - Donio sam ovdje i predat ću dokument 'Dinamova podjela transfera'. Ovdje je 57 ugovora koje je Dinamova uprava napravila prije nego sam ja postao poredsjednik uprave. To je bilo pravilo i praksa svih hrvatskih, ali i svjetskih klubova kada nisu imali novca nekog igrača zadržati. Bivši predsjednik ovog suda Ninoslav Ljubojević koji je bio član optužnog vijeća u ovom predmetu i ja smo na ovom sudu dogovarali podjelu transfera između njegovog sina Gorana i Dinama. Na tom ugovoru je žig odvjetnika Ivana Brlekovića koji je moj najveći kritičar. Ako nekoga optužite da oštetio državni proračun, ja bih mu rezao ruke. Ako u 2-stupanjskom rješenju Ministarstva financija piše da pozajmice ne mogu biti drugi dohodak, zašto ćemo mi izvoditi dokaze i praviti predstavu? Zašto je važno za Zorana Mamića, a ne za 200 drugih ljudi kojima smo dali pozajmice. Slušajući Miškovića došlo mi je, da imam pištolj, da si ispalim metak u sljepoočnicu - nije dugo izdržao Mamić, pa je stiglo novo upozorenje suca, ali je ovaj opet nastavio. - Ako ne znate da je predsjednik ovog suda sa mnom potpisivao aneks, da sam s Novalićem ovdje u zatvoru pregovarao za dolazak Danijela Pranjića, ni vi ni javnost nećete shvatiti da sam je tvorac modernog Dinama, a ne krininalac. Ovdje je 148 izvadaka iz medija o Dinamu kojeg sam zatekao, da je i Bog i vrag digao ruke od njega. Dokazat ću da sam tvorac borbe protiv kriminala. Današnji Dinamo je plod moje borbe. Ispričavam se, neću ometati raspravu, ali ovo je prvi puta da mogu govoriti. Dokazivat ću da se s Modrićevim i Lovrenovim iskazom manipulira. Ponosan sam na to kako su iskazivali iako se u tome dogodila manipulacija - u dahu je izgovarao Mamić, a onda je sudac to odlučio presjeći. - Izvolite sjesti. Oduzeo sam vam riječ. Još jednom i idete van, poručio mu je. Istraga ima 29 točaka, USKOK tvrdi da je nestalo 170 mil. kunaUSKOK protiv Zdravka Mamića i ostalih privodi kraju istragu u kojoj ih po čak 29 točaka optužbe tereti da su u sastavu tzv. zločinačkog udruženja izvukli iz Dinama blizu 170 milijuna kuna, mahom preko off shore tvrtki u inozemstvu iza kojih su stajali sami okrivljenici. Ovo je dio tih optužbi: Policija će štititi sudnicu od mogućih upadaZa praćenje suđenja na Županijski sud u Osijeku već su stigli zahtjevi svih nacionalnih dnevnih novina, kao i televizija s nacionalnom koncesijom te nekoliko portala. Suđenju će moći prisustvovati i građani za koje je osigurano 20-ak stolica, ali do jučer u podne Sudu se nitko od njih nije prijavio, što im, doduše, i nije obaveza. Ne treba sumnjati da će se u publici naći i netko od Mamićevih osječkih prijatelja, a za slučaj da požele ući i neki koji ga baš ne vole, jer i takvih u Osijeku ima, tu će biti pravosudna policija.