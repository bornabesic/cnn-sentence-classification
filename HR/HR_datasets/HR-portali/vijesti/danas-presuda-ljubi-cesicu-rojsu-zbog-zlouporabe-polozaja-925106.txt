– Ne mogu oni mene progoniti i ne mogu oni meni suditi koliko im ja mogu oprostiti – kazao je Ljubo Ćesić Rojs, umirovljeni general, nakon što je danas čuo kakvu mu je presudu izreklo vijeće zagrebačkog Županijskog suda pod predsjedanjem sutkinje Gordane Mihele Grahovac. Nepravomoćno je osuđen na godinu dana zatvora, a ako to želi, zatvorska kazna mu se može zamijeniti radom za opće dobro. U tom slučaju, jedan dan zatvora mijenja se s dva sata rada za opće dobro, što znači da bi Rojs odradio 730 sati rada za opće dobro, na nekom mjestu koje bi mu odredio Ured za probacije. Ponovljeno suđenje Uz tu kaznu, sud je odredio da Rojs mora vratiti oko 3,2 milijuna kuna, za koliko je oštećen proračun. Riječ je o ponovljenom suđenju jer je Vrhovni sud ukinuo oslobađajuću presudu iz 2009. Rojs se teretio da je zlorabio položaj i ovlasti te oštetio državni proračun za ukupno 5,6 milijuna kuna jer je od veljače 1997. do 26. svibnja 1998., prvo kao časnik HV-a, a zatim kao pomoćnik ministra obrane, omogućio pojedinim nogometnim klubovima da koriste hotele i ugostiteljske objekte u vlasništvu HV-a. Račun na koncu nisu platili ti klubovi, već MORH iz proračuna. U tom se dijelu Rojs teretio i da je 26. listopada 1999. ovjerio i potpisao sporazum kojim se nogometnom klubu Hrvatski dragovoljac, na teret MORH-a, otpisuje dug od oko tri milijuna kuna. Nadalje, Rojs se teretio i da je od 26. svibnja 1998. do 30. prosinca 1999. sa 67.511 kutija cigareta, 750 kilograma kave, 600 kilograma šećera te 40.000 PVC čaša opskrbljivao tzv. 66. pukovniju, koja je radila na izgradnji cesta prilikom dolaska Svetog Oca u Split iako je bio svjestan da ta postrojba nije u sklopu HV-a. Nije dokazano Na taj je način, navodilo se u optužnici, MORH oštećen za 2,3 milijuna kuna, koliko je plaćeno za cigarete, kavu i šećer. No u odnosu na taj dio optužnice, Rojs je oslobođen, dok država 2,3 milijuna kuna, ako smatra potrebnim, može potraživati u parničnom postupku. Obrazlažući presudu u odnosu na oslobađajući dio, sutkinja Grahovac kazala je kako je vijeće smatralo da iz dokaznog postupka ne proizlazi to za što se Rojs teretio. – Istina je da tzv. 66. bojna nije bila u sastavu HV-a, no iz spisa je razvidno da su MORH i RH toj postrojbi i prije i poslije inkriminiranog perioda pružali logističku potporu. Što se tiče osuđujućeg dijela presude, nije sporno da je Ćesić imao ovlasti da nogometne klubove smjesti u vojne objekte, kao ni to da su ti vojni objekti bili na tržištu. No ni tada ni sada takve se stvari nisu mogle plaćati iz proračuna, već su račune za smještaj trebali platiti klubovi. Odlukom da se to plati iz proračuna, vi ste prekoračili svoje ovlasti – kazala je sutkinja. >> Rojs: Neka mi oduzmu mirovine, samo da mi Hrvatska ostane Željko Olujić, branitelj Ljube Ćesića Rojsa, najavio je da će se žaliti na presudu čim dobiju njezino pisano obrazloženje. Istaknuo je i da je iz presude razvidno da se Ćesić u cijeloj priči nije osobno okoristio. Što se pak tiče Ćesića, on je kazao da je ponosan što je potpisao da spomenuti nogometni klubovi koriste ugostiteljske objekte u vlasništvu MORH-a. – Ponosan sam na to i potpisao bih opet, kada su u pitanju hrvatski branitelji i njihova djeca. Kao što sam kazao u svom završenom govoru, možda me ne bi gonili da sam potpisao da te objekte može koristiti Partizan iz Beograda, a ne Hrvatski dragovoljac – kazao je Ćesić. Ljubo Ćesić Rojs u svom je stilu na sud stigao pjevajući: “Evo zore, evo dana, evo Šuška i Tuđmana...” Novinarima je pokazivao da sa sobom uvijek nosi Tuđmanove i Šuškove fotografije te im je kazao da bi se trebao kandidirati za predsjednika RH