Naoko običan stan u istočnom dijelu Kaira u posljednjih mjesec dana poprište je jedne neobične priče. Njeni su akteri žene, točnije novinarke, sve odreda okupljene na novopokrenutoj televizijskoj postaji pod okriljem bliskoistočnog programa Al-Omma. Njeno je ime Maria, a s emitiranjem je, piše CNN, počela točno na prvi dan svetog mjeseca ramazana 20. srpnja. Prva je to TV postaja kojom upravljaju isključivo žene. Nađe su tu i pokoji muškarac, ali samo za pomicanje kulisa i rad na tehničkim spravama. Uredničke i voditeljske uloge prepuštene su samo ljepšem spolu. No ovo nije priča o ženskoj emancipaciji u arapskom svijetu kao izravnoj posljedici Arapskog proljeća, već naprotiv, potpuno suprotno. Sve urednice i voditeljice obavezne su nositi nikab, tamnu tkaninu koja pokriva cijelo tijelo i lice, samo ne oči! Protiv takvih pravila nije se pobunila ni mlada zaposlenica Heba Seraq-Eddin koja je nakon diplome iz masovnih komunikacija na sveučilištu u Kairu mjesecima pokušavala naći posao. Nisu je htjeli zaposliti jer nosi nikab – Nitko me nije htio zaposliti jer nosim nikab i nisam ga se htjela odreći. Govorila sam im da sam prošla profesionalnu obuku za direktora i kamermana te da se neću pojavljivati ispred ekrana. Poslodavci su me gledali u čudu, no ovdje na Mariji svi me prihvaćaju. Osjećam da sam konačno pronašla svoje mjesto u društvu koje me je sustavno marginaliziralo. Kao žene koje nose nikab nemamo nikakva prava, nitko nam se ne obraća – objašnjava mlada Heba, jedna od nekolicine voditeljica koje svakodnevno ispunjavaju četverosatni program. Njena iskustva proživjela je i kći vlasnika Al-Omme Alaa Abdallah koja na Mariji vrši dužnost direktorice programa. – Pokušavamo se izboriti za bolje društvo nakon 25. siječnja – kaže Alaa koja smatra da bi društvu od njihove odluke da nose nikab važnija trebala biti činjenica da su sve odreda profesionalke u svom poslu. Oštro kritizira one koji se obrušavaju na njen slobodan izbor, a većinom je riječ o egipatskim intelektualnim krugovima. Kaže da će uvijek podupirati slobodu u odlučivanju sve dok se ona ne kosi s načelima islama. Ali ne podupire rad egipatskih sekularnih i liberalnih televizijskih postaja jer, kaže, promoviraju ideje koje bi trebale preoblikovati društvo. Dvojake reakcije Možda je sama uvjerena u ispravnost svojih misli, ali njima nije nimalo impresionirala medijskog stručnjaka sa sveučilišta u Georgetowneu Adela Iskandara. – Maria može govoriti o emancipaciji žena, no promatraču sa strane to izgleda kao jeftin demagoški trik – smatra Iskandar. Druge brine da će praksa koja se provodi na Mariji doprinijeti udaljavanju od ideala koji su se pokušali etablirati Arapskim proljećem. Suprotna su to i nepomirljiva gledišta koja se neće tako lako usuglasiti. >>Francuskinji prijete dvije godine zatvora zbog nošenja nikaba 