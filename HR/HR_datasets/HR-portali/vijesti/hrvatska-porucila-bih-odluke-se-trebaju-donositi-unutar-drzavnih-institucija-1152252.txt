Predsjednica Kolinda Grabar-Kitarović apelirala je na političare u BiH da se umjesto na prošlost usredotoče na europski put svoje zemlje, ali i da važne odluke donose u institucijama. Identičnu poruku poslalo je i hrvatsko Ministarstvo vanjskih poslova. Time se Hrvatska odredila prema krizi koja je nastala nakon predaje zahtjeva za reviziju presude Međunarodnog suda u procesu koji je BiH pokrenula protiv Srbije. – Poštujući prava svake države, pa tako i BiH, da koristi sve međunarodne pravne instrumente, ipak apeliram na stabilnost BiH kao države i da se tako ključne odluke donose unutar državnih institucija – izjavila je Kolinda Grabar-Kitarović. MVEP je priopćio da Hrvatska, zabrinuta zbog moguće destabilizacije, potiče bosanskohercegovačke dužnosnike da se usredotoče na europski i euroatlantski put BiH te dodaju da će BiH biti jedna od tema na predstojećim sjednicama Vijeća za vanjske poslove EU i Europskog vijeća. Jučer su, pak, nakon nekoliko dana žestoke retorike, jednostranih poteza i zastoja u radu državnih institucija, političari iz BiH spustili loptu. Reakcije iz Republike Srpske su ublažene, ali ne odustaju od prijetnje bojkotom institucija BiH. Bošnjački član Predsjedništva BiH Bakir Izetbegović, koji je mimo volje srpskog i hrvatskog člana tog tijela odobrio predaju zahtjeva za reviziju presude, izjavio je kako je spreman povući prvi potez koji će voditi k normalizaciji situacije u zemlji. Dodao je kako vjeruje da bi i predstavnici druga dva naroda učinili isto što i on, podržavali bi ostanak u procesu protiv Srbije da je na mjestu Bošnjaka bio njihov narod, da je propatio kao što su u ratu patili Bošnjaci. Ipak, hrvatski i srpski član Predsjedništva BiH, Dragan Čović i Mladen Ivanić, drže da je Izetbegović pogriješio. Smatraju da je prouzročena ozbiljna politička kriza u kojoj bi moglo doći do potpune blokade rada institucija BiH. Od jednostranih poteza u BiH u budućnosti i eskalacije krize strahuje i cijela međunarodna zajednica. Do sada je uglavnom kritizirala ponašanje predsjednika Republike Srpske Milorada Dodika i njegove jednostrane poteze, ali ovaj put su svi, osim Turske, pozvali na izbjegavanje jednostranih poteza, što je zapravo izravna kritika Izetbegoviću. >> Između bošnjačkog unitarizma i srpskog secesionizma ključ opstanka drže – Hrvati 