Mađarski zastupnik u Europskom parlamentu sukobio se na Twitteru s aktivistom za ljudska prava i izazvao kontroverze nakon što je napisao da bi svinjske glave na žičanoj ogradi oko Mađarske bile djelotvorne za zastrašivanje migranata.  Gyorgy Schopflin, eurozastupnik koji stoji iza te izjave, bivši je zaposlenik BBC-a i profesor u Londonu, a u Europskom parlamentu je od 2004. kao član konzervativne stranke Fidesz premijera Viktora Orbana.  Andrew Stroehlein, aktivist za ljudska prava iz Humans Rights Watcha, 19. kolovoza je na svom Twitter profilu prenio članak i fotografije Washington Posta koji prikazuju korjenasto povrće izrezbareno u oblike ljudskih lica, postavljeno uz mađarsku ogradu.   Te fotografije ranije su se pojavile na Facebook stranici koja podržava mađarske granične jedinice, a ispod njih je pisalo kako su "umjesto strašila ptica ovo strašila ljudi, napravljena od šećerne repe", dodavši kako "izgleda da djeluju, jer tjednima nitko nije prerezao i prošao kroz žicu".  "Izbjeglice bježe od rata i mučenja, Mađarsko. Vaše izrezbareno povrće neće ih zadržati", napisao je Stroehlein kojem su zasmetale te fotografije. Schopflin je u subotu odgovorio Stroehleinu napisavši kako bi ono to ipak moglo, jer su "prikazivanja ljudi haram", referirajući se na ono što je zabranjeno u islamu. "No slažem se, svinjske glave bile bi puno djelotvornije", dodao je Schopflin. "Zastupnik u Europskom parlamentu, a priča takvu ksenofobnu prljavštinu. Vi ste sramota za Mađarsku, za Europu i za čovječanstvo", odgovorio mu je Stroehlein.  Schopflin, koji je napadnut zbog svojeg komentara, rekao je kako je to samo bio "misaoni eksperiment", te da nije stvarno htio postaviti svinjske glave. "Antropološki je zanimljivo koliko je osjetljiva ova tema", zaključio je Schopflin.  Mađarska je pod premijerom Viktorom Orbanom zauzela jedan od najčvršćih stavova protiv migranata među državama Europske unije.  Prošle su godine radi migranata Mađari podigli bodljikavu žicu na svojoj južnoj granici, te su je osnažili tisućama vojnika koje patroliraju tim područjem.  Mađarska će 9. listopada održati referendum na kojima će odlučivati hoće li pristati na mjeru Europske unije o obaveznom raspoređivanju migranata po državama članicama bez pristanka parlamenta. >> Mađarska usvojila zakon koji policiji dozvoljava vraćanje migranata u Srbiju 