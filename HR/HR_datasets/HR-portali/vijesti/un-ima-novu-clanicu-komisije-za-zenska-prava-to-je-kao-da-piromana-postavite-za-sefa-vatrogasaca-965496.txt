Foto: FAH SAUDIJSKA Arabija izabrana je za članicu UN-ove komisije za prava žena, što je izazvalo pravi šok među skupinama boraca za ljudska prava.  Kraljevstvo je sada jedna od 45 država u komisiji koja "promiče ženska prava, dokumentira stvarnost života žena u cijelom svijetu te stvara standarde jednakosti spolova i osnaživanja žena".  Jedina država na svijetu u kojoj žene ne smiju voziti  U ovom ekstremno konzervativnom islamskom kraljevstvu državnim zakonom je propisana segregacija muškaraca i žena koji nisu u srodstvu.  "Svaka saudijska žena mora uz sebe imati muškog skrbnika koji umjesto nje donosi sve važne odluke te kontrolira njezin život od rođenja do smrti. Saudijska Arabija također je jedina država na svijetu koja brani ženama vožnju automobila", rekao je Hillel Neuer, direktor organizacije za praćenje rada UN-a UN Watch.  Na sastanku "ženskog vijeća" 13 muškaraca i niti jedna žena  "Izabrati Saudijsku Arabiju da štiti prava žena je kao da izaberete piromana za šefa vatrogasaca. Ovo je apsurdno", zaključio je Neuer. Najmanje pet EU država moralo je glasovati za pridruživanje Saudijske Arabije komisiji.  Prošli mjesec kraljevstvo je prvi put u svojoj povijesti održalo sastanak ženskog vijeća, a na fotografijama sa sastanka bilo je samo 13 muškaraca i niti jedna žena. Organizatori su izjavili da su žene sudjelovale u pripremama, ali su poslije morale sjediti u odvojenoj prostoriji.