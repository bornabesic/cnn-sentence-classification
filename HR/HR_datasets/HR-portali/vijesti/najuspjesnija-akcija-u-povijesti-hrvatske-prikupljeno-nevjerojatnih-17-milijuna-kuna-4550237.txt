Kad je prije 20 godina ugrađena prva umjetna pužnica u Hrvatskoj, u “svijetu zvukova” ništa više nije bilo isto. Otada je čak 690 osoba dobilo pužnicu, što znači da je njihova urođena gluhoća postala prošlost, nisu osuđeni živjeti u tišini jer im suvremena tehnologija vraća sluh. S mogućnošću ugradnje pužnica za gluhe osobe šira javnost upoznata je prije točno 15 godina u akciji Dajmo da čuju, kojom je prikupljeno nevjerojatnih 17 milijuna kuna, što je do danas rekord humanitarnih akcija, a pokrovitelj je bio i Jutarnji list. Tada dvogodišnja Anamarija postala je simbol akcije zahvaljujući kojoj je ugrađeno oko 180 pužnica, i to uglavnom u KBC-u Sestre milosrdnice, koji je postao i referentni centar. - U ovih 20 godina umjetne je pužnice dobilo 690 osoba, i to većinom djeca, a od toga je 490 ugrađeno u našoj bolnici - kaže otorinolaringolog prof. dr. Robert Trotić. Dodaje da je zahvaljujući senzibilizaciji javnosti pokrenut i program probira gluhoće tek rođene djece. Goran Mehkek / HANZA MEDIA prof. dr. Robert Trotić   - Vrlo je važno otkriti gluhoću što prije i ugraditi umjetnu pužnicu onima koji ne čuju. Godišnje se u Hrvatskoj otkrije 30-40 djece kojima je potrebna pužnica i oni je i dobiju zahvaljujući godišnjem namjenskom izdvajanju HZZO-a od oko 3 mil. kuna. Podaci pokazuju da problem sa sluhom ima jedno od 1000 rođene djece. Istina, bili bismo sretni kad bi sredstava bilo više jer postoje i odrasle osobe kojima treba pužnica. No, zasad je stariji od 60 godina uopće ne mogu dobiti - kaže prof. dr. Trotić. Usto, nove pužnice su sve bolje i više koštaju pa je za isti broj ipak potrebno više novca. Idealno je vrijeme za ugradnju tzv. kohlearnog implantata između 1. i 2. godine života, ali i odraslima se može znatno povećati kvaliteta života nakon ugradnje. Trotić kaže da su od 690 ugrađenih pužnica tijekom zadnjih 20 godina 86% dobila djeca. Najmlađi pacijent imao je u vrijeme implantacije 8 mjeseci, a najstariji 84 godine.