Nakon više od 150 zaprimljenih primjedbi u javnoj raspravi te prijetnje Europske komisije o prijavi Europskom sudu pravde zbog njegova kašnjenja, Hrvatska je sve bliže Zakonu o ograničavanju uporabe duhanskih i srodnih proizvoda, koji bi se sutra konačno trebao naći pred GSV-om, potom i na Vladi. Stravične slike i upozorenje o posljedicama pušenja, koje su prema EU direktivi i u nas trebale biti uvedene najkasnije 20. svibnja ove godine, pušače određenih brendova cigareta već plaše s kutijica. No poslodavce i poduzetnike u duhanskoj branši, a i dio građana, plaši odluka Ministarstva zdravstva, kao nositelja zakona, da klasične cigarete potpuno izjednače s e-cigaretama iako je u njihovu korist sve više istraživanja kako su manje štetne. U prijedlogu zakona ističe se kako od posljedica pušenja u nas svake godine umre više od 9000 ljudi. Puši 35,4% građana, 37,7% muškaraca i 33% žena u dobi od 15 do 64 godine, a godišnje se za bolesti povezane s pušenjem iz zdravstvenog budžeta izdvoji više od 1,5 mlrd. kuna. Ministarstvo stoga i e-cigarete, koje će se u nas prvi put regulirati, svrstava u istu kategoriju s konvencionalnim te zabranjuje njihovo izlaganje, oglašavanje, čak i internetsku prodaju. No zna li se kako i EU direktiva državama članicama ostavlja izbor da e-cigarete tretiraju kao duhanski proizvod ili kao medicinsko pomagalo, dio javnosti negoduje i čudi se kako se one, primjerice, u Velikoj Britaniji mogu smatrati “lijekom protiv pušenja”, a u Hrvatskoj da su štetne za srce koliko i konvencionalne cigarete, mamac za mlade da počnu pušiti... Zavod za javno zdravstvo Engleske objavio je istraživanje neovisnih stručnjaka po kojemu su 95% manje štetne od tradicionalnih duhanskih proizvoda. U vodećem medicinskom časopisu Annals of Internal Medicine objavljeno je kako je kod pušača koji s konvencionalnih prijeđu na e-cigarete zabilježen pad kancerogenih sastojaka u organizmu koji je jednak učinku nikotinskih flastera. A sve je više i potvrda kako je glavni krivac za ugrozu zdravlja pušača i njihove okoline izgaranje ''običnog'' duhana na više od 800°C, čime se stvaraju štetni kemijski spojevi poput katrana, amonijaka, arsena, naftalina, cijanida... U Udruzi korisnika osobnih isparivača CrOhm drže kako zakon pokazuje totalno nerazumijevanje javnog zdravstva i stvara mogućnost zloporabe. Tekućine za e-cigarete koje se nabavljaju iz upitnih izvora mogu biti i otrovne, “spravice” su se i zapaljivale... – E-cigareta nije duhanski proizvod i ni u jednom dijelu ne sadrži duhan. Odete u apoteku i u trgovinu i imate sve sastojke. No želite li da se takvo što radi kod kuće u svakakvim uvjetima? – pita čelnik udruge Filip Tokić. Iz TDR-a su preko HUP-a poručili kako podržavaju namjeru reguliranja e-cigareta, no bilo kakva zabrana mogućnosti informiranja odraslih punoljetnih pušača ne samo da nije zakonita jer ograničava njihova osnovna prava na informiranost i izbor, nego se ograničavaju i slobode poduzetništva i konkurencije. Iz Ministarstva zdravstva odgovaraju tek kako je u tijeku obrada prijedloga i primjedbi pristiglih za javne rasprave. – Mislim da su obje teorije valjane, i kako e-cigarete pomažu pušačima da prestanu pušiti, ali i da se preko njih mogu “regrutirati” novi, mladi pušači. No radi se o relativno novom proizvodu pa preferiram reguliranje po principu predostrožnosti, dok se nepobitno utvrdi njihov utjecaj na zdravlje – kazala je eurozastupnica Biljana Borzan.      >> Elektronske cigarete mnogo su sigurnije po zdravlje od klasičnih >> Strašne slike neće odvratiti od cigareta 