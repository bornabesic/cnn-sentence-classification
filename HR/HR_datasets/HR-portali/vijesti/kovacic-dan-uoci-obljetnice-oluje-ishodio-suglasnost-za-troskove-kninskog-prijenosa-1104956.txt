Vršitelj dužnosti glavnog ravnatelja HRT-a Siniša Kovačić je samo dan uoči obljetnice Oluje i HRT-ova prijenosa iz Knina dobio suglasnost Nadzornog odbora (NO) za odluku o preraspodjeli gotovo 314.000 kuna za podmirenje troškova svečanosti obilježavanja Dana pobjede i domovinske zahvalnosti, saznaje se iz izvora bliskom vodstvu Hrvatske radiotelevizije. Prijedlog za žurnu sjednicu Kako Hina saznaje, preraspodjela dodatnih troškova kninskog prijenosa smatra se rebalansom financijskog plana u granicama dobivene suglasnosti NO-a te se u druge svrhe nije mogla, odnosno ne može se koristiti. Nadzorni odbor na elektronskoj sjednici održanoj 4. kolovoza nije, kako se saznaje, uopće razmatrao cjeloviti rebalans financijskog HRT-ova plana što je krajem srpnja predlagao v.d. glavnog ravnatelja Kovačić pritom navodeći potrebu cjelovitog rebalansa kako bi Hrvatska radiotelevizija i dalje 'uspješno obavljala funkciju javnog servisa i kako bi uspješno realizirali predstojeći prijenos iz Knina'. Kovačić je tom prigodom NO-u HRT-a predlagao održavanje žurne sjednice u roku od 48 sati. Kako Hina saznaje iz izvora s HRT-a,  v.d. glavnog ravnatelja Kovačić, ujedno i član Organizacijskog odbora proslave, u posljednji je trenutak tražio odobrenje za dodatni trošak u prijenosu proslave u sklopu koje je bio održan i koncert u organizaciji HRT-a koji je snosio i dio produkcijskih troškova, a gdje je glavni izvođač bio Marko Perković Thompson.  S HRT-a su prije kninskog prijenosa istaknuli da novac za dodatne troškove traže jer je 'projekt prijenosa iz Knina bio planiran u okviru prvoga rebalansa poslovnoga plana u nešto manjemu opsegu, pa je u okviru drugoga rebalansa korigiran u skladu s konačnim troškovima'.  S HRT-a, pak, nisu odgovorili koliko iznose ukupni konačni troškovi kninskog prijenosa, niti su htjeli potvrditi informaciju da su suglasnost za dodatne troškove prijenosa svečanosti u Kninu dobili samo dan prije obljetnice Oluje. 