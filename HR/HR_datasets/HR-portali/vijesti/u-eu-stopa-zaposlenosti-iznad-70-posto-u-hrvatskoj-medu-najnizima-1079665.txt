Stopa zaposlenosti u Europskoj uniji u dobnoj skupini od 20 do 64 godina u prošloj je godini premašila 70 posto, a Hrvatska se i dalje nalazi u skupini četiriju zemalja s najnižim stopama, pokazalo je izvješće. U 2015. godini stopa zaposlenosti u 28-članom EU u prosjeku je iznosila 70,1 posto, što znači da je uvećana za nešto manje od postotnog boda u odnosu na 2014. godinu, kada je iznosila 69,2 posto. Drži se, međutim, i dalje nešto ispod najviših razina iz 2008. godine, kada je dosegnula 70,3 posto.  U usporedbi s 2014. godinom, stopa zaposlenosti u dobnoj skupini od 20 do 64 godine porasla je u gotovo svakoj zemlji članici, uključujući i Hrvatsku. Najviše je pritom porasla u Mađarskoj, Estoniji, Španjolskoj, Bugarskoj, Latviji, Irskoj i Slovačkoj, pokazalo je Eurostatovo izvješće.  Stope zaposlenosti iznad 75 posto lani su zabilježene u Švedskoj, u visini 80,5 posto, u Njemačkoj 78 posto, Velikoj Britaniji 76,9 posto, te Danskoj i Estoniji, od po 76,5 posto i u Nizozemskoj 76,4 posto. U Hrvatskoj je stopa zaposlenosti u 2015. godini iznosila 60,5 posto, u usporedbi s 59,2 posto u 2014. godini. Time se Hrvatska našla u skupini zemalja s najnižim stopama zaposlenosti u toj dobnoj skupini, uz Grčku, Italiju i Španjolsku. Daleko najnižu stopu zaposlenosti među članicama EU zabilježila je Grčka - 54,9 posto, a slijede Italija sa 60,5 posto i Španjolska sa 62 posto. Rast zaposlenosti u dobnoj skupini od 55 do 64 godina U dobnoj skupini od 55 do 64 godina, stopa zaposlenosti u EU kontinuirano raste od 2002. godine na ovamo, pokazalo je izvješće Eurostata. U 2015. godini dosegnula je 53,3 posto, u usporedbi s 38,4 posto u 2002. godini. U prošloj je godini u usporedbi s 2014. godinom stopa zaposlenosti u toj dobnoj skupini porasla u gotovo svim zemljama članicama, uključujući i Hrvatsku.   U 2015. godini, najmanje polovina stanovništva te dobi bila je zaposlena u 12 zemalja članica. Najveća je stopa zaposlenosti pritom zabilježena u Švedskoj, gdje su gotovo tri osobe od četiri te dobi imale posao, odnosno njih 74,5 posto. Slijede Njemačka sa 66,2 posto, Danska sa 64,7 posto i Estonija sa 64,5 posto te Velika Britanija i Nizozemska, sa 62,2 odnosno 61,7 posto. U Hrvatskoj je stopa zaposlenosti u toj dobnoj skupini iznosila 39 posto, nasuprot 36,3 posto u 2014. godini.    Hrvatska je u toj dobnoj skupini također među četiri zemlje s najnižim stopama zaposlenosti u EU. U Grčkoj je lani iznosila 34,3 posto, u Sloveniji 36,6 posto, a u Luksemburgu 38,4 posto. >>Analiza tržišta rada: Evo u kojim djelatnostima će biti najviše posla! 