Predsjednik Srpskog narodnog vijeća Milorad Pupovac i predsjednik Samostalne demokratske srpske stranke Vojislav Stanimirović sastali su se danas s premijerom Srbije Aleksandrom Vučićem, a razgovarali su o položaju Srba u Hrvatskoj, kao i o političkim i ekonomskim odnosima između Srbije i Hrvatske. Na sastanku se govorilo i o aktualnoj situaciji s Agrokorom i interesu Srbije i Hrvatske za razgovor o perspektivama za nadilaženje poteškoća u kojima se ova kompanija nalazi. Kako je priopćila Vlada Srbije, govoreći o položaju Srba u Hrvatskoj, ocijenjeno je da je potrebno njihovo veće angažiranje u radu hrvatskih institucija. Vučić je naglasio spremnost Srbije da i dalje pruža pomoć i podršku u jačanju institucija srpske zajednice u njihovim projektima, od kojih je istaknuta pomoć u obnovi Srpskog doma u Vukovaru, kapaciteta za regionalni razvoj srpskih sredina i naučno-istraživačkih kapaciteta, navodi se u priopćenju.  Pupovac je Vučiću izrazio zahvalnost na pružanju podrške u rješavanju otvorenih pitanja i definiranja ciljeva strateške suradnje. On je istaknuo važnost unapređenja odnosa Srbije i Hrvatske u današnjim regionalnim i političkim prilikama, kao i otvorenije i konkretnije suradnje dvaju zemalja. Vučić je ponovio spremnost Srbije da o odnosima dvaju zemalja razgovara s hrvatskim dužnosnicima. 