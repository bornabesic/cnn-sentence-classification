Američki predsjednik Donald Trump je ocijenio u srijedu da niti jedan drugi političar nije nepravednije tretiran od njega, nakon što je The New York Times objavio da je tražio od šefa FBI-ja da zaključi istragu o jednom od njegovih savjetnika. "Niti jedan političar u povijesti nije bio nepravednije tretiran od mene", rekao je u Školi obalne straže. Trump je optužen da je širio tajne informacije Rusiji. "Ne možete pustiti da vas sruše", dodao je republikanski predsjednik izabran u studenom nakon kampanje tijekom koje je Rusija optužena za uplitanje na štetu njegove demokratske protivnice Hillary Clinton. Trump je rekao da se treba boriti, nikada popustiti ni pasti.  "Gledajte kako su me tretirali u posljednje vrijeme, posebice mediji", dodao je. Američki predsjednik je suočen s brojnim krizama nakon što je prošlog tjedna otpustio šefa FBI-ja Jamesa Comeya, koji je istraživao moguću kooordinaciju između članova njegove ekipe za kampanju i ruske vlade. Dan nakon smjenjivanja utjecajnog Trumpovog savjetnika 14. veljače koji je propustio spomenuti kontakte s jednim ruskim diplomatom, Donald Trump je navodno tražio od Comeya da zaključi istragu o savjetniku Michaelu Flynnu, objavio je u utorak The New York Times. Prema The Washington Postu, predsjednik je također odao tajne informacije o skupini Islamska država tijekom razgovora s ruskim ministrom vanjskih poslova. Obavještajno povjerenstvo Senata je zatražilo u srijedu u pismu bivšem ravnatelju FBI-ja da dođe svjedočiti pred zastupnicima. 