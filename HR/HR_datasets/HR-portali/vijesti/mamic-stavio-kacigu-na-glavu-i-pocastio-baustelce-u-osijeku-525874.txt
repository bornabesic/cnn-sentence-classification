Gdje vam je šef?! Zovite šefa!, vikao je Zdravko Mamić na ulici ispred Županijskog suda u Osijeku, odakle je izašao nakon još jedne održane sudske rasprave kojoj je prisustvovao kao optuženik. Obraćao se radnicima građevinske firme koja obnavlja pročelje Županijskog suda. Oni su ga, naime, vidjeli kako izlazi iz zgrade suda i doviknuli mu pozdrav. Zamolili su ga i da se fotografiraju sa njime. Iako iznerviran sudskom raspravom, Mamić im se prijateljski osmjehno i sačekao ih da siđu sa skele kako bi se fotografirali sa njime. - Kako je dečki? Radite cijeli dan, naporno je, jel' - interesirao se Mamić i na glavu stavio kacigu jednog od njih. Iako su njihova radna odijela bila prljava, a njegovo 'šminkersko', bez ustručavanja ih je obujmio oko ramena. - Gdje vam je šef? Zovite ga vamo da dođe - kazao je Mamić i dečki su dozvali šefa. Mamić je iz džepa izvadio 1000 kuna i rekao šefu da dečkima donese nešto za jesti i piti. Iznenađeni dobročinstvom, srdačno su mu zahvalili, a Mamić je odlazeći samo odmahnuo rukom. Na putu do hotela Osijek, gdje uvijek prespava kada dolazi na suđenja, Mamiću prilaze brojni Osječani koji se sa njime žele fotografirati. Među njima prednjače žene. - Meni u Osijeku ništa ne fali. Ovdje me dočekuju kao kralja, srdačno i prijateljski. Ovdje ja nikome nisam prijetnja - rekao je u hodniku suda Mamić.