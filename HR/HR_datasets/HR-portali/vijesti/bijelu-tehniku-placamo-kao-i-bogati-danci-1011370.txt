Kad su u pitanju cijene robe i usluga, Hrvatska je među jeftinijim zemljama Europske unije, pokazalo je jučerašnje izvješće Eurostata za 2014. godinu. Prema ukupnom indeksu potrošačkih cijena hrane i bezalkoholnih pića, alkoholnih pića i cigareta, odjeće, potrošačke elektronike, prijevoza za osobne potrebe te restorana i hotela, čak 33% smo jefiniji od prosjeka EU, pri čemu prednjači usluga u hotelima i restoranima, koja je 28% jeftinija, te alkoholnih pića i cigareta za 27%. Jeftinije članice EU od nas su tek Mađarska, Poljska, Bugarska, Rumunjska i Litva. S druge strane, po standardu kupovne moći Eurostata i dalje smo među najsiromašnijima u EU, dok cijene hrane i bezalkoholnih pića u nas dostižu 90 posto prosjeka EU i više su od gotovo svih promatranih kategorija. Osim što nas u "tuku" i u prethodnih pet zemalja, u hrani smo skuplji i od Slovačke, Portugala, Letonije, Cipra, Estonije te nečlanica EU – svih ostalih bivših zemalja Jugoslavije plus Turske i Albanije. Elektronika skuplja Branko Bobetić, direktor Gospodarsko-interesnog udruženja Croatiastočar, kaže kako prosjek potrošačkih cijena hrane u nas sigurno ne dižu cijene mesa i mesnih prerađevina, mlijeka i mliječnih proizvoda. One su, tvrdi, u nas non-stop u deflaciji. – Špica indeksa EU u nas je bila u srpnju i kolovozu 2013., kad je Hrvatska ušla u EU, a od tada su cijene tih proizvoda u znatnoj deflaciji. Već u travnju ove godine, u odnosu na srpanj i kolovoz 2013., mlijeko i mliječni proizvodi, čemu je kumovao i velik uvoz iz EU, bili su 5% niži, a meso i mesni 2%. Za usporedbu, u tom istom razdoblju cijene mlijeka i mliječnih proizvoda stagnirale su, a meso je poskupjelo 1%, dok je hrvatska industrija sniženjima i akcijama prisiljena utjecati na bilancu uvoza – objašnjava Bobetić. Neke neto cijene u tom su razdoblju tako pale i 20% pa su ugrožene i primarna proizvodnja i kompletna prerađivačka industrija, ističe on. U odnosu na prosjek EU, odjeća je u Hrvatskoj jeftinija 14%, a najskuplja u Švedskoj (21%). Potrošačka elektronika u nas je 5% skuplja od prosjeka, na razini Finske i Estonije, ili pak za samo nekoliko indeksnih poena jeftinija nego u Velikoj Britaniji ili Belgiji. Alkohol najskuplji u Irskoj Najskuplja članica EU je, međutim, Danska, koja odskače čak 38 posto od ukupnoga prosjeka EU. Najskuplja je za potrošačku elektroniku, obuću, hranu i bezalkoholna pića, dok Irska ima najviši indeks potrošačkih cijena za alkoholna pića i duhan u EU (70%). Ubroji li se pak i EFTA, Norveška u tome drži vrtoglavih 139% iznad prosjeka. Makedonija u konkurenciji 37 promatranih zemalja (članica i nečlanica EU) ima najnižu razinu cijena (čak 53% od prosjeka), a u Turskoj su najjeftiniji odjeća i obuća. Među zemljama članicama EU, Poljska je najjeftinija zemlja za hranu i bezalkoholna pića, Bugarska za alkoholna pića i duhan te obuću, a Mađarska za odjeću. >> Od Hrvata su u Europskoj uniji siromašniji jedino Bugari i Rumunji >> Bratislava istisnula Beč, mi na začelju s Bugarima Najnižu ukupnu razinu cijena potrošačke robe i usluga mjereno indeksom EU u 2014. bilježila je Bugarska, 52% ispod prosjeka. Slijede Rumunjska, Poljska i Mađarska, gdje su cijene bile od 46 do 43 posto ispod prosjeka EU, izvješće je Eurostata. 