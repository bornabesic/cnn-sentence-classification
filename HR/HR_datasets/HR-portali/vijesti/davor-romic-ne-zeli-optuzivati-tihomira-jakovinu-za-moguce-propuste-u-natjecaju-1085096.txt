Ministar poljoprivrede Davor Romić sudjeluje danas u Bruxellesu na sastanku Vijeća za poljoprivredu i ribarstvo (Agrifish), na kojemu Hrvatska od Komisije traži dodatnu financijsku pomoć za hrvatske mljekare, a u pauzi tog sastanka novinarima je komentirao i istragu koja je pokrenuta nakon što je Europska komisija posumnjala u regularnost natječaja raspisanog u vrijeme bivšeg ministra Tihomira Jakovine.  – Četrnaest dana nakon što sam došao na mjesto ministra poljoprivrede došla je i revizija Europske komisije s ciljem da istraži neke od prijavljenih slučajeva u natječajima za mjere 4.2.1 i 4.1.1. Žele provjeriti što je hrvatska administracija radila i je li to bilo dovoljno. Prije desetak dana dobili smo i pisano očitovanje Komisije u kojemu su točno popisane mjere koje trebamo napraviti. U prvom koraku poboljšati procedure, a u drugom koraku iskoristiti agencije i mreže AFCOS koje su nadležne da provjere pojedine slučajeve – rekao je ministar Romić. Nije želio optuživati ni bivšeg ministra Tihomira Jakovinu ni bilo koga drugog za moguće propuste u natječaju, jer još ne želi tvrditi ni da je propusta bilo, nego inzistira na presumpciji nevinosti.  – U ovom trenutku mreža AFCOS provjerava 21 projekt. Kad se budu znala rješenje koje će dati mreža AFCOS, mi ćemo moći donijeti točnu odluku – rekao je ministar Romić. Mreža AFCOS naziv je za tijelo koje čine predstavnici raznih ministarstava (ali i Državnog odvjetništva) i koje ima zadaću štititi financijske interese Europske unije. U ovom slučaju se vidi da ima zadaću istražiti sumnje u neregularnosti u prvim natječajima za dodjelu novca iz Programa ruralnog razvoja.  – Komisija je u svom pisanom izvješću precizno istaknula da šteta zasad nije napravljena. Zato što isplate nisu otišle. Mi moramo uspostaviti kvalitetne procedure i ja kao ministar, cijelo Ministarstvo, kao i ova Vlada, vrlo ćemo dosljedno te procedure primjenjivati. I eventualne zlouporabe kažnjavati ako bude potrebno – naglasio je ministar Romić.  Natječaji za mjere 4.2.1 i 4.1.1 iz Programa ruralnog razvoja odnose se na ulaganja u fizičku imovinu, a Komisija je izrazila sumnju zbog mogućih neregularnosti oko povezanih društava i tzv. umjetno stvorenih uvjeta. Europska uredba zabranjuje stvaranje umjetnih uvjeta u natječajnoj dokumentaciji, no iskustvo u EU pokazuje da je dokazivanje takvih uvjeta vrlo teško i da takve stvari općenito pobuđuju sumnju u svim zemljama članicama EU, ali rijetko budu dokazane.  Hrvatsko Ministarstvo poljoprivrede ima rok od dva mjeseca da se očituje na pismo iz Komisije koje je stiglo prije desetak dana, a tek nakon očitovanja znat će se daljnji koraci Komisije.  Na sastanku Vijeća ministara poljoprivrede i ribarstva Europske unije raspravlja se na temu poljoprivrede u klimatskim promjenama, a Komisija izvješćuje zemlje članice o kretanju na tržištu poljoprivrednih proizvoda, posebice u sektoru mlijeka, svinjskog mesa te voća i povrća.  – Hrvatska je predložila posebnu točku u kojoj želimo izvijestiti Komisiju o stanju u posebno osjetljivom i ranjivom sektoru mljekarstva. Proizvodnja mlijeka u RH pada, u zadnjih godinu dana pala je za 12, 6 posto, a u razdoblju od 2014. do 2016. pala je za više od 20 posto. Danas ćemo izvijestiti Komisiju o našim zahtjevima da se primjene mjere i pomoć proizvođačima kao što je to bilo u protekloj godini – rekao je ministar Romić, podsjetivši da su te mjere lani bile u obliku financijske potpore. – Želimo spasiti od propadanja ovaj vrlo osjetljivi sektor u Hrvatskoj – dodao je Romić. 