Onim svijetom ponosno koračaj, jer ovaj naš, zaboravit te neće. Balta, prijatelju, počivaj u miru Božjem. Tim riječima oprostili su se prijatelji od Balte, kako su ga zvali. Imao je petnaest godina. U srijedu oko 16 sati pronašli su ga prolaznici kako beživotno leži na stepenicama pred nekadašnjim Kinom Central u Petrinjskoj ulici u centru Zagreba. Umro je nakon što je probao “osvježivač zraka”. Djevojke odbile zapaliti Taj učenik Hotelijersko-turističke škole niti sat vremena prije nego je preminuo s nekoliko školskih prijateljica ušao je u Smart Shop Maradona u Petrinjskoj. Za stotinjak kuna kupio je paketić Vertexa koji ga je stajao života. Taj paketić se u tom, ali i desecima drugih smart shopova po Hrvatskoj prodaje kao osvježivač zraka. Na njemu je naznačeno kako je njegova uloga isključivo ta, te da se ne konzumira nikako drukčije. Ipak, Vertex i slični proizvodi u biti su mješavine bilja natopljene sintetičnim kanabinoidima, koje se potpuno legalno prodaju, i u Hrvatskoj i diljem Europe. Sadržaj tog paketića mladić je odmah nakon kupnje pomiješao s duhanom i smotao cigaretu. Od smart shopa su se udaljili tek desetak metara, na stepenice u obližnjem haustoru. Djevojke koje su bile s mladićem odbile su zapaliti, ali on je ipak ustrajao. Nakon što je probao mješavinu “osvježivača i cigarete” djevojke su mu rekle da idu nazad u školu. Dječak, inače astmatičar, im je odgovorio kako se ne osjeća dobro, ali da one ipak odu. Rekao im je da će doći za njima ili će otići kući. Ostavile su ga, a nekoliko minuta poslije preminuo je od srčanog aresta na stepenicama. Tuga na hodnicima Iako se sporna tvar koju je 15-godišnjak zapalio prodaje potpuno legalno, tek treba vidjeti postoje li za to zakonske osnove. Naime, u prosincu 2014. godine objavljen je novi popis droga, ali i tvari i spojeva koje se ne smiju prodavati. Na novom popisu nalazi se više stotina takvih tvari i spojeva koji se prije ondje nisu nalazili. Vještačenjem spornog “osvježivača zraka” vidjet će se jesu li se u njemu nalazili neki od tih spojeva. Kakav god ishod bio, njegovim prijateljima i kolegama u školi to nije previše bitno. Na dan žalosti, koji je škola u četvrtak proglasila, uz stotine upaljenih lampaša s grbom Dinama, Baltu oplakuju i profesori i učenici, koji su se još u utorak s njim veselo pozdravljali na školskim hodnicima. >> Stanari šokirani: Dječak se predozirao i preminuo u centru Zagreba 