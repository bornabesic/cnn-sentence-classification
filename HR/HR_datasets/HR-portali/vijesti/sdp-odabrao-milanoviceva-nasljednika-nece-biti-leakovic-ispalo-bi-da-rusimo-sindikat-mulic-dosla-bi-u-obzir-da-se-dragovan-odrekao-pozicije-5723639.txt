Alen Prelec zamijenit će Zorana Milanovića u Hrvatskom saboru, neslužbeno doznajemo iz vrha SDP-a. Davor Bernardić smatra da su u Saboru podzastupljeni članovi stranke iz Zagrebačke županije, a Prelec će se natjecati za načelnika općine Brdovec, pa je ideja da će mu to pomoći i u kampanji. Osim toga, osvojio je i najveći broj preferencijalnih glasova u toj izbornoj jedinici i ima izravan kontakt s biračima na terenu. Kada je riječ o ženskim kvotama, iz vrha SDP-a poručuju da će na idućim izborima poštivati žensku kvotu, i to po principu 'zip' sustava paritetnih lista, gdje se na listi redom izmjenjuju muški i ženski kandidati. - Na taj način bit će puno veća mogućnost odabira kvalitetnih političarki, da zastupaju građane u ime SDP-a, kaže jedan bliski suradnik Bernardića. Iako se u javnosti spominjalo da bi Karlina Leaković mogla zamijeniti Milanovića, to se nije dogodilo, jer u SDP-u kažu kako onda ne bi mogla biti sindikalna predstavnica, a to bi se onda shvatilo kao da žele eliminirati sindikat. Kada je riječ o Meliti Mulić, ona bi možda i došla u obzir, da njen odnedavni suprug i bivši tajnik SDP-a Igor Dragovan nije toliko inzistirao na svojoj poziciji, poručuju neslužbeno iz SDP-a. Kada je riječ o lokalnim izborima, SDP očekuje potpisivanje deklaracije o zajedničkom izlazu na te izbore s koalicijskim partnerima, što je jutros i naglasio Primorsko-goranski župan Zlatko Komadina u Rijeci. Komadina je rekao kako bez dogovora u cijeloj Hrvatskoj 'nema ni podrške Anki Mrak-Taritaš u Zagrebu'.