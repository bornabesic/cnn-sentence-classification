Foto: Zagorje International NAKON što su vidjeli najnovije alarmantne fotografije izgladnjelih konja iz Oroslavja, Prijatelji životinja upozoravaju da se radi o dugoročnom zanemarivanju životinja, zato traže da se konji trajno oduzmu neodgovornom skrbniku, priopćeno je iz udruge.  >> UZNEMIRUJUĆE FOTOGRAFIJE Konji u Zagorju čekaju smrt u mukama  Prijatelji životinja tvrde da je na farmi Josipa Tuđe u Oroslavju prethodnih godina već umrlo 15-ak konja, od kojih u veljači čak tri, i to zbog neishranjenosti i parazita.  Višestruko prekršen zakon  "Osim što postoji opravdana sumnja da je višestruko prekršen Zakon o zaštiti životinja, uskraćivanje hrane ili vode životinjama kroz dulje vrijeme predstavlja mučenje životinja i kazneno je djelo koje se kažnjava zatvorom do šest mjeseci, a životinje se oduzimaju zlostavljaču", ističu iz udruge.  Dodaju da im se javio veliki broj građana zgroženih zbog očajne situacije u kojoj se nalaze neishranjeni konji, no javili su se i potencijalni udomitelji.  Udruga tvrdi da je tridesetak preživjelih bolesnih konja stalno zatvoreno, nemaju vode, hrane i stelje, jedva stoje od slabosti, a jedno ždrijebe više ne može ustati, nekima otpada dlaka, puni su rana koje nisu veterinarski liječene, pa im hitno treba pomoć kako bi preživjeli.  Trajno oduzeti konje  "S obzirom da se radi o zanemarivanju kroz dulje vremensko razdoblje, konji bi trebali biti trajno oduzeti neodgovornom skrbniku. U ovakvim slučajevima nužno je zabraniti i ponovno držanje i skrb za životinje bilo koje vrste", istaknuo je predsjednik udruge Luka Oman.  Pohvalio je žurnost nadležnih službi, ali i napomenuo da konjima dugoročno neće pomoći nadzor. "Fotografije jasno pokazuju da je situacija i nakon izlaska nadležnih institucija na teren zastrašujuća i da konje treba što prije oduzeti i zbrinuti", poručio je.