Granični prijepor između Slovenije i Hrvatske njihovo je unutarnje pitanje, ali bi postizanje dogovora dobro djelovalo na stabilnost u regiji, izjavio je u razgovoru za ljubljansko Delo od subote predsjednik Europskog parlamenta Antonio Tajani. - To je problem između dvije države, unutarnje pitanje Slovenije i Hrvatske - odgovorio je Tajani na pitanje kako gleda na arbitražu na kojoj inzistira Slovenija, a koju je u tome prilikom posjeta Ljubljani podržao i predsjednik Europske komisije Jean-Claude Juncker. Iako se radi o bilateralnom pitanju, bilo bi dobro da se u sporu dođe do dobrog rješenja jer je za EU važna stabilnost u regiji, ocjena je Tajanija, koji je u petak u Ljubljani zajedno s Junckerom svečano otvorio Kuću Europske unije, zgradu u kojoj su smješteni predstavništvo Komisije i informacijski ured Europskog parlamenta. - Stabilnost na Balkanu predstavlja ključni izazov, a zbog toga su potrebni dobri odnosi Slovenije i Hrvatske koje su u toj regiji, ali i članice Eurospke unije - dodao je Tajani, ne želeći komentirati pitanje što bi se dogodilo da Hrvatska ne prizna presudu arbitara kad i ako do nje dođe, budući da Hrvatska i dalje inzistira na tome da je riječ o procesu koji je kompromitirala Slovenija, pa nakon izlaska jedne strane iz tog procesa treba naći bilateralno rješenje. - Najveći europski problemi su izvan Europske unije i zapadnog Balkana, ali je moja želja da nađemo pravo rješenje i za taj problem, pri čemu očuvanje stabilnosti mora ostati glavni cilj - kazao je Tajani za vodeći slovenski dnevni list.