Kirgistanska služba za nacionalnu sigurnost (GKNB) identificirala je prvog osumnjičenika za jučerašnji bombaški napad u Sankt Peterburgu, piše Guardian. Riječ je o 22-godišnjem Akbaržonu Džalilovu, objavili su iz kirgistanske službe sigurnosti koja u istrazi usko surađuje s ruskim agencijama.    I dalje je nejasno je li napad bio samoubilački ili je napadač ostavio bombu u vagonu metroa i pobjegao prije nego je eksplodirala. Ruski mediji, citirajući izvore iz istrage, u javnost plasiraju kontradiktorne informacije zbog kojih nije jasno kako se točno napad izvršio. Podsjećamo, od eksplozije u metrou jučer je poginulo 11 osoba, a ranjeno je više od 40. No, lokalna upravna ministarstva za izvanredne situacije priopćila je u utorak ujutro da je u bolnicama ostalo 49 ranjenih, dok je ruska ministrica zdravstva Veronika Skorcova izjavila da je u bolnicama zadržana 51 osoba od koje su četiri u kritičnom stanju. Neidentificirano eksplozivno sredstvo aktivirano je oko 14.40 sati po lokalnom vremenu u jednom od vagona vlaka dok se kretao od postaje Tehnološki institut prema postaji Trga Senaja. Ruski istražni odbor zaključio je da je ta eksplozija bila teroristički napad. Interfax je izvijestio da je na postaji Trg ustanka pronađena neeksplodirana bomba koju su pirotehničari deaktivirali. Navodno je bila sakrivena ispod aparata za gašenje požara. Agencije su objavile da je Džailiov rođen 1995. godine u gradu Oš u Kirgistanu, a u Rusiji je živio posljednjih šest godina. Kirgistan je srednjoazijska država s većinski muslimanskim stanovništvom koje obuhvaća šest milijuna ljudi, a bliski je ruski politički saveznik na čijem je teritoriju ruska vojna zrakoplovna baza. Ruski predsjednik Vladimir Putin, koji je u vrijeme eksplozije bio u Sankt Peterburgu, održao je u ponedjeljak navečer sastanak u ogranku FSB-a u povodu eksplozije, izjavio je njegov glasnogovornik Dmitrij Peskov. Po riječima Peskova, eksplozija je očito teroristički napad, ali treba pričekati završetak istrage. Putin, kojemu stižu pisma sućuti i osude napada iz cijelog svijeta, posjetio je mjesto gdje se dogodila eksplozija i položio cvijeće u spomen žrtvama. Američki predsjednik Donald Trump u telefonskom razgovoru s Putinom u ponedjeljak navečer osudio je bombaški napad i ponudio pomoć u pronalaženju počinitelja. Trump je "izrazio duboku sućut obiteljima žrtava i ruskome narodu", objavila je Bijela kuća nakon razgovora. On je također ponudio "punu potporu američke vlade u odgovoru na napad i u privođenju odgovornih pravdi".