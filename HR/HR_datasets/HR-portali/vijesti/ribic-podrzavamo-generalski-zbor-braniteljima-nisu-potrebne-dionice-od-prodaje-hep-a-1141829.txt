Nezavisni sindikat znanosti i visokog obrazovanja podržao je Generalski zbor koji se usprotivio da je 7 posto dionica od prodaje HEP-a dodijeli braniteljskom fondu.  – Ta izjava raduje svakoga tko voli domovinu i sve ljude u njoj. Ona unosi optimizam, baš u vrijeme kada nova vlast nizom štetnih odluka gasi iskru nade koju je zapalila svojim dolaskom. Izjava generalskog zbora otvara nadu da je u Hrvatskoj moguća vladavina razuma, odgovornosti i istinske brige o svim građanima vlastite države i društva. O tome da ljudi koji su zaslužni za slobodu naše domovine nisu egzistencijalno ugroženi i da ne mogu opet biti prioritet, govore podaci Hrvatskog zavoda za mirovinsko osiguranje – stoji u priopćenju kojeg potpisuje Vilim Ribić, predsjednik Velikog vijeća sindikata.  Istaknuli su kako je prosječna braniteljska mirovina od 5.079 kn u srpnju 2016., bila 126 posto veća od prosječne mirovine ostvarene na klasičan način (2246 kn) te je činila 89 posto prosječne plaća u RH. – 76 posto klasičnih mirovina je do 3.000 kuna. Kod branitelja pak samo 15 posto populacije prima mirovinu do 3.000 kuna. Mirovinu veću od 5000 kuna prima 48 posto branitelja, dok takvu mirovinu prima svega 3,5 posto klasičnih umirovljenika. Prosječan klasičan umirovljenik u RH ima 30 godina radnog staža, branitelj ima 18, a pripadnik HVO svega 7 godina – ističe Ribić i dodaje kako se ukupno za sve mirovine u RH izdvaja 35,88 mlrd kuna, a od toga na branitelje otpada 4,4 mlrd kuna ili 12,3 posto ukupnih troškova za mirovine iako oni čine svega 6,3 posto ukupnih umirovljenika. >> 'Zgroženi smo viješću da su iz braniteljskih udruga zatražili 7 posto dionica od prodaje HEP-a' 