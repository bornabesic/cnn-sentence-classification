Uskrsni blagdani u Hrvatsku tradicionalno dovode prvi veći turistički val, a ove su godine mogući porasti veći od 10 posto u odnosu na prošlu godinu, procjenjuju Ministarstvo turizma, županijske turističke zajednice, hotelske kuće i putničke agencije.  Najviše se turista, prema najavama Ministarstva turizma, očekuje u Istri. Direktor županijske Turističke zajednice Denis Ivošević očekuje da će u tu regiju doći više od 33 tisuća turista koji će ostvariti oko 90 tisuća noćenja, što je znatno bolji rezultat nego lani. "Spremni smo za turiste. Pripreme su dobro odrađene uz uigranu suradnju privatnog i javnog sektora. Nakon odličnih rezultate za uskrsne blagdane očekujemo, što je možda i važnije, logičniju i mirniju tranziciju u predsezonu i nakon toga u glavnu sezonu koja kod nas zapravo već nastupa, s obzirom da su sve destinacije pripremile bogat program ne samo za Uskrs nego i za dalje", ističe za Ivošević za Hinu. U Istri će, kaže, za Uskrs biti otvoreno 30 velikih hotela te svi mali, obiteljski hoteli i najbolje vile u unutrašnjosti i priobalju. Velika očekivanja na Kvarneru i u Dalmaciji Odlične rezultate očekuju i na Kvarneru. Direktorica Turističke zajednice Kvarnera Irena Peršić Živadinov za Usrks očekuje 25 posto više turista nego lani ili njih oko 16,5 tisuća koji će ostvariti 50 tisuća noćenja, i to od Velikog petka do uskrsnog ponedjeljka. "Na Kvarneru će biti otvoreno 97 hotela, od čega 44 na Opatijskoj rivijeri, a u hotelima se očekuje najviše gostiju, oko 12 tisuća. Dobar promet očekuju i kampovi, kojih će biti otvoreno 14 od čega 9 na otocima, a zadovoljni smo i najavama za nastavak predsezone", poručuje Peršić Živadinov. Direktorica Turističke zajednice Zadarske županije Mihaela Kadija ističe da svi veliki hotelijeri u toj županiji imaju porast bukinga u travnju zbog Uskrsa te da su ih najviše privukli atraktivnim paketima s ponudom posebnih interesa poput wellnessa i sportovima poput tenisa i biciklizma. "Pojedini hotelijeri planiraju povećanja u turističkim noćenjima u travnju od 50 pa i do 100 posto sa svim kapacitetima u funkciji, no prema izjavama nekim manjih lokalnih TZ-a postoci su oprezniji - cijeli travanj trebao bi generirati promet od više od 130 tisuća noćenja, dok se za uskrsni vikend predviđa rast od 10 posto u noćenjima", kaže Kadija. Splitsko-dalmatinska županija očekuje oko 10 posto bolji promet od lanjskog. Direktor njezine Turističke zajednice Joško Stella ističe kako Zračna luka Split očekuje dolazak do devet tisuća putnika, što je 10 posto više nego lani. "Počela je već i sezona kruzera u Splitu, u kojemu očekujemo i najveće gužve te potom u Trogiru, Makarskoj, Brelima, Tučepima, u Bolu na Braču i na Hvaru gdje su otvoreni svi veći hoteli i spremni su za prihvat gostiju", poručuje Stella. Dodaje da će se povećan dolazak turista nastaviti i za produženi vikend oko 1. svibnja. Turističke gužve očekuju se i u Dubrovniku, jer bi prema očekivanjima i najavama dubrovačkih turističkih djelatnika za uskrsne blagdane taj grad trebalo posjetiti oko osam tisuća, uglavnom stranih turista. "Naravno, očekuju se i domaći turisti, a među strancima najviše iz SAD-a, Španjolske, Koreje, Ujedinjenog Kraljevstva i drugih zemalja. Već od početka travnja od kada je počeo ljetni red letenja, u Dubrovniku se vidi živost koja će se za Uskrs pojačati s obzirom na pripremljen bogati tradicionalni gastro, zabavni i crkveno-korizmeni program na Stradunu te u dubrovačkim restoranima", ističe Jelka Tepšić iz dubrovačke Turističke zajednice. Hotelske kuće spremne, otvaraju većinu objekata i očekuju poraste Iz najveće hotelske kompanije u Hrvatskoj - Valamar Riviere, doznaje se da će za Uskrs otvoriti većinu objekata u svim destinacijama gdje posluju (Istri, na Krku i Rabu i u Dubrovniku) te da su zadovoljni najavama za Uskrs, kao i cjelokupnim bukingom za ovu godinu. "Za vrijeme uskrsnih blagdana najviše će nam turista doći iz Njemačke, Austrije, Hrvatske, Slovenije i Italije, a za sve smo pripremili bogati program s naglaskom na blagdansku kulinarsku ponudu", kažu iz Valamara dodajući da su u svim destinacijama otvorili i kampove. Rovinjska Maistra za uskrsne blagdane od 14. do 17. travnja također očekuje poraste s više od 19,5 tisuća noćenja, a gostima će na raspolaganju biti deset hotela u Rovinju i Vrsaru te pet kampova. Iz grupacije Jadranski luksuzni hoteli (JLH ili ALH) poručuju pak da je popunjenost njihovih hotela za ovu godinu, pa tako i za Uskrs u skladu s očekivanjima i da očekuju rast u travnju, no ističu i oprez. "Iako se od ove sezone puno očekuje te svakako s optimizmom možemo govoriti o rezultatima, poslovično smo oprezni te vjerujemo kako ćemo konkretniji osvrt na realne turističke rezultate moći dati tek tijekom kasnijih ljetnih mjeseci", kažu iz ALH-a dodajući da su u Dubrovniku svi hotelski kapaciteti otvoreni, uz izminku hotela Excelsior, koji je zbog rekonstrukcije i redizajna zatvoren od studenog 2016. s planiranim otvaranjem u svibnju. Hotelska grupacija Plava laguna u Poreču za Uskrs otvara većinu svojih hotela te dva kampa, očekujući da će oko 4.500 gostiju ostvariti približno 13.500 noćenja što je gotovo dvostruko više nego za iste lanjske blagdane. U hotelima u Brelima, Tučepima i Bolu hotelska grupacija Bluesun očekuje brojne grupe iz Njemačke i Austrije i Velike Britanije, kao i veći broj domaćih individualnih gostiju te sportske grupe tenisača i biciklista. U predsezoni očekujemo više turista nego lani, pa tako i za Uskrs te u nastavku travnja i svibnja, dok smo prodaju za pojedine termine u lipnju već zatvorili. Sa sigurnošću možemo reći da nas očekuje rekordna turistička sezona, ističu u Sunce koncernu u čijem sastavu posluje Bluesun Hotels & Resorts. Turistička agencija Atlas također za ovaj Uskrs bilježi intenzivniju potražnju za grupama i turama, pogotovo iz Španjolske i Portugala s 20 postotnim rastom, ali i s prekooceanskih tržišta. "Najčešća ruta je Zagreb-Plitvice-Split-Dubrovnik, zanimljiva i u sklopu velikih europskih putovanja, gdje je Hrvatska nezaobilazna destinacija. Raste i broj engleskih gostiju, za oko 30 posto, a bukinzi su općenito stalno u porastu", kaže voditeljica korporativnih komunikacija Nikolin Frklić ističući da su im i brodovi za krstarenja Jadranom jako dobro popunjeni. Terme Tuhelj za uskrsne blagdane očekuju gotovo 1.800 gostiju, čime su, kako kažu, 90 posto popunili smještajne kapacitete, a najviše će im gostiju biti iz Hrvatske (oko 60 posto) te potom iz Slovenije, Italije te Bosne i Hercegovine, Austrije i Njemačke kojima će ponuditi autohtone blagdanske delicije te razne programe. >> Domaći turisti lani u Hrvatskoj potrošili bar 1,5 milijardi eura 