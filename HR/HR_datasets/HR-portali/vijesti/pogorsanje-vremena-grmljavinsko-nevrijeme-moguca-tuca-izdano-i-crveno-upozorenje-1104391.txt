Dok je raniji dio dana prošao uglavnom u znaku lijepog i sunčanog vremena, kasnije je došlo do pogoršanja, a prema prognozi DHMZ-a posebno se navečer očekuje postupno naoblačenje sa zapada, mjestimice s pljuskovima i grmljavinom, a moguće je i grmljavinsko nevrijeme.  Tijekom noći na subotu kiša će se proširiti na veći dio zemlje. Navečer će zapuhati sjeverac i sjeveroistočnjak, a na Jadranu će u noći zapuhati jaka, podno Velebita i olujna bura. Sutra bi pak trebalo biti umjereno do pretežno oblačno, a na Jadranu djelomice sunčano. Mjestimice će biti kiše i pljuskova s grmljavinom, i to češće u prvom dijelu dana, kada je moguće i grmljavinsko nevrijeme. Poslijepodne i prema kraju dana sa zapada će doći do djelomičnog razvedravanja, navodi DHMZ. Puhat će umjeren sjeverni i sjeveroistočni, u Slavoniji sjeverozapadni vjetar. Na Jadranu će biti umjerena i jaka, podno Velebita i olujna bura, a u Dalmaciji u početku umjereno jugo. Najniža temperatura kretat će se od 12 do 18, na Jadranu od 18 na sjevernom do 25 °C na južnom. Najviša dnevna temperatura bit će od 19 do 25, na Jadranu od 25 do 30, a na jugu i do 32 °C. Meteoalarm je pak za danas zbog grmljavinskog nevremena objavio narančasto upozorenje za područje Istre, Kvarnera i Like. Moguće je, navode, izraženije grmljavinsko nevrijeme, praćeno obilnom kišom, lokalno i tučom. Za sutra je za ista područja također izdano narančasto upozorenje, zbog bure i obilne kiše, za velebitski kanal izdano je crveno upozorenje zbog olujnog vjetra, dok je za ostatak zemlje zbog grmljavine i drugih vremenskih nepogoda izdano žuto upozorenje. >> Planirate putovati na more za vikend? HAC ima važnu obavijest za vas