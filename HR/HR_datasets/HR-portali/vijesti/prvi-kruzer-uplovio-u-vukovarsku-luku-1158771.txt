Prvi ovogodišnji riječni kruzer s turistima koji plove Dunavom pristao je danas kod Vukovara. Njih su dočekali predstavnici grada, a tim povodom postavljeni su i štandovi na kojima su im ponuđeni lokalni proizvodi, suveniri, eno-gastronomska ponuda… - Tijekom ove godine kod Vukovara će pristati 186 kruzera što je nešto manje od prošlogodišnjih 221 pristajanja. Razlog manjem broju pristajanja je otkazivanje jednoga od brodara, rekla je vukovarska gradska pročelnica za turizam Marina Sekulić. Prošle godine s kruzerima je kod Vukovara pristalo oko 28.000 turista od kojih je najviše bilo Amerikanaca, njih oko 50 posto. U značajnom broju Vukovar su a kruzerima posjećivali i Nijemci (oko 30 posto).   - Nama je jako važno da turisti s kruzera posjete grad, da se upoznaju s poviješću i znamenitostima grada jer je to jedna lijepa promocija grada usmenom predajom. Želimo ostaviti dobre dojmove koje će turisti dalje prepričavati jer Vukovar zaista ima što pokazati turistima, rekla je Sekulić. Komentirajući pojavu da turisti s kruzera vrlo često odmah sjednu autobuse i upute se u Baranju, Sekulić kaže kako im je cilj zadržati ih u Vukovaru i pokazati gradske znamenitosti. - Ako je Vukovar uključen u program obilaska, turisti s kruzera uglavnom obilaze pješice baroknu jezgru i Gradski muzej Vukovar. Vjerujemo kako će ove godine u program obilaska biti uključen i Muzej vučedolske kulture. Ukoliko ne, mi svakako fakultativno nudimo posjetu tome muzeju turističkim vlakićem, rekla je Sekulić. Direktorica Turističke zajednice Vukovar Jasna Babić pojasnila je kako turisti s kruzerima od 2001. godine posjećuju Vukovar i to u sve većem broju. U isto vrijeme svih tih godina provode se i razne aktivnosti kako bi ih dolazilo još više ali i kako bi se što više zadržavali u Vukovaru. - Što se tiče odlaska u Baranju umjesto da se zadrže u Vukovaru, mi se volimo pohvaliti da smo grad i da imamo gradski štih, a gosti s druge strane traže ruralni ambijent. Neću reći da je to nespojivo, no treba pronaći pravu mjeru kako bi svi bili zadovoljni i mi i oni, rekla je Babić. >> Turisti s dunavskih kruzera u Vukovaru potroše tek dolar - dva >> U Vukovaru uskoro uvodimo boravišnu pristojbu za turiste sa kruzera 