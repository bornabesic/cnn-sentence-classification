Poznata pjevačica Maja Šuput preko društvenih mreža prije desetak dana dala je do znanja svima da je daleko i da uživa u čarima egzotičnog Meksika, no nije joj ni na kraj pameti palo da će njezinu odsutnost itekako iskoristiti zagrebački lopovi. Njezin stan na Bijeniku, točnije u ulici Prevoj našao se na meti nepoznatog provalnika ili, pak, više njih koji su temeljito ispreturali Šuputičin stan.Kako doznajemo, lopov je u stan ušao obijanjem prozora sa stražnje strane zgrade čime je njegova lopovska aktivnost bila daleko od očiju javnosti. Iz stana je ukrao novac i razni nakit te se potom na isti način udaljio u nepoznato. Provala je odrađena između 9. i 11. siječnja, a danas u popodnevnim satima u stanu je tek obavljen očevid jer se čekao povratak pjevačice s puta ne bi li se utvrdilo što točno nedostaje. Nema nakita i novca, no točna visina štete je neutvrđena. Ujedno je ekipa za očevid izuzela sve tragove koje je nezvani "gost" eventualno ostavio tijekom provale, a hoće li u kriminalističkom istraživanju policajcima pomoći i videonadzor na okolnim zgradama pokazat će istraga. Iz PU zagrebačke su samo potvrdili događaj te da su napravili očevid i da se za počiniteljem traga. Tko je "omastio" brke novcem i zlatninom od kojih ima dosta i dragih uspomena, nije poznato.