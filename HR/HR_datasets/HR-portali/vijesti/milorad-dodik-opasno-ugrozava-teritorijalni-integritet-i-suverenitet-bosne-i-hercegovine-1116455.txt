Glavni tajnik HDZ-a Gordan Jandroković rekao je danas da je referendum u Republici Srpskoj (RS) bio neustavan sukladno odluci Ustavnog suda BiH, istaknuvši kako predsjednik tog entiteta u BiH Milorad Dodik opasno ugrožava teritorijalni integritet i suverenitet Bosne i Hercegovine. "Referendum u Republici Srpskoj (RS) bio je neustavan, sukladno odluci Ustavnog suda BiH", kazao je Jandroković novinarima ispred središnjice HDZ-a, upitan kako komentira provedeni referendum i najavu predsjednika RS Milorada Dodika o mogućem statusu tog entiteta u BiH. Veoma opasnim drži i sve što čini Dodik ocijenivši da time opasno ugrožava teritorijalni integritet i suverenitet BiH. "S takvim stvarima se nije za igrati. Vjerujem da će i međunarodna zajednica i akteri politike u BiH zaustaviti te procese, jer su opasni ne samo za BiH i Jugoistok Europe, nego i za cijelu Europu", poručio je Jandroković.  Prema podacima sa 71 posto glasačkih mjesta, na referendumu koji je u nedjelju održan u Republici Srpskoj gotovo svi koji su sudjelovali u tom izjašnjavanju dali su potporu obilježavanju 9. siječnja kao entitetskog praznika. Predsjednik povjerenstva za provedbu izbora Siniša Karan kazao je novinarima kako je od 425.715 glasačkih listića prebrojanih do 22 sata pozitivan odgovor na postavljeno referendumsko pitanje sadržavalo njih 99,7 posto. 