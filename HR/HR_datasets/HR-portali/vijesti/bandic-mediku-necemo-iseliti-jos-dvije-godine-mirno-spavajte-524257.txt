Zagrebački gradonačelnik i kandidat za još jedan mandat  Milan Bandić poručio je u petak zajednici udruga i pojedinaca korisnika prostora "Medika" da mogu "mirno spavati" jer neće morati iseliti najmanje sljedeće dvije godine, a nakon dvije godine, kazao je, naći će se za njih alternativno rješenje.  "Apsolutno da nitko od tamo neće iseliti dok se prostor ne prevede drugoj svrsi, a to će trajati najmanje sljedeće dvije godine. A do tada ćemo naći adekvatno rješenje za ljude koji su tamo", rekao je Bandić. Na pitanje novinara koja je druga svrha tog prostora, Bandić je rekao da je Turistička zajednica napravila projekt kongresnog centra, ali da se taj posao neće započeti prije dvije godine. "Tako da do dvije godine mogu ljudi slobodno i mirno biti tamo, a za dvije godine ćemo naći alternativno rješenje", rekao je Bandić te korisnicima prostora "Medika" poručio da mogu "mirno spavati". A na pitanje hoće li s njima potpisati ugovor, Bandić je rekao: "Apsolutno, napravit ćemo sve - ugovor da kada se prostor bude privodio svrsi da ćemo naći drugu lokaciju i drugi prostor na njihovo zadovoljstvo i vaše". "Znači, naredne dvije godine ... oni će ga koristiti. Moramo tamo samo poboljšati instalacije da se nekome ne daj Bog nešto ne dogodi i to će narednih mjesec dana biti otklonjeno. A kada se bude taj prostor privodio svrsi - kongresnom centru ili nečemu drugom, negdje najranije za dvije godine, do tada ćemo naći alternativno rješenje i takav ćemo ugovor s njima potpisati. I mogu mirno spavati", istaknuo je gradonačelnik Bandić.        Zajednica udruga i pojedinaca korisnika prostora “Medika” poručila je u petak da neće napustiti prostor bivše tvornice lijekova Medika, unatoč pozivu Gradskog ureda za imovinsko-pravne poslove i imovinu Grada Zagreba da se isele do 16. svibnja, a od zagrebačkog gradonačelnika zahtijevaju potpisani ugovor o sanaciji prostora te mogućnost njegove prenamjene i novi ugovor o najmu. 