Foto: Guliver image/Getty images, Hina PREDSJEDNICA Kolinda Grabar Kitarović je u petodnevnom državnom posjetu Švedskoj.   Iz njenog ureda su rekli kako će Kolinda u švedskoj prijestolnici razgovarati s kraljem Gustafom XVI. i kraljicom Silvijom, premijerom Stefanom Lofvenom, predsjednikom parlamenta Urbanom Ahlinom.  U vojnom centru u Kungsängenu predsjednica će se naći sa švedskim ministrom obrane Peterom Hultqvistom.  Zabrinutost za ratno zrakoplovstvo  U predsjedničinu uredu također su najavili i sastanak s Marcusom Wallenbergom, članom moćne obitelji financijaša i bankara, suvlasnika velikih kompanija poput Electroluxa, Ericssona i Saaba.  Međutim, ako pogledamo službene stranice Ureda predsjednice, u oči upada objava u kojoj se opisuje Kolindin nedavni obilazak zrakoplova Hrvatskog ratnog zrakoplovstva.   Također, posljednjih nekoliko dana predsjednica se žalila na naše ratno zrakoplovstvo. Nenajavljeno je obišla zrakoplove te se susrela s pilotima kako bi se upoznala sa stanjem borbenih zrakoplova MiG-21.   Nakon razgovora s pilotima, Kolinda je ostala zabrinuta stanjem u kojem se nalaze naši MIG-ovi, kako javljaju iz njenog ureda.  >> Kolinda zabrinuta zbog stanja naših MIG-ova  Usto je naglasila važnost borbene spremnosti HRZ-a i sigurnosti zrakoplova kao temelja za obavljanje zadaća.  Modernizacija resursa  "Predsjednica Republike i vrhovna zapovjednica Oružanih snaga i nadalje će se snažno zalagati za modernizaciju materijalnih resursa te da se tijekom 2017. godine donese konačna odluka o kupnji novih borbenih zrakoplova", objavio je njezin ured prije nekoliko dana.  Podsjetimo, Index je već prije pisao o mogućem poslovanju Hrvatske sa Švedskom, konkretno vezano uz obnovu vojnih zrakoplova.   >> Švedski Gripeni nova krila hrvatske vojske  >> Saab nudi Vladi popust na kupnju njihovog borbenog zrakoplova Gripena  >> MORH traži zamjenu za MIG-ove, Švedska ponudila 8 do 12 borbenih aviona Gripen  Naime, Šveđani su nam već prije nudili svoje borbene zrakoplove Gripen.   Agencija švedske vlade za izvoz obrambenih i sigurnosnih tehnologija (FXM) već je izjavljivala kako s Hrvatskom vodi pozitivan dijalog od 2007. godine te da Hrvatsku smatra vrijednim budućim partnerom u regiji u kojoj dio zemalja već koristi Gripene.  Suradnja sa Švedskom?  Također, 2012. godine Šveđani su predali ponudu za Gripene kojima bi zamijenili naše MIG-ove koji su u uporabi još od Domovinskog rata.   "Švedska vlada predala je ponudu za prodaju osam Gripen zrakoplova, a u ponudi su i tehnička potpora, trenažni plan za pilote i prateće osoblje te odgovarajuće mogućnosti financiranja", rekao je tada direktor FXM programa za Hrvatsku, Jerry Lindbergh.  Međutim, do sada se švedsko-hrvatska suradnja nije uspjela realizirati.   Kolinda je trenutno u petodnevnom posjetu Švedskoj, gdje će se, podsjećamo, susresti s Marcusom Wallenbergom, članom moćne obitelji financijaša i bankara, suvlasnika velikih kompanija poput Electroluxa, Ericssona i Saaba. Saab proizvodi Gripene.  Također ponavljamo da će se u vojnom centru u Kungsängenu predsjednica naći sa švedskim ministrom obrane, Peterom Hultqvistom.  Uzevši u obzir Kolindino nedavno podsjećanje na stanje ratnog zrakoplovstva i zabrinutost MIG-ovima, nije teško pretpostaviti o čemu će razgovarati.  Koristan kontakt i zanimljivo upoznavanje  Za komentar smo upitali i vojnog analitičara portala Obris - obrana i sigurnost, Igora Tabaka.  "Treba napomenuti da uz sve ovlasti u sektoru obrane, vrhovni zapovjednik u Hrvatskoj nema većinu izvršnih ovlasti. Predsjednica kod nas nema ovlasti nad financijama ni nad vojnim nabavama", rekao nam je Tabak.  "Činjenica je da je otišla u Švedsku bez pratnje ministra obrane i ministra financija. To je najvjerojatnije informativno putovanje. Vidi se da je u programu prominentno istaknuta vojna komponenta", dodao je.   "Ovo može biti koristan kontakt i zanimljivo upoznavanje. Međutim, teško da ima nekakav neposredniji učinak na hrvatsku moguću obnovu. To su sve dobre geste koje pokazuju zainteresiranost Republike Hrvatske, ali ne mogu biti nešto što bi stvaralo ikakvu obvezu ili bilo kakvu konkretniju okolnost oko te kupovine", rekao je Igor Tabak za Index.