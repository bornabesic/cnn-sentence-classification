Dramatičan dan za Tomislava Karamarka, ali i HDZ koji je suočen s odlukom Predsjedništva da se danas ide u rušenje premijera Oreškovića, a time i cijele Vlade. Nisu za rušenje Vlade, ali... Dok je Karamarko u središnjici HDZ-a podnosio ostavku na mjesto prvog potpredsjednika u Vladi i izričito najavljivao da će HDZ danas u Saboru rušiti Oreškovića, HDZ-ovi zastupnici, uoči Kluba zastupnika u 17 sati, neslužbeno su Večernjem listu tvrdili da će dobar dio članova Kluba biti protiv opoziva premijera. Ipak, na Klubu je zaključeno da se ide u opoziv Oreškovića, a to će danas biti druga točka dnevnog reda u Saboru. Rasprava o smjeni Oreškovića očekuje se oko 11 sati. Ispred HDZ-a odluku o opozivu Oreškovića obrazložit će Ivan Šuker, šef Kluba zastupnika HDZ-a, i Domagoj Ivan Milošević, glavni tajnik HDZ-a. Šuker će govoriti uime predlagatelja za opoziv premijera, a Milošević uime Kluba. Neslužbeno doznajemo da će njihovi kritike prema Oreškoviću ići u smjeru da se premijer odmetnuo od stranke koja ga je dovela za predsjednika Vlade. Nakon “optužbi” koje navodno neće biti “preniske”, zastupnicima će se obratiti i Orešković koji je pak najavio da će “progovoriti o svemu”. SDP-ovi zastupnici neće sudjelovati u raspravi o premijeru, samo će Milanović objasniti zašto glasaju za njegov opoziv. Iako je uoči Kluba najavljivana žešća rasprava, a tijekom sjednice su se iza zatvorenih vrata čuli i povišeni tonovi, jedini koji su postavili kritička, ali suvisla pitanja, neslužbeno doznajemo, bili su zastupnici Miroslav Tuđman i Damir Krstičević. Tuđman je upitao Karamarka ima li HDZ 76 ruku za sastavljanje nove Vlade, nakon što sruši Oreškovića. Dok je Krstičević konstatirao ako HDZ nema plan B, da to onda znači da se ide na nove izbore. Karamarko im je na to navodno odgovorio da je Predsjedništvo odlučilo da će HDZ rušiti premijera i da se ta odluka mora poštivati, ali i da HDZ može računati na novu parlamentarnu većinu. Iako dio ljudi u Predsjedništvu HDZ-a smatra da rušenje Vlade vodi novim izborima što će biti poražavajuće za HDZ i u konačnici vratiti SDP na vlast, ipak nije bilo snage da se opoziv, makar, odgodi. Pojedini utjecajni ljudi iz vrha HDZ-a zalagali su se za takvo rješenje, ali Karamarkova volja ipak je presudila. Osim ako se danas u Saboru ne dogodi neki nevjerojatan obrat. Ostali zastupnici, iako su svjesni da rušenje Vlade HDZ vodi u vrlo neizvjesnu situaciju, pravdali su se da je to odluka vrha stranke i da Klub ne može pobiti tu činjenicu. – Karamarko sada ide do kraja i računa da će u mjesec dana, koliko mandatar Marić ima vremena da sastavi novu Vladu, prikupiti potrebnu većinu. Ovo su njegove zadnje karte i nije ga briga koga će sve povući za sobom u provaliju – kritičan je bio jedan član Predsjedništva. Iako se očekivalo da će, po Karamarka, izrazito nepovoljna odluka Povjerenstva za odlučivanje o sukobu interesa utjecati na HDZ-ove zastupnike da se odupru opozivu premijera, a k tome je i podnio ostavku u Vladi, neslužbeno doznajemo da je na Klubu dobio podršku. – Zastupnici su se zgražali nad tako radikalnom odlukom Povjerenstva i prisjetili se da su članove tog Povjerenstva izglasali samo SDP-ovi zastupnici, jer je HDZ tada napustio sabornicu – rekao je naš izvor iz HDZ-a. I drugi izvori iz HDZ-a kažu da je ovakvom odlukom Povjerenstva otvorena Pandorina kutija. Zanimljivo je kako je Darko Milinović, član Predsjedništva HDZ-a, još jednom pozvao Oreškovića da podnese ostavku i rekao kako i za Most ima mjesta u preslagivanju. Moguće je da HDZ i dalje igra na kartu pritiska na Oreškovića, ne bi li ga prisili na ostavku, instalirali Marića u Vladu i dalje nastavili s Mostom. No za takav rasplet nema gotovo nikakvih šansi. Karamarko se jučer javnosti obratio nakon odluke Povjerenstva i još jednom zatražio ostavke i Oreškovića i Petrova. – Zar smo se vratili u vrijeme verbalnog delikta? Nezadovoljan sam što je proglašeno da sam u sukobu interesa, ali sam zadovoljan što je to odlučeno temeljem neformalnog sastanka na kojem se nije odlučivalo ni o čemu i s kojeg ne postoji službeni zapisnik – rekao je Karamarko. Smatra da je odluka isforsirana pritiskom, nastavio je, i najavljuje da će ju pobiti na Upravnom sudu. – Dobivam poruke ohrabrenja, na desetke njih – rekao je. Najavio je prvi korak raspleta krize vlasti, a to je današnje glasanje o nepovjerenju premijeru Oreškoviću. Zatim je najavio preslaganje većine i da je uvjeren da će HDZ imati novu većinu. Karamarko, naime, tvrdi da razgovori s potencijalnim partnerima idu jako dobro. – Odnos Mosta prema nama nije bio korektan, a ni odnos premijera prema HDZ-u nije bio u skladu s demokratskim standardima – poručio je šef HDZ-a. Daju Mariću 15 dana I Klub zastupnika Bandić Milan 365 danas, HDZ-ov partner, glasat će za opoziv premijera, a odluka Povjerenstva o Karamarku, kažu, nije utjecala na njihov stav niti će utjecati na njihove pregovore o preslagivanju Vlade. – Treba dati 15 dana Zdravku Mariću kao kandidatu za mandatara, ako to ne uspije, idemo na izbore. Meni je žao što se to događa, mi kažnjavamo hrvatski narod i ja pozivam sve one koji zazivaju izbore neka ih iz svog džepa plate – kazao je predsjednik tog kluba zastupnika Miodrag Demo.      