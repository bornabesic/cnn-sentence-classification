SDP je katastrofalan, HNS je mrtav, HDZ je dobar, izjavio je u Novom danu N1 televizije Radimir Čačić, predsjednik Reformista koji je ušao u drugi krug izbora za varaždinskog župana. HDZ-ovog Alena Runca pobijedio je za 16 glasova te će se u drugom krugu boriti s aktualnim županom Predragom Štromarom.  On se osvrnuo na rezultate SDP-a i ljevice.  –  SDP-u svaka čast za Rijeku, puno bolje od anketa, čestitke Obersnelu i ekipi. Međutim, priča s Osijekom... Vrkić je čovjek koji je bio moj protukandidat za predsjednika HNS-u pa je godinama bio u HDZ-u. Za Vrkića reći "to je naš kandidat" je bespredmetno. Split će dobiti Kerum. HDZ je napravio najbolji rezultat ikad, ali dobit će Kerum. Zagreb će dobiti vrlo vjerojatno Bandić. SDP-a nema nigdje osim Rijeke, HNS je u Dubrovniku nestao, Varaždin koji je utvrda stranke, međutim nema - gotovo – komentira Čačić.  Kaže kako on računa na glasove ljevice u drugom krugu izbora.  – Ja ću svakako računati na njih, na glasove HSS-a jer oni su pravi centar, HSU-a svakako, djelomično i HNS-a, a SDP-ovci... Mislim da polako shvaćaju da jedini koji im zabija nož u leđa je HNS. Ono što moj suparnik s druge strane ima je skoro ništa. Imali smo veliku koaliciju, već su svi tamo. Ne vjerujem da može očekivati da će mu HDZ i Hrast dati glasove – ističe Čačić.