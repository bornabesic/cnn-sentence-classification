Bivši ministar regionalnog razvoja i europskih fondova, SDP-ov Branko Grčić poručio je danas kako se povećanjem cijene cestarina neće riješiti problem autocesta, odnosno njihov dug. - Ne radi se tu o spašavanju naših autocesta, problem je ogroman dug i to je nešto što se ovom mjerom Vlade o poskupljenju od 5-10 posto neće riješiti. Umjesto trajnijeg rješenja bira se model koji ostavlja problem nekoj novoj vladi. Mi s time ne možemo btii zadovoljni jer ne znamo što nas čeka sutra, možda novo poskupljenje već iduće godine – komentirao je Grčić današnju odluku Vlade. Najava kako će Vladu podržati i Svjetska banka izdavanjem jamstva koje će Hrvatska koristiti prilikom refinanciranja ili reprogramiranja duga cestovnog sektora, Grčiću nije razlog za veselje. - To je samo refinanciranje, eventualno po povoljnijim uvjetima, ali glavnica ostaje, znači to trajno ne rješava ovaj problem za Hrvatsku. I dalje je tu dug od skoro 40 milijardi kuna ukupno svih tih firmi u cestogradnji, pa treba pronaći model koji smo mi predlagali dok smo bili u Vladi. Protiv monetizacije su se digli svi sindikati, pa smo predložili reducirani model - IPO, ali nismo imali vremena to provesti. Ova vlada od toga odustaje i ne rješava ništa osim poskupljenja, a time se trajno ne rješavaju strukturni problemi – zaključio je Grčić. >>Novi udar na građane: Cestarine poskupljuju od 1. travnja 