Iako je Hrvatska jedna od rijetkih zemalja koja ima predsjednicu države, ne može se pohvaliti brojem žena u visokoj politici. Prema izvješću Međuparlamentarne unije koje prenosi Hina, navodi se da je Hrvatska po broju zastupnica u parlamentu 97. među više od 190 zemalja, a to mjesto dijeli sa Saudijskom Arabijom. Za usporedbu, Slovenija je 24., Srbija 30., a Crna Gora 76. Političke stranke u Hrvatskoj redom se kunu u tzv. žensku kvotu, no u Saboru je među muškim kolegama sve manje zastupnica – njihov udio u aktualnom sazivu iznosi poraznih 12,7 posto. Najave da će se stanje popraviti ponavljaju se i prije sljedećih lokalnih izbora u svibnju. Iz HDZ-a poručuju da će ovoga puta učiniti sve da se u odlučivanje na svim razinama uključi što više žena, a u prilog tomu navode da su na čelna mjesta u dvjema županijama kandidirali žene – Moniku Udovičić za Istarsku i Majdu Burić za Primorsko-goransku županicu. S obzirom na to da je riječ o tradicionalnim utvrdama IDS-a i SDP-a, njihove kandidature teško da će povećati broj izabranih županica u Hrvatskoj, koji sada iznosi okruglih nula. U HDZ-u ističu i da im je žena kandidatkinja za gradonačelnicu Osijeka, Ivana Šojat, a općenito se žale na slab interes žena za politički angažman. Slično govore i u SDP-u, u kojem su svjesni da im je nepoštivanje ženske kvote mnogo veći krimen nego njihovim konkurentima, s obzirom na to da su to pitanje uvijek isticali kao jednu od svojih ključnih političkih agendi. SDP je čak pred kraj mandata Milanovićeve Vlade predložio zakonsku diskvalifikaciju izbornih lista s manje od 40 posto žena. Tu je izmjenu srušio Ustavni sud, a oni su, umjesto da se vlastitim primjerom izbore za snažniji položaj žena u politici, u novi saziv Sabora doveli njih svega pet, među ukupno 37 svojih zastupnika. Za usporedbu, njihov koalicijski partner HNS među svojih 11 zastupnika ima čak šest žena. U SDP-u se kunu da će se stanje popraviti pa je tako Predsjedništvo stranke, na prijedlog Foruma žena SDP-a, lokalnim organizacijama poslalo naputak da u što većem broju kandidiraju žene. Kažu da im je namjera poštovati žensku kvotu te da u ovom trenutku već imaju impresivan broj kandidatkinja za čelne lokalne funkcije, primjerice u Zadru, Splitu, Dubrovniku... >> Daniela Trbović: Vjerujem da ćemo pridonijeti ženskoj kvoti i boljoj zastupljenosti ženskih tema i dilema >> Ivona Čulo: Žene će prije izgubiti posao i teže ga naći 