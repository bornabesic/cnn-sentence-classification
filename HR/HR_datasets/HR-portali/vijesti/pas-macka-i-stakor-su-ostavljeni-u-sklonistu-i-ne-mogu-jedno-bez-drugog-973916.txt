Foto: OAHS KAD biste psa, mačku i štakora ostavili same u istoj prostoriji, vjerojatno biste očekivali pravi kaos. No vjerovali ili ne, u SAD-u postoji baš takav trio koji je doslovno nerazdvojiv. Pas Sasha, mačak Jack i štakor Tweaks žive u skloništu "Oshkosh Area Humane Society" nakon što ih je vlasnik tu ostavio početkom ožujka. Njihova obitelj se morala preseliti u manji stan, pa nisu mogli zadržati životinje. Mnogima zapravo nije jasno zbog čega netko napušta svoje ljubimce, no zaboravljaju činjenicu da ljudi ponekad nemaju izbora i da ne dozvoljavaju svi vlasnici životinje u svom stanu kad ga iznajmljuju. Kad su pas, mačak i štakor tek stigli u sklonište, morali su kod veterinara na pregled. Prvi na redu bio je mačak Jack. Čim su ga odvojili od njegovih prijatelja, ponašanje mu se promijenilo. Odmah je postao nervozan, uplašen i počeo je režati. Tad su veterinari pustili unutra i psa Sashu, a Jack se odmah smirio. Kad su vidjeli koliko im je bitno prisustvo njihovih prijatelja, veterinari i volonteri iz skloništa su znali da ih moraju držati skupa. Naravno, nisu zaboravili ni štakora Tweaksa. Čim su ga pustili u sobu, maleni Tweaks je dotrčao do psa koji ga je počeo lizati. Da su stvarno nerazdvojni, dokazuje i događaj kada su išli spavati. Mačak Jack je već bio u dubokom snu, a Tweaks se ušuljao do njega pa mu se uvukao ispod šape. Prijatelji su zagrljeni nastavili spavati, a svi u skloništu su bili oduševljeni ovom nevjerojatnom pričom o prijateljstvu. Njihova priča ima sretan kraj jer ih je sve zajedno udomila žena koja je u sklonište došla s djetetom. Kad su nazvali sklonište rekli su da bi htjeli mačku i psa. Ljudi iz skloništa su im ispričali nevjerojatnu priču o Sashi, Jacku i Tweaksu te objasnili njihovu situaciju. Žena nije bila sigurna želi li štakora, no kad su ona i kći došle u sklonište i upoznale ga, bile su oduševljene te su pristale udomiti i njega.