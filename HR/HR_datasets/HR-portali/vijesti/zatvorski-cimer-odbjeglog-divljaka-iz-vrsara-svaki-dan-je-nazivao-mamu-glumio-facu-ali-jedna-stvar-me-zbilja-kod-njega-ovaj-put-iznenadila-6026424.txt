Istarska policija i dalje je na nogama. Danijel Brnos koji je u nedjelju oko 14 sati kod recepcije hotela Pineta u Vrsaru hicima iz vatrenog oružja ranio bivšu djevojku, 19-godišnju Martinu Terlević iz Seline kraj Svetog Lovreča, i njenog kolegu, 23-godišnjeg Roberta Cuccurina iz Bala – još je u bijegu. Ozlijeđeni su pod 24-satnom zaštitom policije. Naime, dvoje policajaca s dugim cijevima stoje pred njihovom bolničkom sobom, a cijela bolnica i odjel na kojem je smješteno dvoje ranjenih pod pojačanom je prismotrom policajaca. U redakciju Novog lista javio se muškarac  koji je svojevremeno služio zatvorsku kaznu u vrijeme kada je i Brnos bio iza rešetaka. Kazao je da je Brnos uvijek bio željan medijske pažnje. – U zatvoru nam je stalno 'prodavao' neke priče da bi si davao na pažnji i pravio se da je 'netko'. No, svakodnevno je nazivao mamu i slao pisma novinarima. Napričao nam je brdo gluposti, ali iznenadio sam se kada sam pročitao da se ovoga puta nije libio ni vatrenog oružja – kazao je bivši zatvorski cimer Danijela Brnosa.