Predsjednik  SDP-a Davor Bernardić komentirajući u ponedjeljak u Varaždinu aktualnu političku situaciju, ustvrdio je kako je 'ova Vlada bez morala, u interesu krupnog kapitala i obrani kriminala', a da je SDP spreman u svakom trenutku hrvatskim građanima vratiti stabilnost i povjerenje. Spremni smo vratiti ono što im je nedostajalo godinu i pol dana u ovom kaosu koji su im priredili HDZ i Most štiteći interese banaka, krupnog kapitala i dovodeći hrvatske građane u ovu lošu i nezavidnu situaciju, rekao je Bernardić u Varaždinu, gdje je bio na  proslavi Međunarodnog praznika rada, 1. svibnja.  Predsjednik SDP-a dodao je da ovaj tjedan, kada se u Hrvatskom saboru očekuje rasprave o povjerenju ministru financija Zdravku Mariću, ali i predsjedniku Sabora Boži Petrovu, očekuje da oporba zajedno kaže - ne sukobu interesa, kriminalu .  „Očekujem da zajedno kažemo - da za stabilnost i povjerenje i ono što hrvatski građani zaslužuju imati, a to je jednaka šansa za sve“, rekao je. Dodao je da SDP neće pomagati HDZ-u koji je, kako tvrdi, najodgovorniji za ovu situaciju u Hrvatskoj. Po Bernardićevu mišljenju predsjednik Vlade Andrej Plenković izazvao je političku nestabilnost. „Njegov zadatak je, kao odgovornog političara, da što prije pokaže ima li većinu i da stane iza onog što je rekao. Ako ne, da Hrvatsku oslobodi ovog cirkusa u koji nas je drugi put doveo HDZ štiteći sukob interesa, pojedinačne interesne lobije i kriminal. Očekujem da u srijedu svi oni koji su najavili da su protiv sukoba interesa, kriminala i ovog što se događalo, daju svoj doprinos tome“, rekao je predsjednik SDP-a. Bernardić: Politička nestabilnost može se preliti na ekonomsku nestabilnost i ugroziti krhak gospodarski rast Ponovio je da SDP neće surađivati s onima koji su Hrvatsku doveli u krizu za što, Bernardić najodgovornijim smatra HDZ, a Most suodgovornim. „Najgore je što se cijela kriza, politička nestabilnost, može preliti na opću ekonomsku nestabilnost i ugroziti ovaj krhak gospodarski rast. Hrvatska, nažalost, već godinu i pol dana nema Vladu. Svaki dan ove Vlade je izgubljen dan za Hrvatsku. Ovo je Vlada bez morala, u interesu krupnog kapitala i obrani kriminala“, ponovio je Bernardić svoje stavove. Predsjednik SDP-a je u društvu stranačkog kandidata za gradonačelnika Varaždina. Alena Kišića, i kandidatkinje za zamjenicu varaždinskog župana Barbare Antolić-Vuopra, okupljenima na izletištu Drava, gdje je SDP po 28. put organizirao proslavu Međunarodnog praznika rada, čestitao praznik, poručivši da su SDP-ovi kandidati vrijedni ljudi koji će nastaviti borbu za svakog čovjeka, a ne samo za neke. SDP-ovi kandidati zastupaju prava svih ljudi u Hrvatskoj, a ne samo nekih, zalažu se za prava radnika, a ne za interese krupnog kapitala i interese za koje se zalažu vladajući, odnosno HDZ, rekao je predsjednik SDP-a.   