Jedan bježi, vikao je kolegama pravosudni policajac koji je 30. srpnja 2016. godine oko 7.30 sati zamijetio istražnog zatvorenika Iliju V. kako bježi preko zida Zatvorske bolnice u Svetošimunskoj ulici u Zagrebu. Nakon što je Ilija doskočio sa zida visokog tri metra, drugi pravosudni policajac koji je bio s vanjske strane i čuo povik, dvaput je viknuo "Stoj, pucat ću!", nakon čega je ispalio jedan metak u zrak. Ilija V. tad je legao trbuhom na tlo i nije se uspio domoći drugog zida visokog oko dva metra iza kojega ga je čekala sloboda.  U tom pokušaju bijega pomogao mu je Goran S. (35) iz Rijeke, koji je s Ilijom šetao dvorištem zatvorske bolnice. Optužnica ga tereti da je prvo okrenuo leđa u zid šetnice nakon čega je spojio ruke kako bi napravio tzv. "ljestve" na koje je Ilija stao. Goran ga je spojenim rukama podigao, nakon čega je Ilija stao na njegovo rame, popeo se na zaštitni zid šetališta visok 3,8 metara i preskočio ga. Kazneno djelo za koje terete Gorana je omogućavanja bijega osobi kojoj je oduzeta sloboda te mu prijeti kazna zatvora do tri godine. Goran, kojega su na raspravu kod suca Općinskog kaznenog suda u Zagrebu Darija Lokasa doveli iz Lepoglave, tvrdi da je nevin. - Nisam spreman iznijeti obranu. Sve što sam pripremio od dokumenata, ostalo mi je u zatvoru u Lepoglavi, a mene su sada na sud doveli iz zatvorske bolnice. Imao sam tri epileptična napadaja u proteklih par tjedana. Potreban mi je glavni svjedok Ilija, o kojem ne znam ništa osim kako se zove. Bez njega svoju obranu neću iznijeti. U ono vrijeme nisam bio pri sebi i nisam znao tko je sve bio u šetnji - govorio je Goran. Sudac mu je objasnio da će postupak biti okončan ako do Ilije ne uspiju doći s obzirom na to da o njemu nemaju nikakvih konkretnih podataka. To se Goranu nije svidjelo pa je negodovao.