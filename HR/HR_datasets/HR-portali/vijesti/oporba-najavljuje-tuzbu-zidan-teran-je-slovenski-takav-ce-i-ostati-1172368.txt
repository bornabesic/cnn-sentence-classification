Slovenska oporba kritizirala je u petak u parlamentu ministra poljoprivrede Dejana Židana zbog "poraza" s Hrvatskom u sporu oko vina teran, dok je on odlučno izjavio da teran ostaje slovensko vino i ponovo najavio tužbu protiv Europske komisije koja je donijela delegirani akt kojim se dopušta prodaja hrvatskog terana pod nazivom "Hrvatska Istra - teran". "Teran je slovensko vino, a tako će i ostati", kazao je Židan na parlamentarnom odboru za poljoprivredu, na kojemu je opozicija tražila njegovu odgovornost jer je niz godina jamčio da s Hrvatskom oko tog vina nije moguć kompromis i da je Europska komisija na strani Slovenije. "Iznenadila nas je odluka Europske komisije da se Hrvatskoj odobri proizvodnja i prodaja njihovog terana. Doznali smo da je delegirani akt kojim se Hrvatima dopušta izuzetak od slovenske zaštite kraškog terana tik pred objavom. Čini se da nas Hrvati pobjeđuju na svim frontama, osim možda u rukometu", kazao je predsjednik odbora za poljoprivredu Tomaž Lisec, inače član Slovenske demokratske stranke (SDS) bivšeg premijera Janeza Janše, dodavši da traže Židanovu političku odgovornost za fijasko oko terana. Židan je kazao da su njegovi postupci oko zaštite terana bili pravilni i pravovremeni, ali da je Europska komisija s Hrvatskom prije njena ulaska u EU 2009. godine sklopila "nepošteni" dogovor da ne ističe pitanje terana u pregovorima o članstvu i da će se stvar kasnije riješiti na tehničkoj razini. Židan je rekao da i dalje namjerava podići tužbu protiv Europske komisije jer je dopuštenje Hrvatskoj da proizvodi i prodaje teran suprotno slovenskoj zaštiti njenog terana i europskoj pravnoj stečevini, dok su ga oporbeni zastupnici pitali koliko će ta tužba koštati i zašto ne prizna da je postupao krivo i tako izgubio u prijeporu s istarskim vinarima. Židana su uzeli u zaštitu članovi odbora iz vladajuće koalicije premijera Mire Cerara, kazavši da je on postupao legalistički i u dobroj vjeri. Vjerujemo da su naša struka i ministar Židan osobno učinili sve da zaštite interese vinara sa slovenskog Krasa, kako bi teran ostao u vlasništvu Slovenije, rekli su predstavnici vladajućih stranaka, te optužili opoziciju da oko terana i Židanove odgovornosti neopravdano podižu tenzije jer su to već uključili u predstojeću predizbornu kampanju. Židan je potpredsjednik Cerarove vlade i predsjednik stranke Socijalnih demokrata (SD) koja prema zadnjim ispitivanjima ima s Janšinom strankom skoro jednake mogućnosti za osvajanje parlamentarne većine ako bi do izbora došlo ove godine, a ne sredinom iduće - kako je inače određeno i kad sadašnjoj vladi istječe četvorogodišnji mandat. Sjednica odbora o Židanovoj odgovornosti zbog "poraza" u vinskom sporu je u petak prekinuta, a njen nastavak s istom temom najavljen je za utorak idućeg tjedna. Oporba ne isključuje da će protiv Židana u parlamentu zbog kiksa oko terana pokrenuti i postupak interpelacije.