Predsjednik Mosta nezavisnih lista Božo Petrov rekao je u nedjelju da bi se u televizijskoj debati želio suočiti s predsjednicima HDZ-a i SDP-a Andrejem Plenkovićem i Zoranom Milanovićem, te najavio da će Nacionalno vijeće Mosta uskoro odlučiti hoće li on na prijevremenim izborima biti na listi za 1. izbornu jedinicu i suprostaviti se njima dvojici. "Trebali bi se u jednoj televizijskoj debati suočiti svi kandidati za predsjednika Vlade, ali HDZ-u i SDP-u odgovara da to budu samo gospodin Plenković i gospodin MIlanović jer oni bi htjeli da se zaboravi kako se upravljalo Hrvatskom u zadnjih 20 godina. Vrlo rado bih sudjelovao u takvoj debati," rekao je Petrov u nedjelju u Sinju gdje je nazočio Sinjskoj alci. Rekao je da će Nacionalno vijeće Mosta uskoro definirati i objaviti hoće li se on kandidirati u 1. izbornoj jednici kako bi se suprotstavio Plenkoviću i Milanoviću.                                        Novinare je zanimalo na čemu Most temelji želju da on bude premijer. "Na temelju onoga što smo uradili zadnjih sedam mjeseci, na temelju truda, rada i volje koju smo spremni uložiti za građane Republike Hrvatske i na temelju toga što smo jedinini koji smo spremni napraviti promjene," odgovrio je. Ustvrdio je da Mostu kao "trećoj opciji" ne prijeti opasnost istaknuvši kako je jedino Most dokazao "što može napraviti i da stoji kao brana HDZ-u i SDP-u i njihovom načinu vođenja države zadnjih 20 godina." Kad je o koaliranju nakon izbora riječ, Petrov je rekao da je to velika muka za sve tri stranke. "Što se tiče HDZ-a, SDP-a i nas, ne zna se kome je veća muka; nama iz razloga što znamo kakvi su, a ukoliko želite preuzeti odgovornost onda morate ići u izvršnu vlast i pokušati mijenjati stvari. S druge strane, njima je jednako muka jer znaju da mi ne pristajemo na pogodbe i kompromise," rekao je. "Mogu obećati da neće vladati ni HDZ ni SDP, a ukoliko oni budu htjeli vladati kao u zadnjih 20 godina to se neće dogoditi jer mi to nećemo dozvoliti," kazao je.                                          Zanijekao je da je Most "ipak bliži HDZ-u." "Ne vidim po čemu smo to mi bliži HDZ-u. Ukoliko je moj svjetonazor određene vrste, ja ne vjerujem da je takav svjetonazor kompletnog HDZ-a," rekao je. U vezi s medijskim nagađanjima o velikoj koalciji HDZ i SDP-a Petrov je: "Takvu konstataciju nisu opovrgnuli ni Plenković ni Milanović, a to dovoljno govori." Zamoljen za komentar najnovije ankete po kojoj je on tek na četvrtom mjestu kao kandidat za predsjednika Vlade, iza Zorana MIlanovića, Andreja Plenkovića i Milana Bandića, Petrov je istaknuo kako takvu medijsku predodžbu  "stvaraju stranačke mašinerije" HDZ-a i SDP-a.  "S druge strane trebalo bi vidjeti koliko je tko popularan, koliko ja znam gospodin MIlanović i nije baš popularan, a gospodina Plenkovića baš puno ljudi i ne poznaje," dodao je Petrov. >> Pupovac: Očekujemo tri svoja predstavnika u Hrvatskom saboru, kao i proteklih godina 