Taman kad je istaknuo kandidaturu za njemačkog kancelara i kad je u anketama znatno digao rejting svoje stranke SPD i izjednačio se s kancelarkom Angelom Merkel u odgovoru ispitanika na pitanje koga bi željeli vidjeti na mjestu kancelara, bivši predsjednik Europskog parlamenta Martin Schulz suočen je s mogućom istragom u Europskom parlamentu zbog neodgovornog trošenja novca europskih poreznih obveznika na putovanja privatnim zrakoplovom i na uhljebljivanje svojih suradnika. Pogodovao Markusu Engelsu Predsjednica EP-ova odbora za nadzor proračuna Ingeborg Grässle tvrdi da je Schulz kao predsjednik EP-a stvorio “staljinistički sustav kronizma” (pojam koji podrazumijeva davanje poslova preko veze prijateljima). – Schulz je besramno razvlačio propise sukladno svojim političkim ambicijama. Pobrinut ću se da ova otkrića budu detaljno istražena – izjavila je Grässle nakon što su novinari njemačkog tjednika Der Spiegel i britanskog lista Sunday Times otkrili detalje Schulzove rastrošnosti na dužnosti predsjednika EP-a. Osim plaće koja je, s raznim dodacima, godišnje dosezala iznos od 340.000 eura, Schulz je redovito koristio privatni zrakoplov, čiji najam košta 20.000 eura na sat. Unajmljivao je mlažnjak ne samo kako bi putovao između Bruxellesa i Strasbourga, dvaju sjedišta EP-a između kojih je mogao putovati i redovnim zrakoplovnim linijama ili brzim vlakom, nego i kako bi posjećivao političke skupove europskih socijalista, svečanosti dodjele raznih nagrada ili panel-diskusije na koje je bio pozivan. Jednom prilikom, otkriva Sunday Times, putovao je između talijanske Firence i njemačkog Berlina preko Malte i španjolske Valencije. “Jedno priča, drugo radi” Prema istim izvorima, zapošljavao je svoje stranačke suradnike na pozicijama u EP-u, ponekad navodno i zaobilazeći ili izigravajući propise. Jedan njegov asistent, Markus Engels, radio je u predstavništvu EP-a u Berlinu iako je bio prijavljen kao da radi u Bruxellesu, što mu je omogućilo dodatak od 16 posto na mjesečnu plaću, plus 16.000 eura godišnje za putovanja, pišu Sunday Times i Der Spiegel. – Smjelost kojom je Schulz postavljao na ključne pozicije svoje polukompetentne stranačke drugove štetna je za porezne obveznike. To je jednostavno nepotizam. Radio je sve ono zbog čega inače kritiziramo lidere afričkih država – rekla je Ingeborg Grässle, inače CDU-ova europarlamentarka, što možda govori da je njezin interes da pokrene istragu protiv Schulza motiviran ne samo brigom za proračunski nadzor nego i nadom da istraga može zaustaviti Schulzov rast popularnosti u anketama uoči parlamentarnih izbora u Njemačkoj. Prema anketi objavljenoj u nedjeljnom Bildu, CDU/CSU kancelarke Angele Merkel osvojili bi na izborima 33 posto, a SPD Martina Schulza 32 posto. Po osobnoj popularnosti, Schulz je skočio na 50 posto, zasjenivši Merkel koja je na 37 posto. Tajna Schulzova uspjeha u dizanju rejtinga je u tome što mobilizira birače koji nisu glasali na prethodnim izborima: svaki peti ispitanih koji se izjašnjava za SPD kaže da na izborima 2013. nije glasao, ali da sada planira. >> Novo razdoblje Njemačke 