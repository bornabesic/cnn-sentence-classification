Nakon provedene istrage pred Županijskim sudom u Zagrebu USKOK je u ponedjeljak podnio optužnicu protiv Božidara Kalmete zbog počinjenja kaznenog djela zlouporabe položaja i ovlasti. Priopćenje Državnog odvjetništva prenosimo u cijelosti:  "Optužnicom se okrivljeniku stavlja na teret da je, tijekom 2007. i 2008. godine, u Zagrebu, koristeći se položajem ministra u Ministarstvu mora, prometa i infrastrukture, s odgovornom osobom trgovačkog društva Fimi Media dogovorio produkciju filma "Prometna renesansa Hrvatske", time da se realizacija navedenog podvede pod izuzećem od postupka javne nabave, znajući da nema potrebe za naručivanje i plaćanje tog filma sredstvima Ministarstva. Sukladno dogovoru, trgovačko društvo za produkciju filma 21. travnja 2008. Ministarstvu ispostavilo je račun od 612.159,40 kuna, koji račun Ministarstvo nije moglo platiti jer nije raspolagalo nikakvom dokumentacijom iz koje bi proizlazila financijska obveza Ministarstva i osnovanost predmetnog računa.  Potom je okrivljenik s odgovornom osobom društva Fimi Media  dogovorio sačinjavanje potrebne dokumentacije za plaćanje ispostavljenog računa, nakon čega je društvo Fimi Media sačinilo ponudu na kojoj se kao datum izrade navodi 15. veljače 2008. i Ugovor o poslovnoj suradnji na području tržišnog komuniciranja u kojem se kao datum zaključivanja navodi 12. ožujka 2008., koji je uime Ministarstva potpisao okrivljenik. Na temelju tako izrađene dokumentacije 8. rujna 2008. izvršeno je plaćanje navedenog računa, čime je okrivljenik Ministarstvo mora, prometa i infrastrukture oštetio za 612.159,40 kuna", stoji u priopćenju. >> Butković: Božidar Kalmeta ne treba napustiti HDZ