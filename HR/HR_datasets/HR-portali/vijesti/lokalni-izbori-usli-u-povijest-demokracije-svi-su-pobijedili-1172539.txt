SUBOTA, 20.5. Luda prvenstvena subota u Hrvatskoj. Političari šute, Željkine brigade marširaju. Hod za život. Tisuće ljudi mašu prolaznicima, pjevaju, pušu balone i smiju se. Kontra njih izišle neke cure, Sanja Sarnavka i jedna žena, koja je nešto kupila u Nami, pa joj se prohtjelo pridružiti kontra prosvjednicima. Policija ih je unijela u maricu, one nasmiješene. Selfije udaraju i jedni i drugi. Policajci ljubazni, demonstranti još ljubazniji. Ajde, neka je jedan derbi prošao bez vrijeđanja i razbijenih glava. NEDJELJA, 21.5. Evo ih lokalni izbori. Upisuju se u povijest demokracije, jer su na njima pobijedili svi. Novinari po stožerima guraju kruške pred političarske njuške, a ovi sretni i zadovoljni. Svi tvrde da su pobijedili. U Zagrebu živozidni Ivan Lovrinović dobio 2%, ali eno ga, proglasio pobjedu. U redu, samo na društvenim mrežama, ali i to je nešto. To mu ga dođe kao umjetnički dojam. Ipak, najjači je Bero. I on proglasio pobjedu, iako je dobio u tri županije. Kaže da mu je stranka spremna preuzeti odgovornost. Odmori se Bero, zaslužio si... PONEDJELJAK, 22.5. Još su izbori tema. Svi se rugaju Splićanima, jer Kerum hrli u drugi krug. Navodno, nije dovoljno urban ni on, ni njegovi glasači. Ma nemojte! A u Varaždinu u prvom krugu pobijedio Čehok, koji je pod sumnjom za korupciju bio u pritvoru. Urbani rasisti ne prozivaju Varaždince, strelice su okrenute samo prema Kerumovim glasačima. Naravno, na meti su i Bandićevi. Analiziraju se zagrebački kvartovi u kojima je pobijedio. Kao, pobjedjuje samo u predgrađima. Još će ispasti da pobjeđuje samo tamo gdje nema fontana. UTORAK, 23.5. Stvarno će Gazdi uzeti sve! Odoše na bubanj i jahta i helihopter, još će na kraju uzeti Ivi i Severini i one luftiće u obliku flaminga i labuda na kojima su đipale po Jadranu. A čovjek je sve ostavio, kako je rekao, Hrvatskoj. Uvijek su mu svi bili važniji od njega. To dokazuje aneks ugovora koji je za sina i sebe potpisao tek u sučevoj nadoknadi, 10 dana prije dolaska Povjerenika Ante i u kojem je voljenu kompaniju obvezao da mu plaća Čedu Prodanovića, ako dušmani krenu mučki. I sada mu je Ante to ukinuo. Baš si Ante bezobrazan! SRIJEDA, 24.5. U sklopu akcije Ništa nas ne smije iznenaditi general Glasnović, pokazao je zavidnu spretnost, spremnost i borbenu gotovost. Mnogo je udbaško srce zadrhtalo kada je na facebooku vidjelo generala i njegovih nekoliko jurišnih pušaka. Naravno, odmah se postavilo pitanje zašto se saborski zastupnik slika s puškama koje po zakonu ne smije posjedovati. “Mene su snimili s nekakvim oružjem i to je sad problem, a po Zagrebu šetaju šefovi Udbe i Ozne,” prezrivo je otpuhnuo general. Otpust do daljnjeg! ČETVRTAK, 25.5. Rijetko čovjek osjeti ponos kakav smo mi osjetili gledajući predsjednicu jedine nam i vječne Domovine na summitu NATO-a u Bruxellesu kako osvaja čuku po čuku i na kraju dolazi tik uz predsjednika Slobodnog svijeta, Donalda Trumpa. Pobjedu dame u crvenom, uveličalo je poniženje crnogorskog premijera Duška Markovića, koji se našao na putu slovenskom zetu, pa je dobio po ramenu i pokunjeno se povukao na pričuvni položaj. Ne znam zašto viču Jakove, izdrži! Donalde, izdrži! PETAK, 26.5. Par dana nakon posjete Stiera Moskvi, koji je proglašen velikim uspjehom, stiže simpatična vijest iz Sberbanka. Kažu kako uopće ne žele tužiti hrvatsku Vladu, zbog miješanja u njihov manji problem s povratkom oko milijarde eura, koliko su posudili Agrokoru. To je baš lijepo od njih. Još je ljepše što nude i rješenje. Kažu kako bi bilo baš super kada bi Vlada, kada se već umiješala, preuzela na sebe dugove Agrokora i vrati novac. Eto, tako jednostavno rješenje, a nitko ga se nije sjetio! Bravo, baćuška!