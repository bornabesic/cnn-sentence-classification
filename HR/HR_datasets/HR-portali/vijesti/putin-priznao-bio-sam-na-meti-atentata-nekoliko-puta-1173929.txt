Ruski predsjednik Vladimir Putin u intervjuu redatelju Oliveru Stoneu priznao je kako je bio meta atentata nekoliko puta. Otkriveno je to u najavi dokumentarnog filma "The Putin Interviews" koji će idući tjedan imati premijeru na američkoj televiziji CBS. Stone ga je upitao kako je čuo da je bio na meti atentata najmanje pet puta, ali ne kao Fidel Castro kojeg su planirali ubiti 50 puta. Putin je rekao kako je razgovarao s Castrom o tome. – On mi je rekao: Znaš li zašto sam još živ? Pitao sam ga zašto, a on je odgovorio: Zato što sam uvijek osobno rješavao pitanje moje sigurnosti – ispričao je Putin i dodao kako vjeruje svom osiguranju. – Znate li što kažu Rusi? Kome je suđeno da bude obješen, neće se ugušiti – dodao je. U intervjuu se dotaknuo i slučaja špijuniranja, odnosno američkog zviždača Edwarda Snowdena koji je u Rusiji dobio azil. – Snowden nije izdajica, on nije izdao interese svoje zemlje jer nije prenio informacije koje je imao niti jednoj drugoj državi – rekao je Putin. Za razliku od Donalda Trumpa koji je Snowdena nazvao izdajicom, Putin smatra kako on nije napravio ništa loše za svoju državu i svoj narod. – No, ako me pitate je li to što je učinio dobro ili pogrešno, smatram da je pogrešno – istaknuo je Putin.