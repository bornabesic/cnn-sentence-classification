U ugostiteljstvu je u prva četiri mjeseca ove godine iznos fiskaliziranih računa porastao 11,3 posto u odnosu na isto lanjsko razdoblje, na gotovo 4 milijarde kuna, dok je broj izdanih računa pao 1,2 posto, na 106,6 milijuna, doznaje se iz Porezne uprave. Riječ je o podacima iz sustava fiskalizacije koji se odnose na ugostiteljstvo, odnosno djelatnost pružanja smještaja te pripreme i usluživanja hrane, pri čemu iz Porezne uprave ističu da pad broja izdanih (fiskalnih) računa za prva četiri mjeseca ove godine navodi na zaključak da se sve više računa izdaje na jednom mjestu. Unatoč manjem broju izdanih računa, podaci iz sustava fiskalizacije pokazuju dvoznamenkasti rast iznosa fiskaliziranih računa ove godine u odnosu na prva četiri mjeseca prošle godine. To znači i porast prometa u ugostiteljstvu, a suprotno porukama iz ugostiteljskih krugova da taj promet pada zbog povećanja stope PDV-a za ugostiteljske usluge s 13 na 25 posto. Sustav fiskalizacije Porezne uprave trenutno je zapravo jedini službeni statistički pokazatelj kretanja prometa u ugostiteljskoj djelatnosti, s obzirom da Državni zavod za statistiku podatke o prometu u ugostiteljstvu ne prati od 2010.. Posljednji objavljeni podaci odnose se na privremene podatke u 2015., i to u sklopu osnovnih strukturno-poslovnih pokazatelja poduzeća za tu godinu. Iz Porezne uprave u vezi podataka iz sustava fiskalizacije ističu i da se prate prema sjedištu/prebivalištu poreznih obveznika, što znači, primjerice, da se, ako neki trgovački lanac ima poslovnice u cijeloj Hrvatskoj a ima sjedište u gradu Zagrebu, promet svih poslovnica u sustavu fiskalizacije evidentira u gradu Zagrebu, a ne županijama gdje je i ostvaren. "Praćenje prometa po pojedinim poslovnicama/županijama biti će omogućeno u sustavu fiskalizacije u drugoj polovici ove godine obzirom na nove zakonske odredbe", najavljuju iz Porezne uprave. Porasti iznosa fiskaliziranih računa i u segmentu smještaja i u segmentu usluživanja hrane i pića Porezna uprava dostavila je, pak, podatke za prva četiri mjeseca ove godine posebno za segment smještaja i posebno za pripremu i usluživanje hrane i pića. Po tim podacima, u segmentu smještaja ostvaren je iznos fiskaliziranih računa od 913,5 milijuna kuna, dok je fiskaliziranih računa bilo nešto više od 5,3 milijuna. Time su ostvareni porasti od 22,2 posto kod iznosa računa i od gotovo 11 posto s brojem računa u odnosu na prva četiri mjesece prošle godine. U segmentu djelatnosti pripreme i usluživanja hrane i pića ove je godine u četiri mjeseca iznos fiskaliziranih računa bio gotovo 3 milijarde kuna ili 8,3 posto veći nego u isto vrijeme 2016., uz gotovo 101,3 milijuna izdanih računa, što je 1,8 posto manje. U ugostiteljstvu 2016. ukupan iznos fiskaliziranih računa veći od 21,2 milijarde kuna. Osim za ovu godinu, iz Porezne uprave iznose podatke iz sustava fiskalizacije za djelatnost pružanja smještaja te pripremu i usluživanje hrane za prošlu godinu, po kojima je iznos fiskaliziranih računa bio ukupno veći od 21,2 milijarde kuna, uz 409,3 milijuna izdanih fiskaliziranih računa. Vezano uz strukturu tog prometa prošle godine u ugostiteljskoj djelatnosti, u segmentu smještaja iznos fiskaliziranih računa bio je gotovo 8 milijardi kuna, dok je izdanih fiskaliziranih računa bilo 35,4 milijuna. U segmentu pripreme te usluživanja hrane i pića izdanih fiskaliziranih računa bilo je lani ukupno gotovo 374 milijuna, dok je njihov iznos dosegnuo gotovo 13,4 milijarde kuna. 