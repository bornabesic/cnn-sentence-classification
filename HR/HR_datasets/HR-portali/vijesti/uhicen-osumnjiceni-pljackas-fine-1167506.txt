Zagrebačka policija uhitila je 30-godišnjaka kojega smatra odgovornim za pljačku Fine u Ulici grada Gospića krajem siječnja iz koje je ukradeno oko 70 tisuća kuna, doznaje se u policiji. Policija sumnja da je uhićeni 30-godišnjak 30. siječnja, oko 8.10 sati, maskiran ušao u poslovnicu Fine u Ulici grada Gospića, pištoljem zaprijetio zaštitaru i dvjema zaposlenicama te pobjegao s oko 70 tisuća kuna. "Nakon kriminalističkog istraživanja predan je pritvorskom nadzorniku, a nadležnom državnom odvjetništvu podnijeto je posebno izvješće", izvijestila je policija na svojoj internetskoj stranici. Prema prvim informacijama nakon zločina pljačku su izvela dvojica muškaraca. Jedan je, kako je tada i službeno potvrđeno, ispred Fine čekao na motociklu dok je drugi, nešto iza 8 sati, upao u poslovnicu i tamo napao i razoružao zaštitara koji ga je pokušavao spriječiti. Potom je uz prijetnju oružjem od djelatnica zatražio novac te je sa svojim pomagačem koji ga je čekao ispred Fine motociklom pobjegao s mjesta zločina. Zaštitaru koji je u pljački lakše ozlijeđen pomoć je pružena u KB Dubrava.