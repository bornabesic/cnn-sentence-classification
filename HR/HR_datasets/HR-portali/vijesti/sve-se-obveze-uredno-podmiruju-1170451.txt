Izvanredni povjerenik Agrokora Ante Ramljak danas boravi u Beogradu gdje se je  susreo s čelnicima Agrokorovih kompanija u Srbiji te predstavnicima u Vladi Srbije kako bi ih izvijestio o situaciji kompanije u Srbiji i poduzetim mjerama u Hrvatskoj. Imao je sastanke  s menadžmentom Mercatora Srbije, Frikoma, Dijamanta i Mg Mivele. Tijekom dana sastao se je i  s potpredsjednikom Vlade Srbije i ministrom turizma, trgovine i telekomunikacija Rasimom Ljajićem, ministrom poljoprivrede i zaštite životne sredine Branislavom Nadimovićem i predsjednikom Privredne komore Srbije Markom Ćadežom. Ramljak je priopćio da su kompanije u Srbiji platile sve obveze prema državi, da su plaće isplaćene i da se potraživanja dobavljača uredno isplaćuju. Obavijestio ih je i o daljnjem procesu restrukturiranja Agrokora u kojem je naglasak na stabilizaciji situacije i redovnom poslovanju, kao i zadržavanju radnih mjesta u Hrvatskoj i regiji.  Ministri Ljajić i Nedimović obavijestili su Ramljaka o aktivnostima Vlade Republike Srbije u cilju održavanja stabilnosti poslovanja Agrokorovih kompanija u Srbiji, očuvanja radnih mjesta i zaštite interesa dobavljača. Ramljak je istaknuo da se ide u pravcu normalizacije poslovanja Agrokorovih tvrtki u regiji te kako dobavljači u Srbiji i dalje mogu očekivati redovnu isplatu za isporučenu robu.