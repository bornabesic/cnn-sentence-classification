ZADAR - Zbog sumnje da je počinio kazneno djelo prijevare u gospodarskom poslovanju, zadarska policija kazneno je prijavila 64-godišnjeg Jagu Kozinu iz Zadra, odgovornu osobu u poduzeću Contus, zadarskom autoprijevozniku.   Njega se sumnjiči da je kao odgovorna osoba toga trgovačkog društva na temelju ugorova o zajmu od 58-godišnjeg R. B. posudio iznos od 730.000 kuna na rok od dva mjeseca, te da taj novac nije vratio u dogovorenom roku. Time je svojemu trgovačkom društvu Contus pribavio dobit od 730.000 kuna, te za isti iznos oštetio 58-godišnjaka.   Osim protiv Kozine kaznena je prijava podnesena i protiv njegova trgovačkog društva, također zbog prijevare u gospodarskom poslovanju.   Kriminalističkom obradom utvrđeno je i da je druga odgovorna osoba u tom poduzeću Tereza Kozina, 59-godišnja supruga Jage Kozine, u siječnju ove godine prijavila krađu registarskih pločica s jednog od njihovih autobusa i na temelju toga ishodovala nove registarske pločice i prometnu dozvolu, iako je znala da je pločice uzeo 58-godišnji R.B.   Protiv nje je također podnesena kaznena prijava zbog ovjerovljavanja neistinitog sadržaja.  Inače, Jago Kozina bivši je čelnik zadarske stranke Demokratski centar.   Protiv Jage Kozine pred Županijskim sudom u Zadru već 16 godina vodi sudski postupak u kojem mu se zajedno sa Veselkom Kurtom, bivšim direktorom autobusne prijevozničke tvrtke Croatia Zadar Line sudi zbog zlouporabe položaja i ovlasti te zloporabe ovlasti u gospodarskom poslovanju.  Neslužbeno doznajemo da je oštećeni u cijeloj priči Roko Brala, inače vlasnik benzinske crpke Brala Trade u Posedarju i hotela Lucija te vijećnik sa nezavisne liste Marka Brale iz Posedarja. Naime, Roko Brala Jagi Kozini je u prosincu 2007. godine posudio 730.000 kuna, no kako Kozina nije ispoštovao njihov dogovor i vratio mu novac u dogovorenom roku, revoltirani Brala skinuo je i uzeo tablice s jednog od Contusovih autobusa kako ne bi mogli njime voziti.     Iako je znala da je Brala taj koji im je uzeo tablice, Tereza Kozina policiji je prijavila da ih je ukrala nepoznata osoba pa je poduzeće nakon nekog vremena dobilo i nove tablice i novu prometnu dozvolu za autobus. Roko Brala sve je prijavio državnom odvjetništvu pa je policija nakon kriminalističke obrade kaznila supružnike Kozina.  (sf) 