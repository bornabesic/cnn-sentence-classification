Vodeći kandidat za republikansku predsjedničku nominaciju Donald Trump pozvao je na potpunu zabranu ulaska u zemlju muslimanima dok vlada ne shvati što se događa, prenosi Reuters.  - Nemamo izbora - rekao je Trump na predizbornom skupu u Južnoj Karolini, nakon što je dvoje radikaliziranih muslimana u Kaliforniji ubilo 14 ljudi. Trump je upozorio da bi se moglo dogoditi još napada u stilu 9. rujna ako se ne poduzmu stroge mjere. - Sve dok ne budemo mogli utvrditi i razumjeti ovaj problem i opasnu prijetnju koju on predstavlja, naša zemlja ne može biti žrtva strašnih napada ljudi koji vjeruju jedino u džihad i nemaju razuma ni poštovanja prema ljudskom životu - rekao je Trump. Na pitanje bi li ta mjera značila zabranu za imigrante ili šire, za studentske vize, turiste i druge koji putuju u SAD, Trumpova voditeljica kampanje Corey Lewandowski odgovorila je "za sve". Trumpove izjave izazvale su osude i kritike, uključujući i drugog republikanskog kandidata za predsjednika Jeba Busha, koji je na Twitteru rekao da Trumpovi prijedlozi nisu ozbiljni. Demokratska kandidatkinja Hillary Clinton također je osudila izjave, a bivši republikanski potpredsjednik Dick Cheney rekao je da se ta ideja "protivi svemu za što se zalažemo i u što vjerujemo". Bijela kuća odmah je reagirala na ovu izjavu nazvavši je "neameričkom" te pojasnivši da je ona suprotna svim američkim vrijednostima te također suprotna interesima nacionalne sigurnosti. Trumpov poziv osudili su i muslimani u Pakistanu i u Indoneziji koji kažu da je Trump rasist koji promovira nasilje. - To je tako apsurdna izjava da ne želim na nju čak ni reagirati - rekla je Asma Džahangir, jedna od najprominentnijih boraca za ljudska prava u Pakistanu.  - To je najgora vrsta rasizma pomiješana s neznanjem. Nadam se da se netko tko želi postati predsjednik SAD-a ne želi natjecati s pakistanskim mulom, neznalicom zločinačkog duha, koji osuđuje ljude zbog njihove vjere. Iako nismo razvijeni kao SAD, nikad nismo izabrali takve ljude da vladaju u Pakistanu. Tahir Ašrafi, čelnik vijeća ulema, najvećeg pakistanskog vijeća muslimanskih klerika, kaže da Trumpove riječi promoviraju nasilje. - Ako neki muslimanski vođa kaže da se vodi rat između kršćana i muslimana, mi ga osudimo. Stoga, zbog čega ne osuditi Amerikanca ako govori isto - upitao je. Glasnogovornik indonezijskog ministarstva vanjskih poslova Armanatha Nasir kazao je da njegova vlada neće komentirati predsjedničke kampanje u drugim zemljama, dodajući da je poznat stav Indonezije o terorizmu. - Kao zemlja s najvećom muslimanskom populacijom u svijetu, stav je Indonezije da islam uči miru i toleranciji - kazao je. - Teroristička djela nemaju nikakve veze s religijom, zemljom ili rasom. Din Syamsuddin, šef druge najveće muslimanske organizacije u Indoneziji, kaže da Trumpove riječi shvaća kao šalu. - Smiješno je da postoji osoba u modernoj, globaliziranoj eri koja je tako uskogrudna da bi nekima zabranila da uđu u Ameriku. >> Donald Trump na Twitteru opako zaratio sa slavnom ljepoticom: 'Ti odvratna, jeftina ženo!' >> Trump podržao Rusiju: 'Pogledajte što smo učinili u Iraku i Libiji, to je kaos'