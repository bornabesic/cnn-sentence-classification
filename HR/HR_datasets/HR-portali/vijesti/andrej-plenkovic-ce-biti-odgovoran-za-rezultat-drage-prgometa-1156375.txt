Drago Prgomet i službeno je kandidat HDZ-a za gradonačelnika Zagreba, potvrdio je sinoć Gradski odbor HDZ-a odluku šefa stranke Andreja Plenkovića. Jedini o Prgometu kao kandidatu nije glasao Zlatko Hasanbegović, potpredsjednik zagrebačkog HDZ-a. Indikativno je da na sjednici nije bilo Milijana Brkića, zamjenika predsjednika HDZ-a, navodno jer je bio na putu u Splitu. Milane, odmori se, zaslužio si – Što se tu ima glasati, pa Plenković je sam odlučio tko je kandidat. Zamislio sam se kad se glasalo, pa nisam digao ruku ni za ni protiv, niti sam bio suzdržan – rekao nam je sinoć Hasanbegović, koji takvu praksu primjenjuje i u Saboru kada mu nisu jasni ili kada se ne slaže s kriterijima po kojima HDZ donosi određene zakonske ili kadrovske odluke. Prgomet će ujedno biti i prvi na listi za Gradsku skupštinu, što je bio njegov uvjet da prihvati kandidaturu, a navodno je dogovor da drugi na listi bude Andrija Mikulić, šef zagrebačke organizacije, a da iduća tri mjesta na listi pripadnu HDZ-ovim potpredsjednicima Sabora – Milijanu Brkiću, Gordanu Jandrokoviću i Željku Reineru (to nije ujedno i redoslijed njihovih mjesta). Andrej Plenković, prepričavaju nam članovi GO-a, sinoć je predstavio Prgometa kao “sjajnog kandidata koji može zahvatiti i desni centar, ali i desnicu”. A Prgomet je u svom govoru, doznajemo, citirao blaženog Alojzija Stepinca, ali i rekao da će prema Bandiću ići s porukom “Milane, odmori se, zaslužio si”, referirajući se na tv seriju sličnog naziva. Prgomet je ugledni kirurg i povratnik u HDZ, ali nezadovoljnici u zagrebačkom HDZ-u već mu u neslužbenim razgovorima s novinarima zamjeraju što je u godinu dana promijenio tri stranke (iz HDZ-a otišao u Most, iz Mosta u svoju stranku Hrid, pa se vratio u HDZ), ali i famozni sastanak sa Zoranom Milanovićem nakon pretposljednjih parlamentarnih izbora, nakon kojeg je izbačen iz Mosta. – Teren je podijeljen zbog Prgometa, neki HDZ-ovci najavljuju da će podići dvije ručne na izborima – čulo se sinoć u u krugu nezadovoljnika. Te primjedbe treba uzeti s rezervom jer su u zagrebačkom HDZ-u, nezadovoljni Mikulićem, još jesenas priželjkivali Prgometa kao kandidata. Tada je on odbio kandidaturu jer mu nije udovoljeno u želji da istovremeno preuzme i zagrebačku organizaciju. A što se dogodilo u posljednjih 48 sati u HDZ-u? Potpuni obrat! Tek je preksinoć na sastanku u središnjici HDZ-a (oko 20 sati) odlučeno da će kandidat za zagrebačkog gradonačelnika biti Drago Prgomet. Tu su odluku u posljednji trenutak, nakon petomjesečnog otezanja, vrludanja i odbijenica raznih potencijalnih kandidata, donijeli Andrej Plenković, šef HDZ-a, i njegov najuži krug ljudi (a ne zagrebački HDZ). Do preksinoć se Prgomet kao izgledni kandidat uopće više nije spominjao. Obrat je dvostruk jer je Prgomet ipak pristao na kandidaturu, a Andrija Mikulić, šef zagrebačkog HDZ-a, sve do preksinoćnjeg sastanka bio je uvjeren da će upravo on biti kandidat. Neslužbene informacije iz zagrebačkog HDZ-a, o kojima su pisala tri dnevna lista uključujući i Večernji list, sve do jučer ujutro (samo je Hina preksinoć oko 23 sata objavila da Mikulić ipak neće biti kandidat) govorile su da su svi potencijalni kandidati odbili utrku za Zagreb (Milošević, I. Maletić, Reiner, Z. Marić, pa i Prgomet) te da je kandidatura spala na Mikulića. Prema jednom izvoru, prijedlog da Mikulić bude kandidat, a da Milijan Brkić bude prvi na listi za Skupštinu došao je iz kruga Andrije Mikulića predsjedniku HDZ-a Plenkoviću, uz poruku da je ta opcija prihvatljiva zagrebačkom HDZ-u. Plenković time nije bio oduševljen i u njegovu krugu kažu da kombinacija Mikulić – Brkić nije bila ozbiljna. Prgometa je, doznajem, počeo lomiti i nagovarati proteklih dana. Prgometov je uvjet bio da uz gradonačelničku kandidaturu mora preuzeti i listu za Skupštinu. Andrej Plenković na sastanak je prekinoć pozvao Mikulića, Prgometa i Brkića, glavnog tajnika G. Jandrokovića, Davora Božinovića, svog najbližeg suradnika, te Vladimira Šeksa. Što je obećano Prgometu? – Andrija, došlo je do promjene. Što misliš o tome da Prgomet bude kandidat? – navodno je Plenković upitao Mikulića. Šef zagrebačkog HDZ-a navodno mu je poručio da nema problema da to bude Prgomet ako je to Plenkovićeva odluka, ali da onda Plenković preuzima odgovornost za rezultat u Zagrebu. Postavlja se pitanje koja će biti motivacija Mikuliću i njegovim dečkima da na izborima potegnu za Prgometa. I što se dogodilo da je Prgomet, koji je mjesecima tvrdio da na izbore ne ide, ipak odlučio ući u igru? Neslužbeno se čuje da su ga nagovorili, ali pravo je pitanje što mu je zauzvrat obećano. Čuje se da je Prgomet opušten jer očekivanja u HDZ-u nisu velika. Pogotovo ne očekuju da postane gradonačelnik. Sve se snage usmjeravaju na osvajanje Skupštine. Pitanje je hoće li svi zagrebački HDZ-ovci zdušno povući. Na kraju – odgovornost će biti Plenkovićeva >> HDZ-ov Andrija Mikulić ne ide u utrku za gradonačelnika Zagreba >> Tko god osvoji Zagreb, neće vladati puni mandat jer će biti bez većine u Skupštini 