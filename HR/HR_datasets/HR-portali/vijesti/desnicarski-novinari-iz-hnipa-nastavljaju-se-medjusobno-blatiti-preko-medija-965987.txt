Foto: Hina VODSTVO udruge Hrvatski novinari i publicisti (HNiP) odbacilo je optužbe trojice bivših članova o nelegalnosti rada udruge, te ih prozvalo da šire neistine i pokušavaju nedemokratski preuzeti HNiP. To je očito odgovor na jučerašnje priopćenje u kojemu su Marko Ljubić, potpredsjednik HNiP-a, Jure Vujić, predsjednik Etičkog foruma HNiP-a i Marko Jurič, član tajništva HNiP-a žestoko napali članove HNiP-a, Katju Kušec, Hrvoja Juvančića i Ivana Hrstića. >> Raspada se desničarska novinarska paraudruga HNiP, članovi se svađaju i vrijeđaju u medijima  U današnjem odgovoru koje potpisuje predsjednica HNiP-a Katja Kušec odbacuju se optužbe za "teške neregularnosti" i nelegalno djelovanje, za što vodstvo HNiP-a optužuju Marko Ljubić, Jure Vujić i Marko Jurič, bivši članovi tajništva udruge.  HNiP se ograđuje od medijskih istupa trojice opozvanih članova HNiP-a, za koje kaže da istupaju isključivo u svoje ime. Ujedno ih se proziva za pokušaj nelegitimnog i nedemokratskog preuzimanja udruge, pokušaju uzurpacije naziva HNiP-a i krivotvorenje stavova velike većine redovitog članstva.   Predsjednica HNiP-a ističe da udruga djeluje potpuno u skladu s hrvatskim zakonima, pa ne postoje nikakvi prekršaji ni u jednom dijelu javnog djelovanja ili financijskog poslovanja.   Kušec tvrdi da je za opoziv trojice bivših članova bilo "čak 91 posto od velikog broja članova koji su pristupili glasovanju", te da su svi redoviti članovi HNiP-a bili pozvani glasovati pod jednakim uvjetima.  Opozvanom trojcu HNiP želi puno sreće u daljnjem profesionalnom radu i političko - društvenom djelovanju, ali ne dopušta da se to provodi preko leđa i protivno demokratski izraženoj volji većine članova udruge, navodi se u priopćenju.