Politička drama koja se odvija u Zagrebu u znaku neizvjesnosti hoće li zagrebački HDZ-ovci zaista srušiti gradski proračun 20. prosinca i time izbaciti Milana Bandića iz gradonačelničke fotelje prije lokalnih izbora, dodatno je mistificirana tvrdnjama iz vrha HDZ-a da je riječ o solo akciji zagrebačkog HDZ-a. Štoviše, u zagrebačkom HDZ-u istaknuti članovi tvrde da je riječ o samostalnoj političkoj izvedbi Andrije Mikulića, šefa gradskog HDZ-a, i da zagrebački HDZ o tome da će se ići u rušenje Milana Bandića prije lokalnih izbora ni na jednom stranačkom sastanku nije raspravljao, a kamoli donio odluku. Većina sugovornika iz zagrebačkog HDZ-a zbunjena je i nije im jasna politička igra Andrije Mikulića. Većina gradskih HDZ-ovaca s kojima smo razgovarali smatra da Mikulić nije kandidat koji HDZ-u u Zagrebu može donijeti iole kvalitetan rezultat, a kamoli pobjedu. U tom kontekstu čudi Mikulićev potez kojim bi se Bandiću uoči lokalnih izbora trebala oslabiti pozicija, budući da na izbore ne bi išao s gradonačelničke pozicije, jer ako HDZ nema jakog kandidata, onda to znači da rušenje Bandića ide samo u korist dvjema protukandidatkinjama – HNS-ovoj Anki Mrak Taritaš i “neovisnoj” Sandri Švaljek. Sljedeća su pitanja ima li HDZ neki skriveni adut, još nepoznatog ali kvalitetnog kandidata (zbog kojeg se kreće u operaciju detronizacije Bandića), je li se HDZ pomirio s tim da nema čovjeka za Zagreb, odnosno je li ima namjera u konačnici podržati Sandru Švaljek (što je nedavno Darinko Kosor, šef HSLS-a, nudio Andreju Plenkoviću, ali je on to navodno odbio), ili su zaista Andriji Mikuliću prepustili da sam vodi operacije u Zagrebu pa će nakon izbora (doživi li fijasko) pomesti i njega i cijeli gradski HDZ? U vrhu HDZ-a ni jučer nisu dali odgovor na pitanje tko će biti HDZ-ov kandidat za Zagreb. – O tome ćemo odlučivati u idućim tjednima, o zagrebačkom kandidatu još se nije razgovaralo – rekao nam je izvor iz vrha HDZ-a. Iz toga se može samo zaključiti da su očito otvorene sve opcije. Taj izvor smatra da se namjerno stvorio kaos i da razne stranačke i izvanstranačke interesne skupine imaju motiva stvarati kaotičnu atmosferu. Naš sugovornik smatra da je ova situacija promašena, kao i Mikulićev nedavni intervju u kojem je zatražio promjenu imena Trga maršala Tita. Mikulić je nedavno bio kod Plenkovića na razgovoru i od njega nije dobio ni podršku ni odbijenicu za kandidaturu pa se stječe se dojam da šef HDZ-a ili oteže ili pere ruke od Zagreba. Međutim, promašena je i taktika vrha HDZ-a prema kojoj su političke odluke prepustili gradskom HDZ-u. Zagreb je ipak prevažno političko pitanje. Sruše li HDZ-ovci zaista gradski proračun, bit će zanimljivo vidjeti tko će biti Vladin izbor za povjerenika koji će do izbora voditi Zagreb jer prema određenim tumačenjima povjerenik može biti i kandidat za gradonačelnika premda bi to bio, makar, moralni sukob interesa.  >> Etlinger: Zašto privatne interese stavljate ispred Zagrepčana? Bandić: Vi biste meni trebali pljeskati Andrija Mikulić šef je zagrebačkog HDZ-a, ali ne kotira kao kvalitetan kandidat. Budući da je šef lokalne organizacije, mora se držati kao kandidat. Kao najozbiljniji kandidat figurirao je Drago Prgomet, povratnik u HDZ, ali njegov uvjet bio je da preuzme i gradski HDZ, što se nije dogodilo. U medijima se pojavilo ime Brune Esih kao kandidatkinje koju na kandidaturu nagovara HDZ-ova desnica. Ona se o tome još nije izjasnila. 