Screenshot: Gazda AL JAZEERA BALKANS otkupila je prava za emitiranje dokumentarnog filma "Gazda – Ovo nije priča o Ivici Todoriću", čije je prikazivanje počelo danas u njihovom programu u 17.05. "Ivica Todorić je pobjednik procesa privatizacije i tranzicije na Balkanu. Njegova kompanija Agrokor je u 2015. prihodovala 6,7 milijardi eura i ima velika preduzeća od Vardara do Triglava. Ovo je film o receptu kako se postaje gazda", najavili su iz Al Jazeere.   "Kada smo radili Gazdu, nadali smo se prikazivanju filma u regiji. Kontaktirali smo sve televizije i Al Jazeera se svojom otvorenošću i pristupačnošću jednostavno pokazala kao najkvalitetniji partner s kojim je lako surađivati. Ostale TV kuće pokazale su inicijalni interes i brzo bi se povukle pred sveprisutnim koncernom. I dan danas hrvatska nacionalna javna televizija HRT ne pokazuje namjeru prikazivanja, unatoč javnom pritisku i javnom interesu. Drago nam je da će Al Jazeera kao regionalna televizija prva prikazati TV verziju filma - tema nikad nije bila aktualnija i gledatelji će brzo shvatiti zašto je ovaj film bitan za razumijevanje stanja u kojem danas živimo", kazao je pred premijeru filma redatelj filma Dario Juričan.