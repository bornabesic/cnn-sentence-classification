Glavni odbor SDP-a sastat će se u subotu u pripremi za predstojeće parlamentarne izbore, a među ostalom bi trebao odlučiti i o raspuštanju ogranaka stranke u Splitu, Grubišnom Polju, Poreču, Dugom Selu, Gračacu, Ražancu i Višnjanu. Postupak raspuštanja ogranaka pokrenulo je Predsjedništvo SDP-a u svibnju, što je u dijelu stranke i javnosti protumačeno kao obračun predsjednika SDP-a Zorana Milanovića s onima koji su na unutarstranačkim izborima stali iza njegova protukandidata Zlatka Komadine. Iz vrha SDP-a uzvratili su, međutim, kako se Predsjedništvo vodilo isključivo namjerom da što kvalitetnije stranku pripremi za izbore, a kad je riječ o splitskom ogranku, koji je do tada vodio gradonačelnik Ivo Baldasar, spominjale su se i "vrijednosno-svjetonazorske razlike i nepovratno narušeni međuljudski odnosi". Utvrdit će se i izborni program Predsjedništvo će odlučiti i o prijedlogu da se na izborne liste ne stavlja osobe koje su na dužnosti nespojivoj sa zastupničkom, a to su primorsko-goranski i zagorsko-krapinski župani Komadina i Željko Kolar te dvoje europarlamentaraca Biljana Borzan i Tonino Picula. U stranci je ranije postojala ideja da se Komadinu kandidira na listi u VIII. Izbornoj jedinici, i to na posljednjem mjestu, kako bi privukao dio birača koji bi mu dali preferencijalni glas, no od toga se odustalo nakon što je primorsko-goranski župan izjavio kako je spreman pomoći stranci na parlamentarnim izborima, ali samo kao prvi na izbornoj listi. Glavni odbor utvrdit će i izborni program stranke, čije se osnovne smjernice, kako kažu u SDP-u, mogu iščitati iz programa s kojim je koalicija Hrvatska raste izišla na izbore u studenom i odgovora koje je SDP poslao na pitanja Mosta u poslijeizbornim pregovorima o formiranju vlasti. Imenovanje izbornog stožera Na sjednici će se imenovati i izborni stožer, koji će voditi potpredsjednik stranke Ranko Ostojić, član Predsjedništva Siniša Hajdaš Dončić i glavni tajnik Igor Dragovan. Iako je jedan od prijedloga da se ovoga puta ne formiraju posebni stožeri po izbornim jedinicama, nego da se vođenje kampanje povjeri županijskim organizacijama, iz stranke se ovih dana čuje kako bi takva strategija mogla prouzročiti niz tehničkih problema na terenu, posebno u županijama čiji je teritorij podijeljen u tri ili četiri izborne jedinice, Splitsko-dalmatinskoj, Primorsko-goranskoj i Zagrebačkoj županiji te Gradu Zagrebu, koji zajedno imaju više od 1,5 milijuna stanovnika. Liste slične kao i na prošlim izborima O izbornim listama još neće biti govora, jer će se one slagati narednih tjedana, no u stranci kažu kako ne treba očekivati "tektonske poremećaje", odnosno kako će stranka na izbore s približno istim imenima kao i u studenom, a izuzetak su oni koji se više ne mogu kandidirati po zakonu, poput novih ustavnih sudaca Ingrid Antičević Marinović i Josipa Leke. Na dnevnom redu SDP-ovog Glavnog odbora naći će se i odluka  Predsjedništva stranke o raspuštanju tijela splitske organizacije SDP-a, a Glavni odbor može potvrditi ili nepotvrditi takvu odluku Predsjedništva SDP-a, rekli su za Hinu u sjedištu  splitskog  SDP-a. Predsjedništvo SDP-a je 7. svibnja ove godine  raspustilo tijela  Gradske organizacije SDP-a u Splitu i za povjernika je imenovalo kolegu Darka Parića, te je Glavnom odboru stranke predložilo  raspuštanje  gradske organizacije SDP-a u Splitu. Član Predsjedništva SDP-a i predsjednik županijskog splitsko-dalmatinskog  SDP-a Arsen Bauk je  tada izjavio kako su razlozi takve   odluke sranačkog predsjedništva  "vrijednosno-svjetonazorske razlike i nepovratno narušeni međuljudski odnosi unutar organizacije (splitskog SDP-a)." 