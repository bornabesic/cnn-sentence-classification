Mladi policajac iz Međimurja Dino Molnar, koji je upozoravao na korupciju u policijskim redovima, pronađen je mrtav prije gotovo četiri godine. Istraga državnog odvjetništva utvrdila je da je počinio samoubojstvo, no njegovi roditelji i prijatelji nikad nisu prihvatili taj zaključak jer su uvjereni da je Dino ubijen. Stoga se otac pokojnog policajca Josip Molnar obratio Europskom sudu za ljudska prava koji je prihvatio njegov zahtjev za zaštitu prava zbog neučinkovitosti hrvatskog pravosuđa u istrazi smrti njegova sina. Josip Molnar u svojoj žalbi Europskom sudu za ljudska prava napisao je da je njegov sin bio policijski službenik koji je upozorio svoje nadređene na nezakonite postupke i moguću korupciju u policiji. Mrtvo tijelo Dine Molnara pronađeno je, navodi u žalbi, 21. siječnja 2013. s prostrjelnom ranom na čelu, a istragu su proveli policijski službenici iz postaje kojoj je i Dino Molnar pripadao. Josip Molnar navodi i da obdukcija tijela njegova sina nikad nije napravljena te da je zaključeno da je počinio samoubojstvo. U svojoj žalbi Josip Molnar se poziva na članak 2. Konvencije o zaštiti ljudskih prava i temeljnih sloboda zbog neučinkovite istrage oko ubojstva njegova sina. Stoga je Europski sud za ljudska prava zatražio od Hrvatske da se očituje o tome je li u istrazi smrti Dine Molnara prekršen članak 2 Konvencije. Hrvatska ima rok do sredine siječnja da odgovori na ta pitanja. Zoran Novaković, odvjetnik koji zastupa Josipa Molnara, kaže da Europski sud za ljudska prava ne traži očitovanja na žalbe ako one nemaju osnove. Iako Josip Molnar želi da se pronađe počinitelj ili počinitelji ubojstva njegovog sina i da im se sudi, Europski sud, objašnjava Novaković, može samo utvrditi da je istraga bila neučinkovita i da se ocu isplati odšteta. Josip Molnar pak kaže da se nikad nije pomirio s time što nije učinjena obdukcija tijela njegovog pokojnog sina. U međuvremenu je umrla i majka Dine Molnara, koja je također bila uvjerena da njezin sin nije počinio samoubojstvo nego je ubijen. Rodbina i prijatelji pokojnog Dine Molnara još uvijek postavljaju ista pitanja u vezi s njegovom smrti. Tako podsjećaju da je uoči Božića 2012. godine, Dino Molnar prijavio mito, korupciju, mobing i omalovažavanje u policijskim postajama u kojima je radio – Ravnateljstvu policije, MUP-u, USKOK-u i tadašnjem ministru, Ranku Ostojiću. Ni mjesec dana nakon toga pronađen je prostrijeljena čela, četiri kilometra od civilizacije. Kažu da je Dino pronađen prostrijeljen na zadnjem sjedištu, glavom i leđima naslonjen na bočno staklo, dok je metak prošao kroz stražnje staklo. Navode da je zanimljivo i to da je metak izletio u donjem dijelu stakla što upućuje, s obzirom na njegovu visinu od 186 centimetara, da je morao biti u podređenom, sniženom položaju u trenutku kada mu je metak ispaljen u glavu. Kada su policijski službenici došli na mjesto zločina, razbili su to stražnje staklo. Dakle, razbili su najočitiji dokaz da bi mogli ući u automobil, kažu Dinini prijatelji. Tvrde i da je izvan automobila bilo tragova krvi i pitaju se odakle? U cijevi pištolja, navode, nije bilo tragova tkiva i opet postavljaju pitanja: Kako, ako je pištolj bio prislonjen na čelo, kako je to običaj kod samoubojstva? Zašto mu izlazna rana nije u ravnini s ulaznom, nego u donjem dijelu glave? Zašto je izlazna rana mala kao i ulazna, ako se radi o policijskome pištolju? .... nižu se pitanja roditelja i prijatelja pokojnog policajca. Pitali smo ponovno Županijsko državno odvjetništvo u Varaždinu oko istrage smrti Dine Molnara. Oni su nam odgovorili da su o tome dosad objavili dva priopćenja za javnost te da su u njima navedene sve informacije o odlukama o tom predmetu. Nisu nam odgovorili na pitanje zašto nije učinjena obdukcija tijela pokojnog policajca. No vrlo je zanimljiv i njihov odgovor na pitanje što su učinili glede predstavki koje je Dino Molnar pisao prije smrti o korupciji u policiji. U Županijskom državnom odvjetništvu odgovorili su nam da oni za to nisu nadležni s obzirom na to da osobe na koje se predstavka odnosi imaju status službene osobe. No, u priopćenju iz ožujka 2013. na koje su se pozvali u svom odgovoru o istrazi, to isto Županijsko odvjetništvo bilo je navelo sljedeće: Županijsko državno odvjetništvo u Varaždinu nastavlja s provođenjem izvida radi utvrđivanja svih relevantnih činjenica u odnosu na sadržaj predstavke tog policijskog službenika. >> DORH: Policajac Dino Molnar počinio je samoubojstvo