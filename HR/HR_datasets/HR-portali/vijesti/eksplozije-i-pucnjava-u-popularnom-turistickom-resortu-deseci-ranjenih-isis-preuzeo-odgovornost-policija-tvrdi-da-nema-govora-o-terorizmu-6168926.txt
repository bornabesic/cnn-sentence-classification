>>> NOVO 22:14 Filipinska policija izvijestila je kako vjeruje da u resort u Manili nisu upali teroristi povezani s Islamskom državom, već da je bila riječ o pokušaju pljačke jednog kasina. Većinu ozljeda gosti su zadobili u panici koja je nastala nakon pucnjave. Jedan od razbojnika navodno je ispalio rafal nakon čega je izbio požar na inventaru u kockarnici. U popularnom trgovačko-hotelskom kompleksu Resorts World Manila u glavnom gradu Filipina u petak oko 1:30 poslije ponoći po lokalnom vremenu (četvrtak kasno poslijepodne po hrvatskom vremenu) došlo je do nekoliko eksplozija nakon kojih se začula i pucnjava. Na mjesto događaja, u relativnoj blizini aerodroma u Manili, prema izvješćima lokalnih medija, odmah je dojurio veći broj pripadnika specijalne policije, a stigli su i vatrogasci. Kompanija SITE, koja se bavi monitoringom islamističkih objava na društvenim mrežama i internetu općenito, javlja da je Islamska država objavila kako su u kompleks upali njezini borci, no zasad nema potvrde da je tome uistinu tako. Erik De Castro / REUTERS   Neposredno nakon izbijanja kaosa, nastala je opća panika. Manila Times javlja da je najmanje 25 ranjenih, a zasad nepoznat broj ljudi je ostao zatočen unutar kompleksa. Neki od ozlijeđenih su navodno u bijegu skakali s drugog kata. Građanima je izdano upozorenje da se udalje s područja. Erik De Castro / REUTERS Evakuirani zaposlenici hotela Erik De Castro / REUTERS Evakuirani zaposlenici hotela   CNN u svojem izvješću podsjeća da se Filipini u posljednje vrijeme suočavaju s napadom islamističkih militanata, povezanih s Islamskom državom, koji su preuzeli kontrolu nad dijelom grada Marawija, na otoku Mindanau.   Resorts World Manila sastoji se od hotela, kasina, niza restorana i šoping centara i jako je popularan među Filipincima i turistima.