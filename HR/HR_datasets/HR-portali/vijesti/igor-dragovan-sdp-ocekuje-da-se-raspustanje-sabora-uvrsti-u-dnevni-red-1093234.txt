Glavni tajnik SDP-a Igor Dragovan izjavio je u subotu u Splitu da je Vladi s velikom većinom u Hrvatskome saboru izglasovano nepovjerenje, da je gotovo 90 zastupnika podnijelo zahtjev za raspuštanjem parlamenta te da, nakon provedenih konzultacija s predsjednikom Sabora Željkom Reinerom, očekuje da se na saborskoj sjednici u ponedjeljak na dnevni red uvrsti točka o raspuštanju parlamenta i da se izglasuje raspuštanje Sabora.  "Sve drugo bilo bi direktno usmjereno protiv interesa hrvatskih građana", rekao je Dragovan istaknuvši kako predsjednik parlamenta mora tu točku uvrstiti u dnevni red jer je dovoljno zastupnika to tražilo.  "Nakon što se točka uvrsti u dnevni red provest će se rasprava i na kraju donijeti odluka. Kao što vidite i dio vladajuće koalicije isto tako traži raspuštanje parlamenta. Ne želim vjerovati u mogućnost otezanja te točke s obzirom na to što je u petak na konzultacijama predsjednik Sabora rekao da će to napraviti na sjednici u ponedjeljak", odgovorio je glavni tajnik SDP-a na novinarska pitanja .  Dodao je, kako još jednom ponavlja, da bi sve drugo bilo protiv zahtjeva hrvatskih građana, a njih 75 posto traži prijevremene parlamentarne izbore jer je to, smatra, apsolutno jedini izlaz iz krize.  Na pitanje kada bi SDP htio da se održe prijevremeni parlamentarni izbori, Dragovan je odgovorio da je u ineteresu građana da izbori budu početkom rujna i dodao da je odluka direktno u rukama predsjednice. Osvrčući se na navijačke nerede na utakmici između Hrvatske i Češke u petak u Francuskoj, Dragovan je izjavio da se to dosta dugo ponavlja i da je bilo premalo volje da se to spriječi.  "Jednom mora postojati vrlo jasna i čvrsta politička volja da se izmijeni Zakon o sprječavanju nereda koji bi puno oštrije i rigoroznije regulirao takve ispade koji štete svima, a prije svega Hrvatskoj, njezinim građanima, Hrvatskoj nogometnoj reprezentaciji i ugledu zemlje", rekao je Dragovan. Istaknuo je da je Klub SDP- a pripremio i uputit će u saborsku proceduru izmjene zakona koje bi pomogle da se takve stvari više ne događaju.  "Svi vrlo dobro znaju tko dugo godina upravlja hrvatskim nogometom, pa je sigurno da oni snose određenu odgovornost, ali sada nije vrijeme za kritiziranje. Trebamo svi skupa pronaći rješenje da se to više ne događa", zaključio je Dragovan. 