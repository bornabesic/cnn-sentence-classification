Tri godine nakon što je Hrvatska, zbog pristupanja Europskoj uniji, uvela vizni režim s Turskom, što se dogodilo nakon gotovo 50 godina bezviznog režima koji je Hrvatska naslijedila još iz sporazuma Turske i SFRJ iz 1967., ponovno je na pomolu ukidanje viza između Turske i Hrvatske, ali ovaj put to vjerojatno neće proći bez teških političkih bitaka na cijelom kontinentu. EP i Vijeće EU odlučuju U sklopu sporazuma EU i Turske o zaustavljanju migrantskog vala, EU je obećao Turcima da će do ljeta ove godine ukinuti vize za turske državljane ispuni li Ankara uvjete. Zasad je ispunjeno samo 19 od ukupno 72 takva uvjeta, no Turci najavljuju da će ubrzo ispuniti sve uvjete, a Europska komisija najavljuje da će u tom slučaju dati pozitivnu preporuku. O tome će potom odlučivati Europski parlament i Vijeće EU, u kojem su predstavnici svih 28 država, među kojima su i zemlje poput Francuske koje se snažno protive otvaranju bezviznih vrata za 79 milijuna Turaka. Dobar dio javnosti u Francuskoj skeptičan je prema ideji da rijeku migranata koja dolazi iz muslimanskih zemalja treba zaustaviti sporazumom s Turskom kojim će se dopustiti još većem broju muslimana da dođu u Europu. Takav stav zvuči možda kao islamofobija, no danas je prisutan na političkim scenama gotovo svake od 28 država članica EU, pa i Njemačke. Komisija će 4. svibnja objaviti koliko je Turska ispunila uvjeta. – Neće biti vizne liberalizacije ako se ne ispune svi uvjeti – rekao je europski povjerenik za unutarnje poslove Dmitris Avramopoulos. No, ako Turska ispuni sve uvjete, teško da EU može odbiti ukidanje viza i istodobno tjerati Tursku na ispunjavanje svojih obveza iz sporazuma. Turska se obvezala zadržavati sirijske izbjeglice na svom teritoriju uključivanjem na tržište rada, a prihvatila je i primati natrag sve neregularne migrante koji prijeđu iz Turske u Grčku Egejskim morem. No, turski premijer Ahmet Davutoglu izjavio je ovih dana da, ne bude li EU ispunio svoj dio, Turska više neće ispunjavati svoj dio sporazuma. Diplomati nekih članica EU smišljaju načine kako zadovoljiti i turska očekivanja i svoju javnost, skeptičnu prema ukidanju viza. Jedna od ideja je da se ostavi mogućnost da se vize ponovo uvedu ako broj Turaka koji zloupotrebljavaju bezvizni režim bude prevelik. Neke zemlje strahuju da bi bezvizni režim s Turskom mogao povećati broj tražitelja azila s turskim državljanstvom, primjerice turskih Kurda koji žele pobjeći u Njemačku pred vojno-redarstvenim operacijama koje Ankara vodi na jugoistoku Turske. Direktor turske novinske agencije Anadolija, Mehmet Öztürk, smatra da ukidanje viza od strane EU za građane Turske ne znači da će Turci masovno odlaziti u zemlje EU. “Nismo na bazaru” – Istina je da će netko od Turaka otići u EU tražiti posao, ali to u isto vrijeme odgovara zemljama članicama EU zbog jeftine radne snage. Turska ekonomija danas nije kakva je bila prije 20-ak godina kada su Turci masovno odlazili u europske zemlje trbuhom za kruhom i boljim životom. Turski standard danas je izuzetno dobar (BDP raste gotovo 6 posto). S druge strane, ne zaboravimo da ima mnogo dobrostojećih državljana koji bi htjeli otputovati kao turisti u europske zemlje – kazao je za Večernji list Mehmet Öztürk. A europarlamentarci su u raspravi na Odboru za građanske slobode ostavili dojam da su skeptični prema “prevelikom optimizmu” Europske komisije koja misli da svi uvjeti za viznu liberalizaciju s Turskom mogu biti ispunjeni do lipnja. – Kriteriji za viznu liberalizaciju su jasni i Europski parlament ne može podržati, kao da smo na turskom bazaru, brzoplete pregovore – rekao je Guy Verhofstadt, šef liberala u EP-u. >>Turska neće poštivati sporazum o migrantima ukoliko EU ne osigura bezvizni režim