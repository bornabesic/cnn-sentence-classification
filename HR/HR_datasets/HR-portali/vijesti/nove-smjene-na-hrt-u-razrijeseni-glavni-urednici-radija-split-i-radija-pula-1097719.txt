Vodstvo HRT-a je izvijestilo kako su dosadašnji glavni urednici HRT - Radija Split Zoran Vukičević i HRT - Radija Pula Tatjana Kaštelan u srijedu, 6. srpnja, razriješeni sa svojih dužnosti, pa je na mjesto vršitelja dužnosti glavnoga urednika HRT - Radija Pula imenovan Bruno Krajcar, a na mjesto v.d. glavnoga urednika HRT - Radija Split Josip Krželj. Kako se ističe u HRT-ovu odgovoru Hini, nove smjene u regionalnim centrima javne radiotelevizije nastupile su zbog, kako se navodi, razloga 'opisanih o odredbama Statuta Hrvatske radiotelevizije koji propisuju razloge za razrješenje glavnih urednika prije isteka mandata'.  S HRT-a napominju i da, kao ni dosad, nisu u mogućnosti podrobnije komentirati radnopravne odnose povezane s njihovim zaposlenicima. U HRT-ovu centru Split ima 85 zaposlenika, a u HRT-ovu centru Pula 49 te je riječ o zaposlenicima Hrvatskoga radija (HR) i Hrvatske televizije (HTV). Najnovije smjene na Hrvatskom radiju uslijedile su nakon odluke vodstva HRT- koja je nedavno ukinula emisiju Trećeg programa Hrvatskog radija 'Jutro na trećem', urednika i voditelja Ivice Prtenjače, kao i radijske emisije 'Audio.doc' i Skrivena strana dana urednice Ljubice Letinić. Za sedam dana prosvjed zbog ukidanja emisija na HR3 Upravo zbog ukidanja radijskih emisija, inicijativa 'Kulturnjaci 2016' poručila je u srijedu u otvorenom pismu v.d. urednici Trećega programa Hrvatskoga radija Nevenki Dujmović kako su zapanjeni ukidanjem emisija nekoliko urednika na Trećem programu HR-a te od nje traže da odmah povuče svoje odluke i prekine 'ideološku instrumentalizaciju medija'. Najavljuju kako će o spomenutim odlukama obavijestiti kolege iz European Broadcasting Uniona (čiji je HRT član), International Feature Conference (Savez radijskih dokumentarista iz cijeloga svijeta), Prix Europa festival u Berlinu (na kojemu HRT redovito nastupa), te podržati sve prosvjedne akcije. Traže da urednica Trećega programa HR-a odmah povuče svoje odluke i prekine ideološku instrumentalizaciju medija. Treći program HR-a je hrvatsko kulturno blago, a ne privatna radionica u službi politike, tvrde Kulturnjaci 2016. Upozoravaju kako je  tijekom 25 godina hrvatske države, Trećem programu u nekoliko navrata prijetila opasnost od ukidanja, a nerazumijevanje njegove osnovne namjene kontinuirano ga prati. No, unatoč svemu, ističu, pa čak i unatoč odašiljaču 'besramno slaboga dometa', ta medijska oaza uspjela je, s većim ili manjim programskim oštećenjima, opstati unatoč boljim i lošijim fazama upravljanja. Podsjećaju da je Ljubica Letinić ovogodišnja dobitnica HND-ove nagrade Marija Jurić Zagorka za emisiju 'Zametnuta kartografija' iz serijala 'Audio.doc" te da su, čak i u okviru Trećega programa, njezine emisije kruna radijskog umijeća. Emisija 'Jutro na Trećem' je pak najslušanija emisija Trećega programa HR-a koju dnevno posluša i do 40 tisuća slušatelja, a u dvije i pol godine kako tu emisiju uređuje Ivica Prtenjača ugošćivao je kulturne radnike, umjetnike, znanstvenike i brojne druge sugovornike. Osim 'kulturnjaka' , nedavno osnovana inicijativa 'Sloboda trećima' jučer je najavila za 14. srpnja veliki prosvjed kojim će, kako kažu. između ostaloga – ukazati i na probleme trećih programa HRT-a.  Zbog smjena i ukidanja emisija jučer je reagiralo i Hrvatsko novinarsko društvo (HND) koje je, između ostaloga, navelo i kako su u jesenskoj shemi izostavljene  gotovo sve emisije dokumentarnog izraza. 'Nimalo slučajnom ne držimo činjenicu da su dokinute baš sve emisije koje je redom potpisivala međunarodno vidljiva i priznata autorica Ljubica Letinić. Nadamo se da povod za ukidanje emisija kolegice Letinić nije u izboru tema kojima se u njima bavila', ističe se u priopćenju HND-a. >>HRT od Radmana traži povrat 104.000 kuna za troškove njegovih privatnih sporova 