Obnova procesa pred Međunarodnim sudom pravde (ICJ) po tužbi Bosne i Hercegovine protiv Srbije zbog genocida i agresije ovisi isključivo o pravnim argumentima i o tome neće odlučivati ničija politika, čak i ako će to proizvesti novu krizu u odnosima između Sarajeva i Beograda, izjavio je član Predsjedništva BiH Bakir Izetbegović u intervjuu za sarajevsko "Oslobođenje" od srijede. Izetbegović je ustvrdio kako su s proceduralne strane stvari jasne: BiH ima ovlaštenog zastupnika pred ICJ-em i to je Sakib Softić koji je vodio proces okončan 2007. i u kojemu je nekadašnja SR Jugoslavija, odnosno Srbija kao njena sljednica, oslobođena odgovornosti za genocid u Srebrenici. Potkraj veljače istječe rok u kojemu je moguće podnijeti zahtjev za reviziju tog postupka pod uvjetom da postoje nove činjenice bitne za dokazivanje navoda iz tužbe. "Moje je stajalište od početka jasno i neće se mijenjati. Ukoliko Softić i tim njegovih pravih eksperata daju stručnu ocjenu kako se može sačiniti pravno vjerodostojan zahtjev za reviziju (presude) onda takav zahtjev treba podnijeti sudu", kazao je Izetbegović ističući kako on, bez obzira na različite političke izjave, nema nakanu nikoga zaustavljati u borbi za pravdu. Pokretanju postupka revizije presude odlučno se protive dužnosnici bosanskih Srba, a pridružio im se i hrvatski član Predsjedništva BiH Dragan Čović. Svi cijene kako bi to značajno pogoršalo stanje u regiji jer bi izazvalo nezadovoljstvo među bosanskim Srbima i zaoštrilo odnose između BiH i Srbije. Izezbegovićevo je stajalište kako bi sudovima trebalo prepustiti da rade svoj posao i utvrde istinu jer se budućnost ne može graditi na lažima i na nijekanju zločina. "Političke prilike će destabilizirati oni koji pretjeruju s političkim reakcijama na dovršetak jednog sudskog procesa", kazao je bošnjački politički lider. Konstatirao je kako će eventualna revizija presude vjerojatno pogoršati odnose BiH i Srbije no sugerirao je kako je i to cijena koju treba biti spreman platiti ukoliko se želi doći do istine. To bi, drži Izetbegović, ujedno mogao biti i posljednji ozbiljan zastoj u odnosima između dvije države. "Ulazimo u neizbježne povijesne brzace nakon kojih nas vjerojatno čekaju mirnije vode i mislim da svi moramo raditi maksimalno odgovorno kako bismo krizu prebrodili s najmanjim štetama", kazao je Izetbegović. Komentirajući zalaganje HDZ BiH za unutarnji preustroj zemlje odnosno za uspostavu entiteta s hrvatskom većinom, Izetbegović je kazao kako njegova Stranka demokratske akcije (SDA) nije i neće biti partner za razgovore o tome. Kazao je kako SDA zagovara europske ekonomske regije koje bi bile multietničke i izbrisale bi postojeće entitetske i granice među županijama. "HDZ BiH odnosno Hrvatski narodni sabor  (HNS) ne odustaju od etno-teritorijalne federalizacije koja bi rezultirala i jednim predominantno hrvatskim entitetom, ali su svjesni da o tome ne mogu razgovarati s SDA i ne započinju takve razgovore", izjavio je Izetbegović. HDZ BiH uvijek radi istu grešku odnosno traži više nego što je realno moguće u postojećim okolnostima pa se to onda odražava i na funkcioniranje cjelokupne vlasti, posebice u Federaciji BiH, zaključio je bošnjački član Predsjedništva BiH. >> Bošnjaci žele reviziju presude protiv Srbije, Srbi prijete blokadama