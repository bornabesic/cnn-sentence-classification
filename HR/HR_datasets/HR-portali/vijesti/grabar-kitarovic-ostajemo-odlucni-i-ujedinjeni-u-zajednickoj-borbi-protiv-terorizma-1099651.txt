Predsjednica Republike Hrvatske Kolinda Grabar-Kitarović uputila je u petak izraze sućuti predsjedniku Francuske Françoisu Hollandeu povodom terorističkog napada u Nici u kojem je ubijeno najmanje 84 ljudi.  "Duboko me potresla vijest o okrutnom terorističkom napadu u Nici i tragičnom gubitku velikog broja nevinih života. Molim Vas primite, u ime građana Republike Hrvatske i u moje osobno ime, izraze duboke i iskrene sućuti", kazala je predsjednica države u poruci svom francuskom kolegi. Prema njezinim riječima, Hrvatska najoštrije osuđuje ovaj brutalni čin nepojmljivog nasilja nad nevinim ljudima na dan kada se slave temeljna načela Francuske Republike, sloboda, jednakost i bratstvo, koja su i dalje okosnicom čvrstih demokratskih vrijednosti naših današnjih društava.  "Osjećamo duboku solidarnosti s francuskim narodom koji se suočava s prijetnjom terorizma i u ovim teškim trenutcima izražavamo iskrenu sućut obiteljima stradalih i cijelom francuskom narodu te želimo brz oporavak ozlijeđenima. Ostajemo odlučni i ujedinjeni u zajedničkoj borbi protiv terorizma", stoji u sućuti predsjednice Grabar-Kitarović.  >> Oštre osude hrvatskih političara: 'Monstruozni napad u kojem su ubijeni i ranjeni deseci nevinih ljudi napad je na osnovne europske vrijednosti' 