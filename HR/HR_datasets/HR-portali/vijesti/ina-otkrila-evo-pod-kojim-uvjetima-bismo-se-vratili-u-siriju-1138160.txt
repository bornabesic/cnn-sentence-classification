O mogućnosti da INA proda ili vrati svoja naftna polja u Siriji te da to bude model otkupa dionica Ine od MOL-a iz INA-e su za N1 rekli kako je ''INA u veljači 2012. proglasila „višu silu“ i privremeno obustavila sve poslovne aktivnosti u toj zemlji do daljnjeg, odnosno do prestanka okolnosti „više sile“''. "Osnovni preduvjet za nastavak Ininih prekinutih aktivnosti vezanih uz istraživanje i proizvodnju nafte i plina u Siriji je potpuni prestanak svih ratnih operacija u Siriji te uspostavljanje stabilnih političkih i sigurnosnih prilika, pri čemu se podrazumijeva ukidanje sankcija koje su trenutno na snazi. Tek kada ti uvjeti budu ispunjeni, a Inini stručnjaci budu u mogućnosti na terenu izvidjeti stanje svoje opreme i samih polja, možemo početi s pregovorima o povratku, pregovorima o novim ugovornim odnosima te eventualnoj naknadi štete. U međuvremenu, INA pomno prati razvoj situacije'', stoji u INA-inom priopćenju. Reformist Radimir Čačić gostovao je u Novom danu na N1 televiziji i komentirao ranije njihove informacije da se razgovori oko naftnih polja u Siriji već vode, odnosno da je na djelu 'tiha diplomacija' vezana za njihov povratak ili prodaju. Rekao je da je bio energično protiv toga da se Hrvatska svrsta uz EU kada su u pitanju sankcije Siriji. "Zahtjev je bio takav, pritisak izvana je bio takav. Nismo čak bili u EU i nismo imali čak ni obvezu da to činimo. A ako smo već to činili, onda smo mogli tražiti kompenzaciju od EU, tih 800 milijuna dolara koliko smo izgubili, jer smo prihvaćali politiku EU i nanijeli sebi štetu. Hrvatska čini 0,5 posto društvenog proizvoda EU i dio smo bili spremni nositi, ali ostalo? Mi nismo tražili ni kompenzacije! Sadašnje priče da ćemo dobiti kompenzacije od Asada su, naravno, potpuno neprimjerene. Bit ćemo presretni ako ćemo se vratiti", rekao je Čačić. >>'Već se vode razgovori oko naftnih polja u Siriji, kao izvor novca za otkup Ine' 