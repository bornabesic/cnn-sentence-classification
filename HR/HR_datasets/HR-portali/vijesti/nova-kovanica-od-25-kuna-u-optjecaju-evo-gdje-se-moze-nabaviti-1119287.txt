U povodu obilježavanja 25. obljetnice neovisnosti Republike Hrvatske, 8. listopada, Hrvatska narodna banka u petak je pustila u optjecaj novu prigodnu kovanicu od 25 kuna. Nova prigodna kovanica od 25 kuna izdana je u količini od 50 tisuća komada i može se nabaviti u Hrvatskoj narodnoj banci (HNB). Nova "25-ica" otkovana je u Hrvatskom novčarskom zavodu, a njen su izgled, s likovnim rješenjem akademskog kipara Damira Mataušića, izabrali građani u anketi na internetskim stranicama središnje banke. Naime, Hrvatski novčarski zavod je, prema likovnim rješenjima kipara Mataušića, izradio tri različita probna otkova nove kovanice od 25 kuna, a HNB je u srpnju njihove fotografije objavio na svojim internetskim stranicama i pozvao sve zainteresirane da sudjelovanjem u anketi odaberu otkov koji smatraju najboljim.  Do 20. kolovoza u anketi je sudjelovalo 10.188 osoba, od čega je polovica izabrala prvi otkov, pa je temeljem toga Komisija za pripremu prijedloga izrade i izdavanja novčanica i kovanog novca Republike Hrvatske donijela odluku o konačnom izgledu nove "25-ice". Druga su dva probna otkova dobila 28, odnosno 22 posto glasova u anketi u kojoj su, kako kažu u središnjoj banci, osim stanovnika Hrvatske svoje mišljenje dali i građani Hrvatske koji žive u inozemstvu, kao i turisti koji su se zatekli u Hrvatskoj tijekom ankete. Prigodna kovanica od 25 kuna koja je danas puštena u optjecaj izrađena je od dvodijelne kovine, jezgru joj čini slitina bakra, aluminija i nikla, a prsten slitina srebrnasta sjaja od bakra i nikla. Ima oblik pravilnog dvanaesterokuta, promjera je 32 milimetra i ima masu od 12,75 grama. Na prigodnoj kovanici "25. obljetnica neovisnosti Republike Hrvatske" ispisane su i godine koje simboliziraju četvrt stoljeća hrvatske neovisnosti - 8. listopada 1991. - 8. listopada 2016. Inače, dosad je HNB izdao 11 izdanja kovanica od 25 kuna, koje imaju svoju numizmatičku vrijednost, a mogu se, s obzirom na to da je riječ o prigodnom optjecajnom novcu, rabiti i kao sredstvo plaćanja. >> Građani izabrali izgled HNB-ove jubilarne kovanice od 25 kn >> Kakvu biste vi kovanicu? HNB poziva građane da izaberu izgled kovanice od 25 kuna