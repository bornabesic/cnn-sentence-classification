Kada je talijanska agencija ANSA prije dva tjedna objavila da su cijene noćenja za jednu noć s 12. na 13. svibnja, kada papa Franjo stiže na 100. obljetnicu fatimskih ukazanja, prešle 1000 eura, svi su se uhvatili za glavu. Međutim, do danas su se cijene za jednu noć u Fatimi udvostručile, čak i utrostručile u nekim luksuznim hotelima pa, prema jučerašnjim cijenama s Booking.coma, najam kuće za odmor Casa D’Aldeia, oko šest kilometara od Fatime, stoji 22.259 kuna. Zatim slijede cijene od 18.550 kuna u hotelu Anjo de Portugal u samoj Fatimi ili 12.985 kuna u fatimskom Luna Fatima Hotelu. Oba hotela imaju četiri zvjezdice pa cijene padaju na šest ili sedam tisuća kuna, ovisno o broju zvjezdica ili udaljenosti od fatimskog svetišta. Dogovor hotelijera i agencija To su, dakako, cijene za pojedinačne goste koji su u posljednji trenutak odlučili rezervirati smještaj u Fatimi, dok su iznosi za hodočasnike koji su, primjerice, s rezervacijama počeli nakon što je u studenom papa Franjo najavio dolazak u Fatimu, rezervirajući grupni smještaj u fatimskim hotelima, bili tek neznatno poskočili s 40-ak na 50 eura za noćenje. Iskusni organizatori hodočašća kažu kako je ovo pojedinačno „pumpanje“ cijena dogovor hotelijera i agencija. Fatima, inače, ima oko 8000 kreveta. Četvrti papa u posjetu Vijest o papinu posjetu Fatimi 12. i 13. svibnja objavila je među prvima lani portugalska tiskovna agencija Agencia Ecclesia pozivajući se časnu sestru Juliju Bacelar Goncalves kojoj je to papa osobno najavio, a koja je sudjelovala na papinskoj audijenciji za RENATE (Religious in Europe Networking Against Trafficking and Exploitation). S. Julia papi Franji poklonila je portugalsku zastavu i molila ga da dođe 13. svibnja 2017. u Fatimu prigodom 100. obljetnice prvih Gospinih ukazanja, a on je odgovorio da će se rado odazvati pozivu. Dakako, papu je valjalo nakon toga i službeno pozvati pa je uslijedio poziv biskupa Leirije-Fatime, preko državnog tajnika kardinala Parolina, koji je bio je u Fatimi 13. listopada 2016. prigodom 99. obljetnice ukazanja. Naime, 13. listopada 1917. dogodilo se posljednje ukazanje Majke Božje u Fatimi. Papa Franjo na povratku iz Azerbajdžana 2. listopada u zrakoplovu je novinarima progovorio o mogućnosti da bude 13. svibnja 2017. godine u Fatimi. On će biti četvrti papa koji posjećuje od Crkve službeno priznato marijansko svetište Fatimu, koju je 1967. posjetio papa Pavao VI., 1982., 1991. i 2000. papa Ivan Pavao II., a 2010. papa Benedikt XVI. U Fatimi su nedavno izradili logo papina posjeta – srce oblikovano zrncima krunice, u čijem je središtu križ i natpis „Papa Franjo – Fatima 2017.“ > > Međugorje je veliki potencijal za evangelizaciju i obnovu vjere 