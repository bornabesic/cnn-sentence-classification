Na informaciju objavljenu u jučerašnjem Večernjem listu da su se u veleposlanstvu Ruske Federacije u Zagrebu sastali veleposlanik Anvar Azimov i Zvonko Zubak, hrvatski biznismen, trgovac oružjem čija je tvrtka Winsley Finance Limited bila tijekom Domovinskog rata glavni opskrbljivač Hrvatske oružjem ruske proizvodnje, izazvala je brojne reakcije, pogotovu jer je taj sastanak, zbog napetih hrvatsko-ruskih političkih odnosa, potenciranih i slučajem Agrokor, ocijenjen kao mogući novi pritisak Rusije na RH. Zubak je Azimovu tom prigodom predao cjeloviti popis naoružanja koje je od 1992. do 1997. Rusija isporučivala RH putem 160 tajnih noćnih letova velikim transportnim Antonovima i Iljušinima koji su, unatoč međunarodnom embargu na nabavu oružja, slijetali u zračne luke u Puli i na Krku. Službeno nije ništa sporno Sve su te nabave bile plaćene, no spor je nastao zbog isporuke moćnih protuzrakoplovnih raketa S-300, koje, tvrdi Zubak, nisu ni do danas plaćene. Zubak zbog toga već 16 godina vodi sudski spor te traži ili povrat sustava, isplatu ili nagodbu. Problem je što je javna tajna da je sustav, čini se 2004., otišao iz RH, navodno teretnim brodom iz Rijeke u SAD. Rusko veleposlanstvo u Zagrebu potvrđuje da je do sastanka sa Zubakom došlo, “ali ne naš zahtjev”. Dakle, na Zubakovu inicijativu. U izjavi za Večernji list Azimov kaže da je Rusija odbila prijedlog suradnje sa Zubakom u pogledu njegovih traženja prema RH te je Azimov vrlo jasno poručio kako “Rusija i veleposlanstvo nemaju namjere vršiti bilo kakav pritisak na Hrvatsku”. Dakle, službeno za Rusiju tu nema ničega spornoga. O toj temi i sudbini raketnog sustava S-300 te hoće li ikada doći do nekakve nagodbe i završetka sudskog procesa u službenoj Hrvatskoj i dalje vlada “zavjet šutnje” jer činjenice o S-300 očito su državna tajna. (S-300 se na snimci sa mimohoda na Jarunu 1995. vidi na 1:03:55) – Nemam informacija niti znam tko se s kime i zašto sastaje – kratko je odgovorio premijer Andrej Plenković na pitanje o pozivu ruskog veleposlanika Azimova trgovcu oružjem Zvonku Zubaku kako bi sačinio kompletan popis naoružanja koje je Rusija slala Hrvatskoj u Domovinskom ratu. Premijer je dodao kako je za Vladu važno da ruske banke imaju isti tretman kao i sve ostale banke te da je otvoren ugovor prema kojem i ruske banke mogu odbiti obećane kredite, za koje, kako je rekao, trebaju dobiti dodatna odobrenja. Potez ruskog veleposlanika Azimova komentirao je bivši predsjednik države Ivo Josipović. – Mislim da je riječ o postupku, možda neobičnom, kojim veleposlanik Azimov, preciznije Rusija, želi hrvatsku politiku i javnost podsjetiti na činjenicu da je pomagala našu obranu i borbu za neovisnost. Isporuka oružja nije jedino čime nas je Rusija pomogla. Žele pokazati da nam Rusija nije neprijatelj i da su pogrešne teze kako je uvijek a priori uz Srbiju koju dio politike i javnosti smatra trajnim neprijateljem. Hrvatska jest članica EU i NATO-a i tu nam je mjesto. Naravno da iz toga nekada proizlaze i različiti interesi. Ali Hrvatska ne bi trebala nikoga unaprijed i trajno smatrati neprijateljem ili nesklonim. Posebno ne Rusiju koja je zemlja s velikim gospodarskim i kulturnim potencijalom – poručio je Josipović te podsjetio da je i on zagovarao pomirenje i suradnju i s Rusijom i sa Srbijom. Je li to novi pritisak? Na pitanje smatra li da je ovo novi ruski pritisak na Hrvatsku i drži li da će Rusi, s obzirom na situaciju, postati još zainteresiraniji za priču o raketnom sustavu Josipović kaže da je potpuno razumljivo da zemlja, čije su banke dale ogromne kredite Agrokoru, jednoj od vodećih hrvatskih tvrtki, ima opravdan interes da je se u postupku saniranja Agrokora ne tretira kao neprijatelja. – Povrat novca koji očekuju legitiman je. Bilo bi i u našem i u ruskom interesu da se to dogodi što manje bolno, da se ne izgube radna mjesta i poslovi, da ne dođe do domino-efekta s posljedicama za cijelo naše gospodarstvo. Agrokor ne smije postati slučaj koji će nas antagonizirati prema Rusiji – kazao je Josipović. Bivši predsjednik nije htio detaljnije iznositi spoznaje o spornom raketnom sustavu. Na pitanje je li sve oružje isporučeno Hrvatskoj i gdje je sustav u konačnici završio kazao je da po prirodi stvari, kao bivši predsjednik, ima dosta saznanja o cijeloj priči, ali da je riječ o državnoj i vojnoj tajni o kojoj ne može govoriti. >> Nagodba za S-300: Zubak traži obveznice, hotele, Croatia Airlines >> Zvonko Zubak traži 200 milijuna dolara. Država: Ugovor za S300 je zelenaški Rusko veleposlanstvo nikada nije nikoga zvalo na razgovor vezan uz isporuke oružja. Razgovori jesu vođeni, ali ne na naš zahtjev, već na traženje druge strane koja je cijeli postupak inicirala. Odbili smo prijedlog bilo kakve suradnje koju je gospodin Zubak iznio tom prilikom. Rusija i rusko veleposlanstvo nisu radili i ne namjeravaju raditi bilo kakav pritisak na Hrvatsku. Suradnja Rusije i Hrvatske na vojno-tehničkom programu odvijala se i odvija se i dalje u skladu s međunarodnim obvezama koje Rusija ima i u tome ništa nije sporno, kaže veleposlanik Ruske Federacije u Hrvatskoj Anvar Azimov. (Bernard Karakaš) Bivša SDP-ova ministrica obrane Željka Antunović kaže da je raketni sustav za vrijeme njezina mandata bio čuvan, pohranjen i osiguran od bilo kakvih pokušaja da se vrati na crno tržište oružja. – Gdje je danas sustav S-300 neka odgovori bivši premijer Ivo Sanader i ljudi iz njegove Vlade koji su za to bili odgovorni. Uostalom, sve je na sudu. A ja bih voljela vidjeti taj hrvatski sud koji bi u tom slučaju presudio na štetu RH – kazala je Antunović. Kaže da se kao ministrica o sustavu dobro informirala i da je, prema njezinim saznanjima, S-300 isporučen iz Ukrajine, odnosno njegovi dijelovi, za koje su, kaže, naši stručnjaci rekli da je riječ o hrpi željeza i opasne pirotehnike i da je sve plaćeno. Veleposlaniku Azimovu poručila je da, ako želi, ima s kime razgovarati. – Adrese su MVP i MORH, a ne Zvonko Zubak – rekla je Antunović. (Petra Maretić Žonja) 