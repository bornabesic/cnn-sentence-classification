Premijer Andrej Plenković ustvrdio je da čvrsto stoji iza svog potpredsjednika i ministra obrane Damira Krstičevića, o kojemu je u zadnjem broju tjednika Nacional objavljeno da je kao ratni zapovjednik 4. gardijske brigade prijavljen za ratni zločin nad srpskim civilima u BiH tijekom akcije Maestral. I dok Plenković ponavlja kako čvrsto stoji iza Krstičevića i njegova rada, ministar obrane ističe da 13. rujna 1995., kada se prema Nacionalovim tvrdnjama dogodio navodni zločin u selu Bravnice nedaleko od, Jajca, 4. gardijska brigada uopće nije bila u BiH nego u svom sjedištu u Splitu. "Ovo je jedna od informacija u medijskom prostoru koja, pretpostavljam, za cilj ima njegovo političko diskreditiranje. Mislim da od toga na kraju neće biti ništa", kazao je Plenković novinarima na međunarodnoj sigurnosnoj konferenciji Zagreb 2016. u organizaciji Zaklade hrvatskog državnog zavjeta i Zaklade Konrad Adenauer u Hrvatskoj. "Pozicija Vlade vrlo je jasna – da se sva kaznena djela, svi eventualni zločini, trebaju istražiti. Procesuiranje onih koji su za njih odgovorni, to u odgovarajućem pravnom postupku treba biti, ali manipuliranje informacijama koje bi u pozadini imale političku destabilizaciju, nešto je što kao predsjednik Vlade ne prihvaćam", dodao je premijer. Krstičević: Specijalni rat protiv 4. gardijske, njezina zapovjednika i Hrvatske I Krstičević smatra da je riječ o pokušaju destabilizacije i "specijalnom ratu" protiv 4. gardijske brigade, njega kao zapovjednika, ali i protiv Hrvatske. "Tog dana, kao što taj navodni tjednik navodi ,13. rujna 1995., 4. gardijska brigada nije uopće bila u BiH. Bila je 300 kilometara daleko od BiH. Bila je u svom sjedištu, Splitu. Kao što vidite, ova Vlada je krenula s puno posla. Vi znate da sam kroz izbor svojih suradnika i svojih savjetnika formirao dobar tim i da sam krenuo u proces da unaprijedimo naš sustav sigurnosti, da se naša Hrvatska može nositi kvalitetnije sa svim ovim ugrozama i rizicima. Kao što vidite, krenuli smo i sa strategijom nacionalne sigurnosti... Krenuli smo sa zakonom o domovinskoj sigurnosti koji je također potreban. Vidite i ovu današnju konferenciju. E sada, zašto taj tjednik vodi specijalni rat protiv 4. gardijske brigade, protiv mene kao zapovjednika, protiv Hrvatske, ja to ne znam. Zašto taj tjednik radi to, zašto nas želi destabilizirati, za koje interese on radi, za kojeg vlasnika radi, ja to ne znam. Ja mu samo poručujem da u tome neće uspjeti", kazao je Krstičević. >>Krstičević u BiH: Svaki zločin mora biti kažnjen. Ali, ne smije se jednima suditi na jedan, a drugima na drukčiji način 