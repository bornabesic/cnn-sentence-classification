Hrvatski sabor, koji je u petak izgubio kvorum i nije uspio završiti glasovanje, u srijedu će glasovati o zakonima i izvješćima koje je raspravio proteklih tjedana, potvrđeno je u utorak prijepodne u Saboru. Sabor bi, tako, napokon trebao donijeti zakon o ukidanju ureda bivšem predsjedniku države Stjepanu Mesiću, na čemu je ustrajavao Most, partner Domoljubne koalicije, koji proteklih dana nije skrivao nezadovoljstvo što taj zakon nije donijet. Da će se, umjesto uobičajeno u petak, glasovati već u srijedu, dao je u utorak naslutiti potpredsjednik Sabora Robert Podolnjak iz Mosta. "Nemam neku posebnu informaciju o tome, imam samo upit predsjednika Kluba hoćemo li sutra biti na sjednici. Naravno da hoćemo, mi u Mostu smo uvijek redoviti", rekao je Podolnjak novinarima. U Sabor je u utorak, na tematsku sjednicu Odbora za zdravstvo, došao potpredsjednik Vlade Božo Petrov (Most) no nije davao izjave."Poslije ćemo", uzvratio je novinarima ulazeći na sjednicu Odbora kojim predsjeda Mostova Ines Linić-Strenja. Grbin: Mol je preuzeo HDZ "Mogu samo reći, nek im je sa srećom", poručio je vladajućima Peđa Grbin (SDP). "Očito je voda došla do grla i očito će vladajući, posebno iz reda HDZ-a pokušati učiniti sve da javnosti prikriju činjenicu da je MOL preuzeo HDZ i da je očito da nam MOL vodi državu", rekao je Grbin novinarima u Saboru. Vladajućima poručuje i kako je "ovo, najblaže rečeno smiješno, i da je naprosto vrijeme da odu". Glasovanjem u srijedu, Domoljubna koalicija i Most žele demonstrirati da kontroliraju parlamentarnu većinu nakon što tri tjedna za redom, zbog nedostatnog kvoruma, nisu uspjeli izglasovati raspravljene točke, a što oporba tumači dokazom da parlamentarna većina zapravo ne postoji. Prošlog petka, u sabornici se u podne okupilo 80-ak zastupnika, više od 76 koliko ih treba za donošenje odluka. Sabor je uspio proširiti dnevni red novim točkama i izmijeniti Zakon o porezu na dobit, no onda je kvorum 'pukao', elektronički sustav pokazao je da u sabornici samo 75 zastupnika. Glasovanje je 'zapelo' na zakonu koji je trebao osigurati implementaciju europske uredbe s područja platnog prometa, pa se pretpostavlja da će u srijedu to biti prva točka o kojoj će se Sabor izjašnjavati.