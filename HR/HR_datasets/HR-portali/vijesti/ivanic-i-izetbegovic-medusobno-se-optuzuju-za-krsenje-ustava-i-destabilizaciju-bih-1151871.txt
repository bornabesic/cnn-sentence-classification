Predsjedatelj Predsjedništva Bosne i Hercegovine Mladen Ivanić i član tog tijela Bakir Izetbegović u četvrtak su razmijenili teške optužbe za kršenje ustava i zakona te destabiliziranje države zbog najave pokretanja postupka revizije presude Međunarodnog suda pravde (ICJ) protiv Srbije, dok je istodobno u Den Haagu zahtjev za revizijom jučer i formalno podnesen. Riječ je o presudi kojom je ta zemlja 2007. oslobođena odgovornosti za genocid počinjen u BiH, a razmjena optužbi uslijedila je neposredno uoči formalne predaje zahtjeva za reviziju, kojega su pravni zastupnici bošnjačke strane podnijeli danas tajništvu ICJ-au Den Haagu. Nakon što je bez donošenja bilo kakve odluke prekinuta izvanredna sjednica Predsjedništva BiH, na kojoj je trebalo odlučivati o zakonitosti podnošenja zahtjeva ICJ-u za reviziju presude, Ivanić je novinarima kazao kako je to bio "jedan od zadnjih, ako ne i zadnji pokušaj da se BiH vrati funkcioniranju sustava". Ivanić: odluka o pokretanju revizije nije donesena "Izetbegović nije bio za to da se izjašnjavamo hoće li BiH podnijeti zahtjev za reviziju presude i nije želio o tome odlučivati pa je napustio sjednicu. Nakon toga sjednicu je, sa željom da ne doprinosi razjedinjavanju, napustio i Dragan Čović", kazao je Ivanić o tome što se zbivalo. Po njegovom tumačenju, to praktično znači da odluka o pokretanju revizije presude pred ICJ-em nije ni donesena te kako raniji pravni zastupnik BiH pred tim sudom Sakib Softić nema legitimitet ni ovlasti podnijeti takav zahtjev. Najavio je kako će u svojstvu šefa države uputiti pismo ICJ-u u kojemu će sud izvijestiti o tim činjenicama, a to će, drži Ivanić, biti dovoljno da ICJ odbaci zahtjev za revizijom. Ivanić ocjenjuje kako je BiH "ušla u vrlo ozbiljnu krizu i vrhunac izvaninstitucionalnog djelovanja". Samo pitanje revizije presude za Ivanića nije toliko bitno koliko mu je bitno to što se pokazalo kako stvari u BiH zapravo funkcioniraju i to na temelju odluke političara da se po svaku cijenu "dodvoravaju vlastitoj sredini". "Sada je pitanje što će uslijediti i hoće li se i kada Predsjedništvo BiH ponovo sastati", upozorio je Ivanić. On je obećao kako će sa svoje strane učiniti sve da sustav funkcionira, ali je odbacio svaku odgovornost za izazivanje sadašnje krize. Poručio je kako je idućih dana nužno hladnokrvno razmišljati, kao i da srpski dužnosnici ipak ne bi trebali posezati za istim postupcima kao Izetbegović, odnosno blokirati rad tijela vlasti BiH. Izetbegović tvrdi da su ispunjene sve zakonske pretpostavke Izetbegović je pred novinare došao nakon Ivanića te iznio svoje viđenje situacije kazavši kako su ispunjene sve zakonske pretpostavke za pokretanje postupka revizije te da stoga nije bilo potrebe da se o tome ponovo odlučuje osim, eventualno, o statusu pravnog zastupnika Sakiba Softića. "Od bošnjačkih se predstavnika očekivalo da aktivno sudjeluju u zaustavljanju procesa revizije. S obzirom da na to nismo pristali, optuženi smo za izazivanje krize u BiH i regiji. To je klasična zamjena teza", kazao je Izetbegović. Poručio je kako se stvarna krivica na onima koji su planirali i počinili ratne zločine i danas slave ratne zločince, a glavni je krivac je zapravo režim Slobodana Miloševića, koji je odgovoran za ratove na području bivše Jugoslavije. Izetbegović je kazao kako ga čudi kada vidi da se današnje srbijanske vlasti ili bosanski Srbi poistovjećuju s tim režimom. Poručio je kako bi eventualnim izlaskom srpskih predstavnika iz vlasti u BiH bila izazvana kriza koja bi podjednako pogodila sve pa ih je pozvao da to ne čine, a sudu prepuste donošenje pravnih odluka. "Samo na istini možemo graditi bolje odnose među državama i narodima na Balkanu", kazao je Izetbegović. U Haagu podnesen zahtjev za revizijom Dok su Ivanić i Izetbegović neizravno polemizirali u Sarajevu, pravni zastupnik BiH Softić je u Den Haagu predao zahtjev za reviziju kojim je otvoren proces za kojega se procjenjuje da može trajati i duže od četiri godine. Zajedno sa Softićem zahtjev su predali i američki odvjetnik David Scheffer, koji je u vrijeme administracije Billa Clintona obnašao dužnost američkog veleposlanika zaduženog za pitanja ratnih zločina te nizozemski odvjetnik Phon van den Biesen .  Zahtjev za reviziju odnosi se na postupak započet još u jeku rata u BiH. Ta je zemlja 1993. godine podnijela tužbu protiv tadašnje SR Jugoslavije zbog agresije i genocida. Presuda je donesena u veljači 2007. godine, a ICJ je uz ostalo potvrdio kako je genocid počinjen na teritoriju BiH, no samo u Srebrenici, kao i da su za taj zločin odgovorne vojska i policija bosanskih Srba. Navodi o odgovornosti bivše SRJ, odnosno današnje Srbije kao njene sljednice, odbačeni su, a vlasti u Beogradu označene su odgovornima samo za propuste u njegovu sprečavanju i kažnjavanju počinitelja koji su se skrivali u Srbiji. Presudom je ostavljen rok od deset godina za podnošenje zahtjeva za reviziju presude, pod uvjetom otkrivanja novih dokaza bitnih za dokazivanje navoda iz tužbe. Restriktivna pravila, propisana statuom ICJ-a, definirala su kako takvi dokazi moraju biti predstavljeni sudu najkasnije u razdoblju od šest mjeseci od njihova otkrivanja kako bi uopće bili uzeti u razmatranje. Prema dostupnim informacijama, zahtjev za reviziju oslanja se uglavnom na neke od dokaza iznesenih tijekom suđenja ratnom zapovjedniku vojske bosanskih Srba Ratku Mladiću pred Međunarodnim kaznenim sudom za bivšu Jugoslaviju (ICTY). >> Agresori na slobodi, žrtve u Haagu. Sud ispravlja nepravdu >> Što se krije iza tužbe koju Bošnjaci podižu pred sudom u Haagu Dodik tvrdi da BiH dugo neće izaći iz krize zbog zahtjeva za revizijom  Predsjednik Republike Srpske Miloirad Dodik izjavio je u četvrtak kako je Bosna i Hercegovina nakon podnošenja zahtjeva za reviziju presude Međunarodnog suda pravde (ICJ) Srbiji ušla u duboku krizu iz koje dugo neće izaći optuživši bošnjačkog člana Predsjedništva BiH Bakir Izetbegovića kako je isključivi krivac za to. "Uvjeren sam da je Bakir Izatbegović izazvao takvu krizu u BiH koja se dugo neće riješiti i najviše će štete imati BiH za koju se on zalaže", kazao je Dodik u telefonskoj izjavi za televizju RS (RTRS) koji je dao iz Beča kamo je otputovao kako bi se sastao s čelnicima desničarske Slobodarske partije (FPO) koji su mu jedini sugovornici u Austriji. Dodik je ustvrdio kako su optužbe na račun Srbije da je odgovorna za agresiju i genocid počinjen u BiH "potpuna laž" ponovivši pri tom svoju staru tezu kako genocida u BiH nije bilo nigdje pa ni u Srebrenici. Dodik je tako nastavio nijekati činjenice koje su svojim presudama utvrdili i ICJ i Međunarodni kazneni sud za bivšu Jugoslaviju (ICTY) ustvrdivši da je do genocida došlo u Srebrenici, ali da za njega nije odgovorna Srbija nego vojska bosanskih Srba. Dodik je čelčnicima političkih stranaka iz RS uputio poziv da u sadašnjim okolnostima ostanu jedinstveni i nastupaju zajednički bez obzira na međusobne prijepore.  Vukota Govedarica, predsjednik Srpske demokratske stranke (SDS) koja čini dio parlamentarne većine u BiH na državnoj razini, izjavio je lokalnim medijima nakon što je u Den Haagu tajništvu ICJ-a službeno predan zahtjev za reviziju presude protiv Srbije kako je stupila na sagu i ranija odluka vrha te stranke po kojoj će njeni kadrovi u tijelima vlasti BiH djelovai samo u "tehničkom mandatu". To u praksi znači kako će, primjerice, spski ministri u Vijeću ministara BiH obavljati samo tekuće poslove i neće sudjelovati u donošenju bilo kakvih bitnih odluka. (Hina)