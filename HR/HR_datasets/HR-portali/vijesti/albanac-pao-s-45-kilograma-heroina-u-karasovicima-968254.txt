Foto: MUP JUČER rano ujutro, Albanac je pokušao u Hrvatsku unijeti više od 4,5 kilograma heroina. Granična kontrola je pronašla drogu i prevezla ga u pritvor PU dubrovačko neretvanske.  Policija je priopćila kako je ulaznoj kontroli oko 1 sat ujutro pristupilo vozilo albanskih nacionalnih oznaka kojim je upravljao 21-godišnji državljanin Albanije.  "Temeljitom graničnom kontrolom policijskih službenika Policijske postaje Gruda u suradnji s djelatnicima carine, posumnjalo se na krijumčarenje te je zatražen nalog za pretragu vozila. Pretragom je u posebno prepravljenom prostoru u vozilu pronađeno 8 paketa s ukupno 4 kg i 550 g heroina", stoji u priopćenju PU dubrovačko-neretvanske.  "Nakon dovršenog kriminalističkog istraživanja albanski je državljanin, uz kaznenu prijavu zbog sumnje da je počinio kazneno djelo neovlaštene proizvodnje i prometa drogama, predan pritvorskom nadzorniku Policijske uprave dubrovačko-neretvanske", dodaje se u priopćenju.