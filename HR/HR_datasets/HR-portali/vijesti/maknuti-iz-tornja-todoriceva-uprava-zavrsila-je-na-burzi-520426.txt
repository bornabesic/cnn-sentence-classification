Bivši članovi Uprave Agrokora više nisu u radnom odnosu, odgovorili su iz Agrokora na upit tportala. Kako se navodi u odgovoru,  'članovima bivše Uprave prestali su važiti ugovori danom prestanka članstva u Upravi, dakle onaj dan kada je sud imenovao izvanrednu Upravu. Prestankom mandata prestao im je radni odnos, bez troškova za kompaniju. Samo jedan član bivše Uprave ima ugovor koji nije prestao važiti njegovim prestankom članstva u Upravi te je taj ugovor sporazumno raskinut'. Iako u Agrokoru nisu kazali s kim je točno sporazumno raskinut ugovor, tportal neslužbeno doznaje, da nije riječ o nikome od Todorića. Kako smo već nedavno pisali, Ivica Todorić je bio predsjednik Uprave, dok je njegov sin Ante bio dopredsjednik.  Ante Todorić je samozatajni obiteljski čovjek, otac troje djece i u potpunosti posvećen biznisu. U skladu s obiteljskom tradicijom, poput oca Ivice, završio je Ekonomski fakultet, da bi potom magistrirao na temu financija. Poslovnu karijeru počeo je radeći u skladištu voća i povrća, da bi potom, 1996., postao poslovođa cvjećarnice. Potom je krenuo stjecati iskustvo prošavši sva radna mjesta, i to od dna poslovne piramide pa do vrha. Hrvoje Balent, suprug Ive, kćeri Ivice Todorića, bio je zadužen za centralnu nabavu i usluge. Balent je u upravu koncerna Agrokor ušao 2012. godine, kad je vodio poslove oko reorganizacije poliklinike Nemetova, koju je iste godine koncern preuzeo od Basler osiguranja. Supruga Iva je direktorica marketinga u Agrokoru pa je zbog njezina posla par često na raznim eventima. Imaju troje djece. Piruška Canjuga bila je izvršna potpredsjednica Agrokora za poslovanje i poslovni razvoj. U menadžerskom timu Agrokora je desetljećima. Supruga Zlatka Canjuge, koji je 1990-ih bio blizak suradnik Franje Tuđmana i čelnik NK Croatije, karijeru je radila neovisno od muža. Nakon diplome Agronomskog fakulteta i magisterija došla je u upravu najveće hrvatske tvrtke. Godinama je na listama najmoćnijih poslovnih žena u zemlji. Ivan Crnjac vodio je financije, strategiju i tržišta kapitala. Crnjca, koji je godinama u vodstvu koncerna, mnogi poslovni ljudi smatraju odgovornim za financijsku situaciju u kojoj se našla tvrtka. Drugi ističu kako je on samo radio ono što je odlučivao vrh kompanije. Navodno je prijatelj Ante Todorića još od studentskih dana. Karijeru je počeo kao investicijski bankar, a nastavio je u tvrtkama povezanim s Agrokorom 2007. godine. Ivica Sertić je lani postao izvršni potpredsjednik Agrokora za tržišta, prodaju i logistiku. Sertić je bio predsjednik uprave Jamnice od 1993. godine. Pod njegovim vodstvom tvrtka je postala snažnim tržišnim liderom te najvećim proizvođačem mineralnih voda i bezalkoholnih pića na jugoistoku Europe. Među njima se posebno ističe Jana. Za kupnju Jamnice godinama je zainteresirana Coca-Cola. Mislav Galić bio je izvršni potpredsjednik koncerna za poslovnu grupu Hrana. Do pozicije potpredsjednika u koncernu došao je s čelnog mjesta u Ledu. Prvo direktora, a kasnije predsjednika uprave. Galić je direktor Leda postao 1998. s 26 godina. Završio je diplomski i postdiplomski studij bankarstva i financija na pariškom Dauphineu, jednoj od najboljih europskih poslovnih škola, svojedobno ocijenjenoj i najvećom francuskom tvornicom milijunaša. Agrokorovi članovi Uprave navodno su primali od 50.000 do 80.000 kuna mjesečno.  Kako navodi tportal, Vladin povjerenik Ramljak imat će plaću u visini prosječne mjesečne naknade koju su imali članovi Uprave Agrokora u posljednja tri mjeseca. Definirano je to u Zakonu o postupku izvanredne uprave u tvrtkama od sistemskog značaja. Ramljaku će plaću i sve troškove platiti Agrokor. 