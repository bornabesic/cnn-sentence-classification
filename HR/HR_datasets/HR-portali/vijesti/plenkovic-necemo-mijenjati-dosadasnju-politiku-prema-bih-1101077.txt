Predsjednik HDZ-a Andrej Plenković izjavio je kako ne misli mijenjati dosadašnju politiku te stranke prema Bosni i Hercegovini te kako će, pobijedi li na rujanskim izborima, to biti i pristup nove hrvatske vlade, prenio je u petak sarajevski "Dnevni avaz". "Hrvatska i HDZ uvijek su bili uz BiH i nastavit ćemo usku suradnju", kazao je Plenković u kratkoj izjavi za ovaj list objasnivši kako to znači čvrstu potporu na putu BiH ka članstvu u Europskoj uniji. Brži napredak Hrvatske pod njegovim vodstvom Podsjetio je kako je osobno kao zastupnik u Europskom parlamentu te potpredsjednik parlamentarnog povjerenstva za vanjske poslove (AFET) bio angažiran na tom planu. "Jedan sam od onih koji je i do sada na tome radio jako puno i to će se nastaviti", kazao je Plenković. U odnosu na planove na unutarnjopolitičkom planu Plenković je tek kratko dodao kako će HDZ pod njegovim vodstvom raditi sve da Hrvatska napreduje i da to čini brže. "Dat ćemo sve od sebe", poručio je novi predsjednik HDZ-a. > > Plenković: Spreman sam postati predsjednik Vlade 