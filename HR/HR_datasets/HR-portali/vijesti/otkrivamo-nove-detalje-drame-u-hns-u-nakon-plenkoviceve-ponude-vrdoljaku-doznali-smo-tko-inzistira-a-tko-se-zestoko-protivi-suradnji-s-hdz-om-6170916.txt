- Predsjednik stranke dužan nas je konačno i službeno obavijestiti postoji li neka konkretna ponuda od HDZ-a i što je njen sadržaj. Ako mi netko uspije argumentirano objasniti što bi bio nacionalni interes, ali i interes naše stranke za koaliranje s HDZ-om, prvi ću za to dići ruku. No teško da će itko moći iznjedriti takve argumente - govori jedan član Predsjedništva HNS-a za Jutarnji list komentirajući mogućnost da stranka uđe u suradnju s HDZ-om i predloži svoje ministre koji bi u Plenkovićevoj Vladi došli na mjesta koja su donedavno držali mostovci, uz izuzetak MUP-a, o čemu smo već izvijestili. O sudbini eventualne HNS-ove podrške HDZ-u vjerojatno će se razgovarati već u nedjelju u noći, čim budu poznati rezultati drugog kruga lokalnih izbora. - Kritične su nam točke Zagreb, Dubrovnik i Varaždinska županija. Doživi li HNS u drugom krugu potop, vrlo je vjerojatno da će se tražiti odgovornost predsjednika stranke te ići prema nastavku suradnje sa SDP-om. No, postigne li HNS dobar rezultat, to bi moglo biti iskorišteno kao kapital za opravdavanje dogovora s HDZ-om na čemu zasad, uglavnom u tajnosti, rade predsjednik Vrdoljak i Srećko Ferenčak - doznajemo od našeg sugovornika. HNS-ovci angažirani na terenu posljednjih dana strepe od rezultata drugog kruga, posebno rezultata u Varaždinskoj županiji u kojoj je županu Predragu Štromaru protukandidat bivši HNS-ovac Radimir Čačić. - Sve je moguće, pa tako i da Štromar izgubi od Čačića, a to bi za stranku bilo jako loše jer je Varaždinska županija primjer discipline i dobre organiziranosti HNS-ovaca. Ne bismo si to smjeli dopustiti, posebno s obzirom na to da već gubimo Varaždin od Čehoka - kaže nam naš izvor. Jedan pripadnik druge struje, one koja je a priori protiv dogovaranja s HDZ-om, tvrdi kako su sklonosti pojedinih članova HNS-a suradnji s Plenkovićem potpuno nevažne ako oni u to ne uspiju uvjeriti sve članove HNS-a koji bi takvu odluku morali potvrditi na tijelima stranke. - Što bi HDZ-u značile tri, četiri HNS-ove ruke? HNS neće biti razbijen, mi ostajemo pri tome da nećemo dati podršku ovoj Vladi. Ma gledajte, pa nismo mi glupi. Nećemo valjda dati podršku HDZ-u kako bi Plenković posložio svoju stranku, a potom nas kroz godinu dana odbacio na još gori način nego što je to učinio s Mostom? Ne, HNS je malo kompliciraniji partner od toga - kategoričan je jedan član Predsjedništva. Tri frakcije: podjela oko pregovora s HDZ-omZAGOVARATELJI: Prva se struja zauzima za ulazak HNS-a u koaliciju s HDZ-om na nacionalnoj razini, a tu skupinu navodno predvodi sam vrh HNS-a s Ivanom Vrdoljakom i Srećkom Ferenčakom.UMJERENJACI: Druga struja želi izbjeći prijevremene izbore, ali bez otvorene koalicije s HDZ-om. Njoj pripadaju manje istaknuti članovi HNS-a koji obnašaju vlast po općinama, gradovima ili županijama.PROTIVNICI: Treća struja ni po koju cijenu ne pristaje na koaliciju s HDZ-om. U njoj su Vesna Pusić, Anka Mrak Taritaš te saborski zastupnici HNS-a Goran Beus Richembergh i Nada Turina Đurić.