Sa 76 glasova za i 13 protiv, Gordan Jandroković izabran je za nasljednika Bože Petrova, odnosno postao je novi predsjednik Hrvatskog sabora. SDP nije sudjelovao na glasovanju jer je prije toga napustio Sabornicu.  Bivšeg potpredsjednika Sabora za predsjednika je predložio njegov HDZ s partnerima, a potpisima su se pridružili i Ivica Mišić (PH), nezavisni Marin Škibola, Željko Glasnović i Tomislav Saucha. -  Želim se zahvaliti na povjerenju svima. I onima koji su bila 'za' i koji su bili 'protiv', ali i onima koji su otišli iz Sabornice. Ovo je velika čast i odgovornosot, posebno u trenucima kada se traži smirenost i odgovornost. Sada su stvoreni uvjeti za kontinuitet rada visokog doma, rekao je Jandroković. - Pozivam vas sve na odgovornost, međusobno uvažavanje, izbjegavanje uvredljivih govora. Budimo korektni, time ćemo poslati najbolju poruku javnosti - dodao je novoizabrani predsjednik. Rekao je da je "ovo prvi korak" te kako očekuje da će nakon lokalnih izbora premijer predstaviti nove ministre. - Budimo korektni, time ćemo poslati najbolji poruku javnosti - rekao je Jandroković u uvodnom govoru. Šef Kluba zastupnika HDZ-a Branko Bačić izvijestio je danas kako HDZ ima prikupljenih 76 zastupničkih potpisa za predsjednika Hrvatskog sabora, a na to bi mjesto trebao doći Gordan Jandroković.  "Mi smo jučer tvrdili da postoji saborska većina u Saboru, da smo jučerašnjim izglasavanjem povjerenja ministru financija to i potvrdili, a danas smo, sukladno Poslovniku Hrvatskog sabora, predložili, nakon što će biti razriješen predsjednik Sabora Božo Petrov, da su ispunjene sve pretpostavke za izbor predsjednika Sabora. Mi smo kao klub mogli sukladno poslovniku predložiti predsjednika sabora i bez 76 potpisa jer se predsjednik Sabora bira natpolovičnom većinom  nazočnih zastupnika u Saboru. No usprkos tome, ipak smo htjeli kako bi potvrdili da Vlada ima većinu u Saboru, prikupiti 76 potpisa kako bismo i time učvrstili legitimitet novoizabranog predsjednika Hrvatskog sabora, a to će biti gospodin Gordan Jandroković", pojasnio je Bačić novinarima. Plenarna sjednica Hrvatskog sabora nastavljena je u 13 sati. Predsjedavajući Željko Reiner predložio je dopunu dnevnog reda s tri nove točke - razrješenje predsjednika Sabora, prijedlog odluke o izboru predsjednika Sabora i prijedlog odluke o razrješenju potpredsjednika Sabora.   Nakon toga niz klubova, od SDP-a i HDZ-a do Živog zida, zatražio je stanku i Reiner je odobrio stanku od 10 minuta.  Grmoja: Bit ćemo suzdržani Nikola Grmoja prvi je opravdao razlog za stanku, uspuhani jer je trčao jer je, kako je rekao, vidio da mu Reiner pokušava uzeti riječ. - Umjesto da ste pristojni i zahvalite se kako sam tolerantan, savjetovao bih vam da vodite o tom računa - rekao je Reiner. - Budući da je skupljeno 76 potpisa za izbor novog predsjednika, očito je danas da ćemo ga izabrati ovdje. Jasno je da imamo saborsku većinu, kad je već imamo, stav kluba Mosta je da premijer predloži 4 ministra idući tjedan kako bismo izabrali ministre u ministarstva, kako ne bismo pauzu otišli s krnjom Vladom - rekao je Grmoja, dodajući da nema nikakvih razloga da se na pauzu prije izbora ide bez četiri ministra. - Pupovac, Saucha, Lacković i Škibola, to je nova većina s HDZ-om koja može izabrati ministre - rekao je Grmoja, na što su ga neki zastupnici optužili za prozivanje. - Ja ne prozivam nikoga, ja konstatiram, smirite se. Konstatiram tko čini novu saborsku većinu - rekao je Grmoja. - Klub Mosta će biti suzdržan po pitanju predsjednika Sabora, bit ćemo konstruktivna oporba - poručio je Grmoja. Marin Škibola (Promijenimo Hrvatsku) rekao je da nijedan pojedinac sam ne može zaustaviti krizu, već je potrebna solidarnost svih političkih aktera. - Dosta je politikantstva dok naši građani skapavaju u dužničkom ropstvu. Vrijeme je za odgovornost - rekao je Škibola. Arsen Bauk (SDP) rekao je da je Škibola upravo rekao nije dio većine koja podržava Vladu, nego da je ovo tehničko pitanje. - Dragi kolega, danas vam je pitanje veličine, a ne tehnike - rekao je Bauk. Ivan Vrdoljak (HNS) rekao je da nije loše malo kontrolirati doskočice, da se vratimo kulturi i dijalogu, te da nije loše da se prestanu iznositi laži i neistine o kolegama. - Pozivam kolege iz SDP-a i Mosta da potpišu našu inicijativu za opoziv Vlade premijera Plenkovića da se vidi postoji li većina - rekao je Vrdoljak. Reineru je savjetovao da je možda dobar trenutak da Petrov ode kod predsjednica na konzultacije. - Zadnji put je otišao s Milanovićem, izašao s Karamarkom, pa da provjerimo da se nešto možda neće promijeniti - rekao je Vrdoljak. - Sve ste pokazali time što jučer niste htjeli raspustiti Sabor nego danas pravite smokvin list - reagirao je Petrov. Branko Bačić (HDZ) rekao je da je iza nas dan kada je oporba pokušala, s pravom i u skladu sa zakonom, zatražiti razrješenje ministra Marića. - Posve je legitimno zatražila razrješenje i bila je dužna prikupiti 76 ruku. Ishod glasovanja ukazao je da oporba zajedno s Mostom, koji je do jučer bio dio vladajuće koalicije, u tome nije uspjela - rekao je Bačić. Bačić je rekao da će se vidjeti postoji li većina tek kad premijer predloži nove ministre, što je prema zakonu na prvoj idućoj sjednici Sabora. - To govori Zakon o Vladi i tako će premijer postupiti na prvoj idućoj sjednici - rekao je Bačić, dodajući da će to biti onda kada to odluči premijer i kada sjednicu sazove predsjednik Sabora. - Klub HDZ-a zajedno sa svojim partnerima i nezavisnim zastupnicima koji podupiru prijedlog o Jandrokoviću mogao je i bez 76 potpisa predložiti izbor predsjednika jer se ne traži natpolovična većina ukupnog broja, mogli smo ga izabrati i s 39 ruku. A to nismo htjeli, htjeli smo pokazati kako ta politička kriza je samo fikcija određenog broja zastupnika, u prvom broju oporbenih - rekao je Bačić. Branimir Bunjac (Živi zid) pitao je koji program i ideje povezuju potpisnike jer su do jučer bili na potpuno suprotstavljenim stranama. - Postoji opravdana sumnja da većinu čine zastupnici koji su kupljeni. Što biste rekli da Reiner prijeđe u klub Živog zida? Sigurno biste rekli da su mu nešto dali, zaštitu sudom, da prođe neki zakon, možda smo mu ponudili lovu. Teoretski možda niste, slažem se, ali javnost sumnja - rekao je Bunjac. - Vaša većina je jadna, ta većina je sramotna - poručio je. Banjac je rekao da ima dojam da čine dvije stvari - kupuju vrijeme i ljude. Ovo je većina koja se bazira na interesima, i što je najstrašnije od svega, na osobnim interesima pojedinaca, smatra Bunjac. Jedan glas protiv razrješenja Petrova Nakon toga je uslijedilo glasovanje o razrješenju predsjednika Sabora. Za razrješenje Petrova bilo je 103 za, četvero suzdržanih i jedan protiv. Bačić je potom predstavio Jandrokovića, za kojeg je rekao njihov kolega s dugogodišnjim iskustvom, da je bio i ministar vanjskih poslova i potpredsjednik Vlade kada je Hrvatska postala članicom NATO-a i kada su završeni pregovori za ulazak u EU. Arsen Bauk (SDP) čestitao je Jandrokoviću na nominaciji te rekao da je njegov dojam da je svojim vođenjem sjednica Sabora kao potpredsjednik bio jedan od boljih, ako ne i najbolji potpredsjednik. - Da se ne naljuti kolega Brkić - dodao je, na što se i Milijan Brkić nasmijao. Bauk je rekao da će Jandroković postati predsjednik Sabora godinu dana prije nego što je to bio dogovor s Mostom. Bauk je rekao da su na dnu liste za Jandrokovića četiri imena kolega koji nisu bili dio dosadašnje parlamentarne većine. Potom je pitao Mišića, Škibolu, Sauchu i Glasnovića poimence jesu li dio većine koji podržava Vladu ili samo tehnički. - Čega se bojite da odgovorite? Jel' vas sram možda? Ako vas je sram, ja ću shvatiti, i mene bi bilo na vašem mjestu - zaderao se Bauk, zbog čega ga je Reiner opomenuo. Bauk je poručio na kraju da SDP neće sudjelovati u glasovanju o Jandrokoviću. Ivan Pernar (Živi zid) pitao je Sauchu hoće li glasovati za HDZ-ove ministre, ili će možda čak biti jedan od ministara. Rekao je da su mu ruku pružili isto oni koji su ga bacili u Remetinec. - HDZ postupa poput mafije, čovjeka prvo dovedu u probleme i onda ga ucjenjuju - rekao je Pernar, zbog čega ga je Reiner opomenuo. Gordan Maras (SDP) rekao je da još uvijek nema parlamentarne većine jer je Škibola rekao da ne podržava HDZ.  Napao je i Željka Glasnovića zbog podrške Jandrokoviću nakon što jučer nije glasovao. Potom je uslijedila burna prepirka, a Maras se derao, zbog čega ga je Reiner upozorio. - Izbacite ga van, prijeti mi, govori mi da sam degenerik, da se..m - rekao je Maras Reineru za Glasnovića. Napao je Reinera da ga nije upozorio jer mu treba glas za većinu, na što je Reiner odgovorio da ga je upozorio. - Sram vas bilo - zaderao se Maras. Bauk je zatražio stanku kako bi se smirile strasti, a Reiner se složio i dao stanku od deset minuta. Podolnjak: U ovom trenutku ne postoji Vlada u skladu s Ustavom Miro Bulj (Most) podsjetio je nakon stanke da je Jandroković rekao da je Most opasna skupina ljudi, a za Jandrokovića je rekao da je bio desna ruka Ivi Sanaderu i Jadranki Kosor. - Ne možemo dozvoliti da se institucija svede na preslagivanje - rekao je Bulj. Pernar je rekao da je za hrvatski narod potresno gledati ovakve scene iz Sabora i gledati na kakav način HDZ sklapa većinu. - Ali smo svjesni da 30 posto građana podržava tu HDZ-ovu politiku i Plenkovića. Zašto? Zato što pola hrvatskih građana ne izlaze na izbore jer misle da su svi zastupnici isti. Sada se vidi da nismo svi isti - rekao je Pernar, koji je zahvalio Bulju što nije podržao proračun kada se o njemu glasovalo. - Drago mi je da ste sada ne samo duhom, već i tijelom dio oporbe - rekao je Pernar. Robert Podolnjak (Most) rekao je da mu je bilo užasno teško kada je vidio mlade na galeriji dok gledaju ružne scene, najružnije riječi i ispade pojedinih kolega. Rekao je da će Most biti suzdržan jer ovaj izbor predsjednika nema demokratski legitimitet. - On će formalno biti u skladu s Poslovnikom, ali neće biti legitiman. Ovih 76 potpisa svjedoči o jednoj ad hoc skupljenoj kvazi većini koja nije istinska parlamentarna većina, koja je sklopljena protivno izbornoj volji birača, i u to nema nikakve sumnje - rekao je Podolnjak. Naglasio je da ovo nije tehničko pitanje, već pitanje na kojemu je trebalo demonstrirati postoji li većina u Saboru, ali i većina koja može donositi zakone i formirati Vladu. - U ovom trenutku ne postoji Vlada u skladu s Ustavom, ne postoje četiri ministra, samo državni tajnici koji nisu odgovorni Saboru - rekao je Podolnjak. - Ovaj izbor ne pokazuje da postoji stvarna većina, ovo je jedno ružno preslagivanje u hodu usred mandata i bilo bi, ne daleko poštenije, nego jedino pošteno da ovaj mandat vratimo onome kojem pripada, hrvatskim građanima, i da oni odluče kako će i kome taj mandat dati u idućem sazivu Sabora - zaključio je Podolnjak. Bulj je u replici rekao da je narod prevaren. Podolnjak je rekao da je časna ostavka Petrova bila primjer kako se dostojno ponio jedan predsjednik koji se želi vratiti među građane i koji se ne boji onoga što će mu građani reći. Petrov je rekao da su danas maske pale i da samo slijepi ne vide. - Onima koji danas idu napraviti parlamentarnu većinu koja očito, i sada po iskazu nekih zastupnika, nije vladajuća većina, ako drže do legitimiteta, doći će, dat će prijedloge ministara, osvjetlat će obraz sebi i zastupnicima, pokazat će da drže do građana. A ako to ne naprave, ako zaista budemo morali čekati i drugi krug lokalnih izbora da bi se svi oni koji se danas sakrivaju tada mogli pokazati, onda danas svjedočimo najtužnijem danu, svjedočimo prijevari svih građana RH - rekao je Petrov. Maras je rekao da je sada sto posto siguran da nije dobar način izbora zastupnika te da bi oni trebali odgovarati onima koji su ih izabrali. Pernar je rekao da se HDZ-ovci često predstavljaju kao veliki vjernici, pa im je pročitao poruku iz Evanđelja koja se odnosi na Isusa u hramu. - Danas je HDZ Sabor, dom naroda, pretvorio u kuću trgovačku, tržnicu, a zastupnici su postali robovi. To je najstrašnije u cijeloj priči - rekao je Pernar. - Žalosno je gledati kako je HDZ, koji se kune u kršćanstvo, za koju svećenici pozivaju da se glasa, od Sabora napravio kuću trgovačku - dodao je. Grmoja je rekao da su za ovu situaciju krivi i neki iz oporbe jer u strahu za svoje pozicije nisu podržali njihovu inicijativu za raspuštanje Sabora. - Vrdoljak govori o opozivu premijera i Vlade. Ta će inicijativa doći na red iza lokalnih izbora, ta inicijativa nema nikakvog smisla. Jedino rješenje je da potpišemo inicijativu za raspuštanje i idemo na izbore. Ali problem je što se neki zastupnici boje. Je li nam važnija fotelja ili obraz, je li nam važnije sačuvati privilegije i plaću ili da građani izgube povjerenje u svoje zastupnike? Izađimo pred građane, čega se bojimo? Ako će nas kazniti, neka nas kazne, ali ćemo barem znati njihov odabir. Ovako imamo trgovinu - rekao je Grmoja, a nadovezujući se na Pernarevu izjavu rekao je da je Sabor pretvoren u kuću razbojničku. Predrag Matić (SDP) rekao je da je na društvenim stranicama Željka Glasnovića objavljen cjenik u pet točaka o tome koliko košta njegov potpis te da je na cjeniku i potpis premijer Plenkovića. Glasnović je na Facebooku, naime, objavio sliku dokumenta sa svojim uvjetima, a dokument su osim Plenkovića i Glasnovića potpisali i ministar branitelja Tomo Medved i državna tajnica u MVEP-u Zdravka Bušić. Bunjac je rekao da mi saznajemo kako nastaje većina čitajući Facebooku te se pitao je li to povjerenje u institucije i jačanje digniteta Sabora. Maras je rekao da je Plenković na ovaj način mogao mijenjati ministre jednog po jednog te da je po Zakonu o Vladi mogao smijeniti i sve ministre odjednom. - Već jučer ili prije tjedan dana morao je pokazati na koju većinu računa kako bi upravljao Hrvatskom u narednom periodu - rekao je Maras. Joško Klisović (SDP) komentirao je dokument koji je Glasnović objavio i pitao smije li Vlada po Ustavu sklapati takve sporazume. - Volio bih da mi to netko objasnio, bio bih najsretniji da mi to objasnio predsjednik Vlade, ali bio bih zadovoljan da to učini i netko iz HDZ-a - rekao je Klisović, a Sabina Glasovac (SDP) rekla je da mu premijer ne može odgovoriti jer nije u Hrvatskoj. Također je rekla da je Glasovac ranije napao Marasa, ali nije opomenut jer ne bi mogao nazočiti pa ne bi bilo većine. - Mogli ste dosad naučiti da, kada dobijete opomenu, ne morate napustiti dvoranu - odgovorio joj je Reiner. Sabina Glasovac rekla je da je HDZ, kada je mogao pošteno pobijediti, pobjeđivao, a kada nije mogao, onda je podmićivao. Rekla je i da nema velike razlike između Karamarka, Oreškovića i Plenkovića, već da je riječ samo o nijansama. Grmoja: Bukarica, i ti si u ovome sudjelovao Matić je opet komentirao Glasnovićev dokument.  - To nije dogovor HDZ-a s Glasnovićem, nego dogovor Vlade. Fali još samo pečat - rekao je Matić, dodajući da je Željko Sabo završio u zatvoru zbog sitne love, a ovdje se po njemu radi o većim iznosima. - Jesam ja krvario gaće po Vukovaru i srbijanskim logorima da bi vi ovo nama danas radili? - upitao se. Bulj je rekao da protiv Jandrokovića nema ništa osobno, ali da za njega ne može glasati jer ne može dati legitimitet tezgarenju. - Narodu koji mi je dao potporu šaljem poruku da se u njihovo ime crvenim zbog ovog što se događa - rekao je Bulj. Grmoja je rekao da su dvije trećine kluba Promijenimo Hrvatsku podržali Jandrokovića, a Lovrinović čeka do iza izbora jer je kandidat za gradonačelnika Zagreba. Rekao je da se na jučerašnjem glasovanju o pitanju povjerenja dogodio nedopustiv presedan - da je sudjelovala osoba koja uopće ne bi smjela imati mandat, HDSSB-ov Josip Salapić koji svoj mandat vrši kao zamjena izabranom zastupniku Branimiru Glavašu. Nakon što mu je isteklo vrijeme, Reiner ga je prekinuo ni nije mu dozvolio da dovrši izlaganje, zbog čega je Grmoja napao Ivana Bukaricu, tajnika sjednice Sabora. - Znam Bukarica da nećete, a i ti si u ovome sudjelovao - rekao je Grmoja, na što se Bukarica nasmijao - Ja sam ovdje 6 mjeseci, glasovao sam za vašeg predsjednika Sabora i ministre, tada se niste bunili - reagirao je Salapić, koji je Grmoji poručio da ima obraz debeo kao đon. Bunjac je komentirao Glasnovićev dokument, u kojemu između ostalog kao uvjet stoji da treba isplatiti zaostatke pripadnicima HVO-a od Ministarstva rada i mirovinskog sustava. Bunjac je zaključio da isplata braniteljskih mirovina ovisi o tome je li zastupnik dignuo ruku za Plenkovića ili ne. - Ovdje svatko može doći i uvjetovati, ja hoću 100 milijuna, ja hoću 200, i svatko može dobiti, ali pod uvjetom da digne ruku za HDZ - rekao je Bunjac. Matić: Ova točka je šlag na torti - Teško je gledati kako izmjenjujete 'tešku artiljeriju' s onima s kojima ste se do jučer 'lizali' - poručio je Predrag Matić Miri Bulju. - Ovo što se radi ovoj zemlji, ova točka je šlag na torti. Treba pitati što su drugi zastupnici dobili. Tu je pet točaka, a samo jedna košta 1,2 milijardi kuna - rekao je Matić. - Vi mene govorite da sam se 'slizao' s njima, nikada se nisam 'slizivao' s nikim - odgovorio je Bulj. Saucha, Mišić, Škibola... Tomislav Saucha je na pitanje novinara zašto je potpisao za Gordana Jandrokovića odgovorio: "Zato što podržavam stabilnost rada Sabora", a na pitanje hoće li podržati i nove ministre odgovorio je da će još vidjeti. Bačić je izjavu o Jandrokoviću dao nakon sjednice saborskog odbora za Ustav koji je na zatvorenom dijelu trebao odlučiti na koji način će se izabrati nasljednik predsjednika Sabora Bože Petrova koji je jučer podnio ostavku. Na pitanje tko im čini većinu uzvratio je: Svi naši dosadašnji koalicijski partneri - kolege iz Kluba nacionalnih manjina, kolege iz HSLS-am HDSSB-a, HKDS-HDS. Pored njih su tu još i gospodin Mišić, gospodin Škibola, general Glasnović i podršku nam daje nezavisni zastupnik Tomislav Saucha", izvijestio je.    pic.twitter.com/eSKGIOrtxy Bačić nije htio decidirano odgovoriti na pitanje da li su potpisani za Jandrokovića spremni biti i dio buduće vladajuće većine. "Ne bih htio ulaziti što su nam pojedini zastupnici rekli. Pitanje je bilo postoji li većina i sada s prikupljenih potpisa 76 zastupnika to sada više nije sporno. Bit će izabran predsjednik, a nakon toga ćemo sukladno Ustavu sazvati sjednicu na kojoj će biti izabrani ministri.   Najavio je i saborsku stanku do iza lokalnih izbora.  Ivan Pernar je prozvao HDZ i upozorio građane da ne nasjedaju na spinove i ponovno daju glas HDZ-u i Mostu. - Ovo je isti Hdz, isti kao Karamarkov, Kosoričin i Sanaderov. To je taj Hdz koji satira našu zemlju i nastavit će. Ali, to ne može bez vaših glasova. Ok, ja ću radije biti nazivan budalom, redikulom i klaunom, nego dizati ruku za ljude koji vode naš narod u nestanak.  Dragi građani, ne znam što da vam kažem. Ja znam da što god da vam kažem, vas će 30 posto glasati za Hdz.  Ali, pravi pritisak neka ne bude na glasače koji će danas dignuti ruku za Hdz ovdje, nego na birače koji će na izborima dati svoj glas za Hdz, rekao je. U završnoj riječi je Pernar podigao glas i prozvao Glasnovića i Sauchu da su se prodali HDZ-u. Replicirao mu je Glasnović i upozorio ga da mu je priča šuplja te je zaradio pljesak zastupnika. Pernar je dodao kako će izglasavanje Jandrokovića za predsjednika biti civilizacijska sramota. - Jandroković nema legitimitet jer ga nisu izabrali hrvatski građani. "Sumrak saga" je nula prema sumraku u kakav nas vodi HDZ. U završnoj riječi Arsen Bauk (SDP) je najavio da će SDP napustiti sabornicu, a u ime kluba je poručio Gordanu Jandrokoviću: "Gordane, izdrži!"   