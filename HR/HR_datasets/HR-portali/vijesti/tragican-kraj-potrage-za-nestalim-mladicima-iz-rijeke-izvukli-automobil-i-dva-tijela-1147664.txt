Trojica mladića iz Zenice, koja su nestala nakon subotnjeg noćnog provoda u Vitezu, smrtno su stradala u prometnoj nesreći utvrdila je lokalna policija koja je nakon potrage uspjela u koritu rijeke Lašve pronaći automobil u kojemu su se vozili. Glasnogovornica Ministarstva unutarnjih poslova Zeničko-dobojske županije Aldina Ahmić potvrdila je kako je u rijeci pronađen automobil s tijelima. "Policijski timovi pronašli su automobil kojega su koristili Amar Kozlić, Husein Delić i Almen Begović", kazala je Ahmić potvrdivši kako su u olupini bila dva tijela dok ronilački timovi nastavljaju potragu za trećim. Navodno su pronađena tijela mladića Huseina Delića i Almena Begovića. Oni su u noći između subote i nedjelje bili u društvu a Amarom Kozlićem, no njegovo tijelo nije bilo u automobilu pa se pretpostavlja da ga je odnijela rijeka. Nestanak mladića prijavili su članovi njihovih obitelji nakon što se nisu vratili iz noćnog provoda. Posljednji put su se oglasili na Facebooku u subotu navečer objavivši zajedničku fotografiju iz jedne diskoteke u Vitezu. Nakon toga pokrenuta je opsežna policijska potraga pri čemu je formiran i posebni operativni stožer. Njihov automobil u rijeci pronađen je kada je policijska ophodnja opazila kotač koji je virio iz vode. Cesta kojom su se vraćali iz Viteza poznata je po brojnim nesrećama jer je zavojita i skliska.  >> Kombi sletio u Dravu, u vozilu pronašli beživotno tijelo 