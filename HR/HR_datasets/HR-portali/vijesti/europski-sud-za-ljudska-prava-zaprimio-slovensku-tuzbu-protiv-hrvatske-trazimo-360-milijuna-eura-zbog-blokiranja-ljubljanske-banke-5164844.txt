Europski sud za ljudska prava (ECHR) zaprimio je tužbu koju je Slovenija sredinom prošlog mjeseca podnijela u vezi sa tražbinama bivše Ljubljanske banke u Hrvatskoj, potvrdili su u četvrtak u Strasbourgu za Slovensku tiskovnu agenciju STA, a očekuje se da će sudu trebati dvije godine da odredi je li nadležan za tužbu. Mogućnost tužbe protiv Hrvatske već je prije dvije godine najavio slovenski premijer Miro Cerar nakon što je Slovenija temeljem presude suda u Strasbourgu morala početi otplaćivati neisplaćene štednju Ljubljanske banke štedišama u Hrvatskoj i BiH. Slovenski ministar pravosuđa Goran Klemenčič izjavio je prije mjesec dana povodom podnošenja tužbe da Slovenija traži od Hrvatske najmanje 360 milijuna eura odštete jer su - kako je ustvrdio -  hrvatske vlasti u proteklih 25 godina  sustavno onemogućavale Ljubljansku banku da naplati sudskim putem svoje tražbine prema hrvatskim tvrtkama kojima je odobravala kredite, te da je Hrvatska tako kršila pravo banke da raspolaže svojom imovinom. Slovenska vlada očekuje da će sudu u Strasbourgu biti potrebno oko dvije godine da se odredi je li nadležno za slovensku tužbu. Ljubljanska banka  je 2007. na sud u Strasbourgu predala tužbu za naplatu duga od tvornice šećera IPK Osijek, ali se sud proglasio nenadležnim zbog pravila da države ili tvrtke u vlasništvu države na tom sudu ne mogu podnositi tužbe nego da to mogu pojedinci koji smatraju da su im kršena ljudska prava. Sud u Strasbourgu je prije tri godine u slučaju tužbi deviznih štediša bivše Ljubljanske banke donio pilot-presudu prema kojoj je Slovenija odgovorna za povrat stare devizne štednje štedišama izvan Slovenije pod istim uvjetima po kojima je prije dvadeset godina vratila devizne štedne uloge iz vremena bivše SFRJ štedišama u Sloveniji. Početkom ove godine Slovenija je počela isplaćivati staru štednju štedišama Ljubljanske banke u Hrvatskoj, temeljem posebnog zakona, donesenog nakon presude u Strasbourgu. U svojoj tužbi protiv Hrvatske sada navodi da je Hrvatska blokirala na sudovima rješenja o povratu dugovanja hrvatskih poduzeća Ljubljanskoj banci i da je time kršila europski pravni poredak koji se odnosi na konvenciju o ljudskim pravima.