U nedjelju ujutro u napuštenom vagonu na Željezničkoj stanici u Beogradu pronađeno je tijelo žene s brojnim ozljedama. Kako piše Blic riječ je o I. V. (37) iz Zemuna.  Prema tragovima pronađenim u vagonu ubijena je drvenim kolcem kojeg su pronašli blizu tijela, no tek nakon obdukcije će se sa sigurnošću znati uzrok smrti.  Ubijena je na glavi i licu imala brojne ozljede. S obzirom na to da je tijelo bilo bez donjeg dijela odjeće policija ne isključuje mogućnost da je I. V. bila i silovana, piše Blic. Policija je ispitala nekoliko osoba, a među njima i mladića koji je pronašao tijelo. - On je u vagon ušao oko 10.40 sati u nedjelju ujutru, zatekao je mrtvu i o tome obavijestio skretničare, a zatim otišao prije dolaska policije. Istog dana je identificiran, priveden i saslušan ali za sada nema indicija da je on umiješan u zločin, zbog čega je i pušten - rekao je za Blic izvor iz policije. Prema do sada prikupljenim podacima, I. V. se u vagon doselila tjedan dana prije nego što je ubijena, a živjela je od novca koji je zarađivala prostitucijom. - Dan prije zločina je kod nje bio jedan muškarac, koji je otišao oko 14 sati. Ona je poslije toga viđena, posljednji put oko ponoći. Sada je ključno pitanje tko je kod nje bio u noći između subote i nedjelje. Problem je, međutim što su kod nje dolazili i migranti, koje je teško identificirati, i što predstavlja otežavajuću okolnost u istrazi - kaže izvor za Blic.   - Rekla nam je samo da je iz Zemuna, da ju je otac izbacio iz kuće i da nije imala gdje doći osim na stanicu. Večerala je s nama u petak. Vidjelo se da je čista, uredna žena ali sa teškim životom, iz kojeg se nije mogla"iščupati". Upozoravali smo je da nije sigurno da tu ostane, da dolaze sumnjivi tipovi, migranti. Ona, jednostavno nije imala drugi izbor - kažu skretničari. 