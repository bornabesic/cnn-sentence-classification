Roditelji Madeleine McCann, britanske djevojčice koja je nestala na obiteljskom odmoru u Portugalu 2007., kažu kako se još uvijek nadaju da će naći svoju kći, deset godina nakon njezina nestanka, pišu u nedjelju agencije. U intervjuu britanskim medijima objavljenom u nedjelju, McCannovi ističu da ih ohrabruje "opipljiv napredak" koji je britanska policija ostvarila u proteklih pet godina. Scotland Yard je prošlog tjedna priopćio da istražitelji još uvijek slijede "ključne" tragove u potrazi za Madeleine, koja je nestala iz vikendice u portugalskoj regiji Algarve u noći na 3. svibnja 2007., kada je imala tri godine. Roditelji su bili otišli u obližnji bar i ostavili Madeleine i blizance u krevetu. Unatoč istrazi koja je dosad stajala jedanaest milijuna funti, u policiji kažu da još nema "definitivnog dokaza" o tome je li Madeleine, koja bi danas imala gotovo 14 godina, živa ili mrtva. Gerry McCann (48) ističe da je "strašno" to što je još nisu našli, ali dodaje: "Nijedan roditelj neće dići ruke od svog djeteta, osim ako pouzdano zna da nije živo. A mi za to jednostavno nemamo nikakvih dokaza": S time se slaže njegova supruga Kate. "Moja nada da je Madeleine živa nije ništa manja nego prije deset godina. Nisam nikada mislila da ćemo ovako dugo biti u ovoj situaciji". Upitani kako se obitelj nosi s tom neizvjesnošću, McCannovi kažu da se, poput ostalih koji su prošli slične tragedije, nastoje usredotočiti na svoje 12-godišnje blizance. "Prilagodite se i stvorite neki novi normalan život", rekao je Gerry McCann. "U određenom trenutku shvatite da vrijeme nije stalo". Kate kaže da još uvijek, svake godine, kupuje Madeleine rođendanske i božićne poklone. "Razmišljam o tome koliko bi godina imala i bi li joj pristajalo ono što nađemo. Ona je još uvijek naša kći, uvijek će biti", rekla je Kate. 