Bolji su oni koji ne vjeruju od vjernika licemjera, kazao je papa Franjo tijekom subotnje mise na stadionu Vojnog zrakoplovstva u Kairu.  – Bogu je draga jedino vjera ispovijedana sa životom, jer jedini ekstremizam koji se može prihvatiti za vjernike je onaj milosrđa. Svaki drugi ekstremizam ne dolazi od Boga i njemu se ne sviđa – kazao je papa Franjo. Letio i dron To je bio jedini „susret“ Franje s masom ljudi u Kairu, a na stadionu, koji može primiti 30.000 posjetitelja, bili su kršćanski vjernici raznih obreda, kao i muslimani. Tijekom liturgije korišten je latinski i arapski jezik, a Franjo je homiliju izgovorio na talijanskom jeziku, a na arapski ju je prevodio jedan od dvojice njegovih osobnih tajnika, Egipćanin Yoannis Lahzi Gaid. Egipatska televizija prenosila je misu, a jedna od videokamera bila je ugrađena i u dron. Na stadionu se Franjo jedini put tijekom dvodnevnog boravka u Kairu vozio u otvorenom papamobilu. Franjo je kazao kako je „Bogu bolji onaj tko ne vjeruje od lažnog, licemjernog vjernika“. Dakle, nije važno što netko kaže da je vjernik, već kako se ponaša, a jedino svjedočenje vjere je kroz ljubav, milosrđe. Papa je komentirao dio iz evanđelja (Lk 24:13–16) o susretu uskrslog Isusa s dvojicom učenika na putu u Emaus, koji ga nisu odmah prepoznali, već tek nakon lomljenja kruha, ali im je on već iščeznuo s očiju. U najcrnjoj noći, u potpunom očajanju, Isus im se približio i njihovo očajanje pretvorio u Božji sjaj, a njihovo iskustvo, objašnjava papa Franjo, uči nas kako „nije potrebno ispunjavati mjesta kulta ako su naša srca bez Njegove prisutnosti“, prema tome „ne služi naša molitva upućena Bogu ako se ona ne pretvori u ljubav prema bratu, ne služi tolika religioznost ako nije potaknuta tolikom vjerom i milosrđem, ne služi brinuti se o izgledu, jer Bog gleda dušu i srce i ne voli licemjerje“.   Franjo inzistira na tome da nije dovoljno odlaziti u crkvu, pokazivati se na kultnim mjestima, već da je „prava vjera ona koja nas stvara karitativnijima, milosrdnijima, poštenijima i ljudskijima. Prava vjera je ona koja pokreće dušu i srce da ljubimo bez razlike, ona koja nas vodi da drugoga ne gledamo kao neprijatelja, već kao brata koga valja ljubiti, služiti i pomagati mu, ona koja nas vodi da širimo, branimo i živimo za kulturu susreta, dijaloga, štovanja i bratstva, ona koja nas vodi da praštamo onima koji nas vrijeđaju, da pružimo ruku posrnulima. Prava drugih Prava vjera je ona koja nas vodi da branimo prava drugih istom snagom kojom branimo naša prava. Ustvari, što se više raste u vjeri i spoznaji, to se više raste u poniznosti i saznanju da ste maleni”. Franjo je u petak u govoru na kairskom sveučilištu Al-Azhar pozvao da “svi zajedno kažemo odlučno i jasno ‘ne’ svakom obliku nasilja, osvete i mržnje koji se čine u Božje ime“.      