Foto: FaH  RUSIJA je u srijedu objavila da je zabranila prodemokratski pokret kojeg je osnovao Mihail Hodorkovski, čest kritičar Kremlja koji je pozvao na velike protuvladine prosvjede u subotu, uoči predsjedničkih izbora koji se održavaju iduće godine.  Ured državnog tužitelja je priopćio kako je donio odluku da djelovanje zaklade Otvorena Rusija, koju je prozvao britanskom, "nije poželjno" u Rusiji.   Ta zabrana stiže nekoliko dana uoči prosvjeda na koje je ta udruga pozivala kako bi se stvorio pritisak na ruskog predsjednika Vladimira Putina da napusti politiku. Očekuje se da će se Putin iduće godine kandidirati za četvrti mandat na toj funkciji.   Hodorkovski, prominentni kritičar Kremlja, na društvenim je mrežama napisao da su tužitelji donijeli takvu odluku jer su ih zasmetali planirani prosvjedi.  Vlasti ostale zatečene veličinom prosvjeda protiv korupcije prošlog mjeseca  Vlasti smatraju ilegalnim svaki prosvjed koji nije ranije odobren, te su ostale zatečene veličinom prosvjeda protiv korupcije koje su se prošlog mjeseca održale diljem Rusije.   Zabranjen je i Institut za modernu Rusiju koji je proglašen američkom, te Civilni pokret za otvorenu Rusiju koji je proglašen britanskom organizacijom.   "Ove organizacije provode posebne programe i projekte na teritoriju Rusije kojima je cilj diskreditirati nadolazeće rezultate izbora u Rusiji i prozvati ih nelegitimnima", priopćio je ured državnog tužitelja.   "Njihova aktivnost je usredotočena na pokretanje prosvjednih akcija i destabilizaciju unutrašnje političke situacije, što predstavlja rizik za temelje ustavnog poretka i državne sigurnosti", dodaje se.   Organizacije prozvane "nepoželjnima" u Rusiji mogu biti zabranjene prema zakonu iz 2015., a njihovi članovi mogu biti novčano kažnjeni ili pritvoreni do šest godina ako se opiru toj zabrani.   Putin je 2013. oslobodio Hodorkovskog, nekoć najbogatijeg Rusa, nakon što je proveo desetljeće u zatvoru zbog prijevare. Hodorkovski tvrdi da mu je ona namještena kako bi ga se kaznilo za financiranje političke oporbe Putinu.