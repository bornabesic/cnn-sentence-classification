Predsjednik Udruge specijalne policije iz Domovinskog rata Josip Klemm u srijedu je, na najave o mogućnosti privatizacije 25 posto dionica HEP-a, rekao kako bi u tom poslu trebali biti zastupljeni i hrvatski branitelji, na način da se kroz zakonske okvire 7 posto dionica HEP-a prepiše Fondu hrvatskih branitelja. Klemm je u izjavi Hini potvrdio da je to inicijativa čelnika nekih udruga branitelja i stradalnika Domovinskog rata, istaknuvši da bi se ta privatizacija trebala provesti isključivo kroz zakonske okvire. Naglasio je kako branitelji ne žele proći kao u slučaju privatizacije Croatia osiguranja, kada Fondu hrvatskih branitelja, kazao je, nije prepisano ništa. Iz Ministarstva hrvatskih branitelja nisu htjeli komentirati najave o mogućoj privatizaciji 25 posto dionica HEP-a, a predsjednik HVIDR-e Josip Đakić nije bio dostupan. Dio medija prenio je informacije da su čelnici braniteljskih udruga pokrenuli inicijativu da Vlada prenese 7 posto dionica HEP-a u braniteljski fond, iako od 2010. nema zakonsku obavezu puniti Fond hrvatskih branitelja, već im je to ostavljeno kao mogućnost. Potpredsjednica Vlade i ministrica gospodarstva Martina Dalić u utorak je kazala da ponuda 25 posto minus jedne dionice HEP-a kroz inicijalnu javnu ponudu (IPO) osigurava jednak utjecaj države na razvojne mogućnosti HEP-a kao i danas, kada je država vlasnik 100 posto dionica. Omogućava se istovremeno i nekoliko važnih pozitivnih učinaka na poslovanje HEP-a, a koji se tiču transparentnijeg poslovanja, kvalitetnijeg i profesionalnijeg upravljanja kompanijom, dodala je.