Dvije trećine korisnika televizijski i video sadržaj gleda na pametnim telefonima, tabletima i prijenosnicima. Čak 62 posto građana u Hrvatskoj gleda TV i video sadržaj putem računala, laptopa, tableta ili pametnog telefona, a gotovo trećina isto radi više puta u tjednu putem smartphonea. Tehnologija i razvoj novih platformi za gledanje TV i video sadržaja značajno su promijenili naše navike, pokazalo je istraživanje koje je provela agencija Hendal kvantitativnom metodom online intervjua na reprezentativnom uzorku tisuću građana Republike Hrvatske u dobi od 15 do 65 godina. Taj je trend posebno prisutan unutar mlađe populacije, između 15 i 29 godina, gdje 70 posto prati TV i video sadržaj putem alternativnih uređaja. Više od trećine ispitanika prati televizijski sadržaj izvan svojih domova, četvrtina u ugostiteljskim objektima, a svaka peta osoba prati ga i u hodu - naime, čak trećina sudionika istraživanja (31 posto) u prosjeku barem dvaput tjedno pogleda video sadržaj putem pametnog telefona. Gotovo polovina gledatelja, 43 posto, osobito populacija do 49 godina starosti, gleda snimljeni TV i video sadržaj ili sadržaj na zahtjev, ne mareći za unaprijed najavljene televizijske programe. Čak 59 posto ispitanih građana u proteklih mjesec dana paralelno je pratilo različit sadržaj na dva uređaja, što potvrđuje da se navike nepovratno mijenjaju. Gotovo 90 posto gledatelja surfa internetom tijekom gledanja TV sadržaja, od čega 31 posto to čini svaki put dok gleda. Za praćenje TV sadržaja drugi ekran postao je pravilo, a bit će zanimljivo pratiti kako će se proizvođači sadržaja tome i prilagoditi. Očito je vrijeme kada su se u domovima vodile bitke ukućana oko daljinskog upravljača iza nas. Televizor više nije jedini i najvažniji ekran u kućanstvu, a točno određen TV raspored ne određuje što ćemo i na koji način gledati. Tehnologija mijenja naše navike i način na koji konzumiramo sadržaj pa, pokazuje istraživanje, propuštenu utakmicu, film ili seriju danas jednostavno možemo pogledati naknadno ili čak u hodu.