Predsjedništvo HDZ-a raspravljalo je danas o zagrebačkoj krizi, odnosno namjeri Andrije Mikulića, šefa zagrebačkog HDZ-a, da sruši gradski proračun i na taj način detronizira gradonačelnika Milana Bandića uoči lokalnih izbora u svibnju. Više izvora iz Predsjedništva HDZ-a reklo nam je da je iz izlaganja Andreja Plenkovića, šefa HDZ-a, iščitalo da se on protivi toj akciji jer ne vidi koji je interes HDZ-a da Vlada HDZ-a i Mosta imenuje povjerenika za Zagreb. Sugovornici nam prenose kako je Plenković poručio da ne želi da njegova Vlada uoči izbora imenuje povjerenike jer ne želi da HDZ na svojevrstan nepravedan način ide na lokalne izbore. Naši izvori tvrde da to smatra nepoštenim i nekorektnim, posebno jer je zagrebački HDZ dosad bio u koaliciji s Milanom Bandićem u Zagrebu. Ne vidi poantu u tome da HDZ uoči izbora ruši proračun – Ni Plenković ni itko na Predsjedništvu nije branio Milana Bandića ni njegov proračun, ali ne vidi poantu u tome da zagrebački HDZ uoči izbora ruši proračun. Osim argumenta da zagrebački proračun nije dobar nije dobio nijedan drugi valjani razlog kakve bi koristi HDZ imao od toga. Uostalom, i ostali lokalni čelnici koji su na Predsjedništvu o tome raspravljali rekli su da prisilno rušenje proračuna uvijek izaziva revolt kod građana – prenio nam je jedan član Predsjedništva. Andrija Mikulić, doznajemo, na Predsjedništvu nije doživio ozbiljne kritike ni napade, ali mu je zamjereno zašto se o namjeri rušenja proračuna nije konzultirao s vrhom stranke. Mikulić je navodno rekao da je o tome razgovarao s glavnim tajnikom Gordanom Jandrokovićem, ali Jandroković je na to navodno odgovorio da je s njim razgovarao, ali tek nakon što je javno najavio da zagrebački HDZ ide u rušenje proračuna. Mikulić je, kako doznajemo, na Predsjedništvu rekao da treba što prije obznaniti tko je HDZ-ov kandidat za gradonačelnika Zagreba, ali poruka Plenkovića je, kažu naši izvori, da će se kandidat odrediti nakon što se usvoji državni proračun, dakle nakon 15.prosinca. Na Predsjedništvu se potegnulo i pitanje rušenja proračuna u Dubrovniku i u Splitu, ali stekao se dojam,doznajemo, da se u te operacije neće upuštati ni u tim gradovima. Posebno ne u Dubrovniku, dok je u Splitu drugačija situacija jer je HDZ tamo oporba.  Plenković je naglasio i da se ne smije više ponoviti situacija od pretprošlog petka kada je dio HDZ-ovih zastupnika bojkotirao glasanje o skidanju imuniteta Stevi Culeju. U Predsjedništvo su kooptirani potpredsjednik Vlade Damir Krstičević, ministrica Gabrijela Žalac, Zvonko Milas i ministar Goran Marić. >>Bruna Esih ipak neće biti kandidatkinja HDZ-a? >>Tko će biti trojanski konj Milana Bandića – HDZ ili SDP? 