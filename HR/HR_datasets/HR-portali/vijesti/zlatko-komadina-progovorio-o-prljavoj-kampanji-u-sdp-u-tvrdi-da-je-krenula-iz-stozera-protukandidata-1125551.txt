Potpredsjednik SDP-a Zlatko Komadina očitovao se danas na pritužbe o načinu prikupljanja potpisa potpore SDP-ovu predsjedničkom kandidatu Davoru Bernardiću, ocijenivši da je riječ o prljavoj kampanji koja je krenula iz izbornog stožera jednog protukandidata.  Primorsko-goranski župan i potpredsjednik SDP-a Zlatko Komadina, koji podržava Bernardića, izražava žaljenje što je iz jednog stožera krenula prljava kampanja "izgleda i mimo znanja samog kandidata". Ne otkrivajući na koga aludira, ističe kako nitko nikada ne bi trebao nanositi štetu stranci, pogotovo ne u izbornom procesu i pogotovo ne stranački dužnosnici. Ujedno zahvaljuje Bernardiću i "svim ostalim kandidatima koji su dugo u stranci" da se nisu, kako kaže, dali uvući u prljave igre i štite ugled SDP-a u javnosti, a svojim ponašanjem pokazuju stvarnu pripadnost stranci. Prigovor na proceduru prikupljanja potpisa za Bernardića podnio je Središnjoj izbornoj komisiji (SIK) saborski zastupnik SDP-a Ivan Klarin koji, kako pišu mediji, podržava kandidaturu Orsata Miljenića. Klarin je u ponedjeljak podnio prigovor u kojemu iznosi sumnju da dio potpisnika nije osobno dao potporu Bernardiću, pa zato traži da ih SIK ponovno kontaktira i utvrdi ispravnost svakog pojedinačnog potpisa. Bernardić je SIK-u proteklih dana donio najviše potpisa – 10.500,  dok su ostali kandidati prikupili do 5000 potpisa, a Klarin smatra da "po dojavama s terena i svim izračunima, nema šanse da je prikupio toliko potpisa". >> Zahuktava se u SDP-u: 'Nije korektno potpisivati uime članova koji potpisnu listu nisu vidjeli' 