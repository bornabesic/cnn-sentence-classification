Prema prvim izjavama nakon lokalnih izbora, svi su bili pobjednici, no u nedjelju je bilo i onih koji su veliki gubitnici. Prema golim brojevima, najveći gubitnik lokalnih izbora je bivši splitski gradonačelnik Ivo Baldasar (1). Bez podrške svoje bivše stranke, SDP-a, Baldasar je osvojio samo 553 glasa ili 0,80 posto. Među gubitnicima je Ladislav Ilčić (2), bivši savjetnik ministra vanjskih poslova Davora Ive Stiera. Čovjek koji je kazao da nije nikad masturbirao osramotio se u u utrci za gradonačelnika Varaždina. Za njega je glasao 571 birač, odnosno mizernih 2,9 posto. Podbacila je i kninska kraljica Josipa Rimac (3), koja se nekako provukla u drugi krug. Njezin protukandidat, nezavisni Marko Jelić, dobio je 48,66 posto glasova, a Rimac 39,42 posto. Iako stvari nisu više kakve su nekad bile, najavila je pobjedu u drugom krugu. HDZ-ovac Drago Prgomet (4) u Zagrebu je doživio fijasko. Dobio je 18.478 glasova, odnosno 5,60 posto. Gubitnik je i Ivan Vilibor Sinčić (5), jedan od čelnika Živog zida, koji se nije plasirao u drugi krug za gradonačelnika Karlovca. U drugi krug ušli su HDZ-ovac Damir Mandić, s osvojenih 42,39 posto glasova, i Davor Petračić, nezavisni kandidat, koji je osvojio 20,53 posto. Sinčić je dobio 19,79 posto glasova, nedostajalo mu je 159 glasova za drugi krug. U Zagrebu se nisu proslavili ni kandidat Živog zida i stranke Promijenimo Hrvatsku - Ivan Lovrinović (6), koji je osvojio tek 2 posto glasova, a posljednje mjesto u metropoli osvojio je kandidat Mosta Marko Sladoljev (7) s 1,89 posto glasova. Što se tiče SDP-a, u Zagrebu nisu imali svoga kandidata, a u Splitu je njihova Aida Batarelo (8) osvojila 4913 glasova ili 7,13 posto. Niti najmlađa kandidatkinja za gradonačelnicu u Hrvatskoj nije se baš proslavila. Valentina Grbavac (9), kandidatkinja HSP-a AS za Vrgorac, dobila je samo 92 glasa. U Osijeku je podbacio HDSSB-ov kandidat za gradonačelnika, Dragan Vulin (10). Osvojio je 8,91 posto glasova. Tema: Lokalni izbori 2017.