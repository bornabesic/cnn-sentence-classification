Michael Flynn, bivši savjetnik američkog predsjednika Donalda Trumpa za nacionalnu sigurnost, nije u svom zahtjevu za sigurnosnu akreditaciju početkom 2016. naveo da je primao novac od ruskih tvrtka, rekao je parlamentarni zastupnik. Po riječima Jasona Chaffetza, republikanskog zastupnika u Zastupničkom domu, čini se da je Flynn prekršio zakon kada u svom zahtjevu za produljenje sigurnosne akreditacije početkom 2016. nije naveo da je primio novac od ruske televizijske mreže Russia Today (RT) bliske Kremlju. Flynn je dobio više od 33.000 dolara za dolazak na gala-večeru koju je u prosincu 2015. priredila mreža RT, na kojoj je sjedio za stolom s ruskim predsjednikom Vladimirom Putinom. Istraga FBI-ja Chaffetz, republikanski predsjednik parlamentarnog povjerenstva za kontrolu rada vlade, istaknuo je da Flynn nije imao potrebna odobrenja da bi sudjelovao na toj večeri te da u svom zahtjevu za akreditaciju koju je podnio mjesec dana poslije, nije prijavio uplatu. Flynn ističe da ništa nije htio skrivati. Njegov odvjetnik Robert Kelner dodaje da je bivši general obavijestio vojnu obavještajnu agenciju, koje je bio ravnatelj, o svom putovanju u Rusiju i da je odgovorio na pitanja koja su mu bila postavljena u vezi s time. Michael Flynn je usto u kolovozu 2015. primio 11.250 dolara od ruske aviokompanije Volga-Dnjepr i isto toliki iznos u listopadu 2015. od američke podružnice velike ruske tvrtke za računalnu sigurnost Kaspersky Lab. Vojni dužnosnik je postao jedan od bliskih savjetnika kandidata Donalda Trumpa tijekom kampanje za republikanske predsjedničke izbore 2016. Istraga parlamenta i FBI-ja bavi se eventualnim ruskim upletanjem u predsjedničku kampanju 2016., a napose eventualnom suradnjom Trumpova okružja i ruskih dužnosnika, što američki predsjednik niječe. >>Novi obrat u istrazi - general Flynn Trumpa bi mogao odvesti do opoziva >>Može li afera Flynn postati Trumpov Watergate? 