Direktor ureda za Kosovo srbijanske vlade Marko Đurić izjavio je u srijedu da će zatražiti ukidanje odluke vlasti u Prištini da svu nepokretnu imovinu bivše SFRJ na teritoriju Kosovu preregistrira kao imovinu Republike Kosovo. Đurić je na tiskovnoj konferenciji rekao da će Beograd postupiti kao i nedavno u slučaju Rudarsko-metalurškog kombinata Trepča, čiju je imovinu kosovska vlada tijekom 2016. godine nastojala proglasiti vlasništvom Kosova. "Predložit ćemo da Vlada na prvoj sljedećoj sjednici poništi protupravnu, protuustavnu i protuzakonitu odluku privremenih institucija samouprave u Prištini i separatističkog vodstva, kao što je to učinjeno u slučaju Trepča", rekao je Đurić nazivajući prištinske vlasti "privremenim institucijama samouprave u Prištini". Đurić drži da će na taj način biti "spriječeno nastupanje pravnih i svih drugih štetnih posljedica" po ljude i imovinu na Kosovu. Vlada Kosova donijela je odluku temeljem koje se sva nepokretna imovina, registrirana na ime nekadašnje SFRJ, odnosno Republike Srbije i Autonomne pokrajine Kosovo, registrira na ime Republike Kosovo, kao vlasnika imovine, izvijestili su tijekom jutra beogradski elektronički mediji. Odluku vlade u Prištini potpisao je premijer Isa Mustafa i ona je već stupila na snagu, a obveza kosovske katastarske agencije bit će da u registar imovinskih prava upiše pravo vlasništva, prenosi Radio-televizija Srbije, objavljujući preslik odluke na albanskom jeziku. U tu imovinu ulazi imovina državne i vojne administracije te imovina bivših društveno-političkih organizacija.Beogradski elektronički mediji danas navode da je riječ o  "zemljištu, milijunima kvadrata službenih, poslovnih i stambenih zgrada, te infrastrukturi najvećih srpskih poduzeća koje Vlada Kosova želi prisvojiti".