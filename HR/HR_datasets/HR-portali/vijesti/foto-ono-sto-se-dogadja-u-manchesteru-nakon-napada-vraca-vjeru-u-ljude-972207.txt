Foto: Twitter NAKON tragedije u mančesterskoj areni na koncertu Ariane Grande, Manchester se digao na noge. Umjesto straha, ljudi su u Manchesteru pokazali nevjerojatnu hrabrost i spremnost da pomognu žrtvama te na društvenim mrežama odmah ponudili svoju pomoć. Brojni tviteraši su samo nekoliko minuta nakon što se pojavila vijest o napadu javili da imaju slobodan krevet, punjače za mobitel i hranu te otvorili vrata svojih domova žrtvama. Brojni hoteli su primili preplašenu djecu te putem društvenih mreža javili roditeljima da su im djeca na sigurnom. Brojni restorani i dućani ponudili su besplatna pića i hranu te obavijestili sve koji su se zatekli na koncertu da kod njih mogu napuniti mobitele. Mnogi su cijelu noć policajcima, vatrogascima i liječnicima donosili tople napitke i hranu. Također, brojni taksisti nude besplatne vožnje diljem grada svim žrtvama koje pokušavaju što prije stupiti u kontakt sa svojim obiteljima.