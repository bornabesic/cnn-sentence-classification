Otac kubanske revolucije Fidel Castro pojavio se u subotu u javnosti uz brata Raula i predsjednika Venezuele Nicolasa Madura povodom svog 90. rođendana. Kubanska televizija prikazala je Castra, koji se u javnosti nije pojavio od travnja, kako sjedi uz svoga brata i Madura na gala svečanosti u dvorani Karl Marx u Havani. Castro se povukao 2006. zbog zdravstvenih razloga, a vlast je na Kubi preuzeo njegov brat Raul. Ruski predsjednik Vladimir Putin je u subotu telegramom čestitao rođendan "dragom prijatelju", objavio je Kremlj na svojoj web stranici. Ovaj mjesec Kuba na različite načine obilježava rođendan "El Comandantea", od fotografskih izložbi o njegovom životu, do proizvodnje najdulje cigare na svijetu - 90 metara dugačke u Fidelovu čast.