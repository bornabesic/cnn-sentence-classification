USKOK je nakon provedene istrage pred Županijskim sudom u Zagrebu podigao optužnicu protiv šestero hrvatskih državljana zbog počinjenja kaznenih djela zlouporabe položaja i ovlasti te poticanja i pomaganja u zlouporabi položaja i ovlasti. Optužnica je podignuta protiv Ninoslave Zekovića, Bore Kisjelice, Mirka Kožulja, Petra Lozice, Ante Barade i Davora Galetovića. Uskok stavlja na teret Zeković i Kisjelici da su, kao pročelnica Gradskog ureda za imovinsko-pravne poslove i imovinu Grada Zagreba i kao načelnik Odjela za zemljište Gradskog ureda za imovinsko-pravne poslove, od početka ožujka do kraja srpnja 2007. godine na traženje Pere Lozice, Ante Barade i Davora Galetovića prilikom zamjene zemljišta u izvanknjižnom vlasništvu navedenih društava za zemljište u vlasništvu Grada Zagreba pogodovali društvima Studio X (Barada je suvlasnik), Mala ulaganja i Karantena (obje tvrtke u vlasništvu Galetovića) neosnovanim priznavanjem veće vrijednosti zemljišta u Sesvetskom Kraljevcu u odnosu na realne vrijednosti zemljišta. - U cilju realizacije opisanog, društva Studio X d.o.o., Mala ulaganja d.o.o. i Karantena d.o.o. Gradu Zagrebu su podnosila prijedloge za zamjenu zemljišta u Sesvetskom Kraljevcu za zemljište u vlasništvu Grada Zagreba, i to na temelju nerealnih procjena zemljišta koje je, sukladno prethodnom dogovoru Pere Lozice s Baradom i Galetovićem, na traženje Lozice izradio Mirko Kožulj, ovlašteni sudski vještak - javlja USKOK. Kisjelica je sastavljao prijedloge za donošenje  Zaključka o sklapanju nagodbe između Grada Zagreba i navedenih društava, koje prijedloge je na sjednicama Gradskog poglavarstva, kao osnovane i u interesu Grada Zagreba, obrazlagala Ninoslava Zeković. Ona i Kožulj znali su da su procjene nerealne.  - Nakon što je Gradsko poglavarstvo, u uvjerenju da su predmetne nekretnine realno procijenjene i da je predložena zamjena u interesu Grada Zagreba, donijelo Zaključke o sklapanju nagodbi, sklopljene su nagodbe o zamjeni zemljišta s društvima Studio X d.o.o., Mala ulaganja d.o.o. i Karantena d.o.o., na koji način je navedenim društvima, na štetu Grada Zagreba, pribavljena nepripadna imovinska korist od ukupno 98.893.611,00 kuna - javlja USKOK. Uskok također optužuje Zeković i Kisjelicu da su od početka svibnja pa do 12. lipnja 2007. godine na traženje Lozice, stvarnog voditelja društva Grokomp nekretnine, prilikom zamjena nekretnina, poslovnih prostora i garaža u vlasništvu društva, za zemljište u vlasništvu Grada Zagreba na križanju Heinzelove i Vukovarske, pogodovali društvu Grokomp nekretnine neosnovanim priznavanjem veće vrijednosti njegovih nekretnina te neosonovanim priznavanjem manje vrijednosti zemljišta u vlasništvu Grada Zagreba u odnosu na realne vrijednosti zemljišta. - U cilju realizacije navedenog, Lozica je od Kožulja zatražio procjenu navedenih nekretnina na temelju kojih je potom Lozica u ime društva Grokomp nekretnine d.o.o. Gradu Zagrebu podnio prijedlog za zamjenu nekretnina. Na temelju zaprimljenog prijedloga Kisjelica je sastavio prijedlog za donošenje Zaključka o sklapanju nagodbe između Grada Zagreba i navedenog društva, koji prijedlog je na sjednici Gradskog poglavarstva, kao osnovan i u interesu Grada Zagreba, obrazlagala Zeković iako su oboje znali da su procjene nekretnina nerealne. Nakon što je Gradsko poglavarstvo, u uvjerenju da su predmetne nekretnine realno procijenjene i da je predložena zamjena u interesu Grada Zagreba, donijelo Zaključak o sklapanju nagodbe, sklopljena je nagodba o zamjeni zemljišta za nekretnine društva Grokomp nekretnine d.o.o., na koji način je navedenom društvu, na štetu Grada Zagreba, pribavljena nepripadna imovinska korist od 53.058.129,52 kune. Na opisani način društvu Studio X d.o.o. pribavljena je nepripadna imovinska korist od 64.414.657,40 kuna, društvima Mala ulaganja d.o.o. i Karantena d.o.o. od 34.478.953,60 kuna te društvu Grokomp nekretnine d.o.o. od 53.058.129,52 kune, a Grad Zagreb je oštećen za ukupno 151.951.740,52 kune - javlja USKOK. >> Petorka pod istragom: Je li Zagreb oštetila za 69 milijuna kuna?