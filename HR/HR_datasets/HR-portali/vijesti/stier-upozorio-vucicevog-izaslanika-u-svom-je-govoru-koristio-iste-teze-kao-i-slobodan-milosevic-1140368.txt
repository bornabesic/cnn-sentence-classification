Ministar vanjskih i europskih poslova Davor Ivo Stier u četvrtak je upozorio srbijanskog izaslanika zbog korištenja tvrdnja o ugroženosti Srba u Hrvatskoj rekavši da se služi istim tezama koje je iznosio Slobodan Milošević, doznaje se iz priopćenja ministarstva vanjskih i europskih poslova (MVPEI). U svom govoru na božićnom domjenku Srpskog narodnog vijeća u Novinarskom domu izaslanik srbijanskog premijera Vladimir Božović je Srbima u Hrvatskoj zaželio da ostvare sva prava po europskim standardima, a koje država Srbija jamči Hrvatima i svim drugim manjinama te im poručio da će ih matična država u svim problemima i iskušenjima, kada budu ugroženi, braniti svim raspoloživim sredstvima. "Božović je u svom govoru koristio iste teze kao i Slobodan Milošević, posebice kad je govorio o navodnoj ugroženosti Srba u Hrvatskoj i namjeri Srbije da ih brani svim raspoloživim sredstvima", kazao je Stier i dodao da je  "takav diskurs vrijedan svake osude". Prema priopćenju, šef hrvatske diplomacije te je ocjene osobno prenio izaslaniku Božoviću na prijamu u Novinarskom domu. Kao što je u svom obraćanju na prijemu SNV-a naglasio predsjednik vlade Andrej Plenković, stoji u priopćenju, Hrvatska je nakon pravednog obrambenog rata u kojem je bila žrtva velikosrpske agresije ostvarila slobodu i neovisnost te dalje želi graditi društvo na temelju najviših demokratskih vrijednosti, uključujući i poštivanju ljudskih i manjinskih prava. Božović je nakon svog govora dao izjavu novinarima u kojoj je kazao da Srbija šalje "poruku mira, zajedništva i najboljih mogućih odnosa " te se nada u 2017. suradnji s Hrvatskom na svim razinama, političkoj, ekonomskoj i kulturnoj". Božović nije propustio ponoviti izjavu premijera Vučića "da se nadamo da nikada više neće biti Jasenovca, da nikada više neće biti Oluje, da nikada više neće biti ubijanja ni progona". >> Pupovac: Pohvale Plenkoviću jer je donio 'okolnosti smirenja', ali i zamjerke zbog Jasenovca 