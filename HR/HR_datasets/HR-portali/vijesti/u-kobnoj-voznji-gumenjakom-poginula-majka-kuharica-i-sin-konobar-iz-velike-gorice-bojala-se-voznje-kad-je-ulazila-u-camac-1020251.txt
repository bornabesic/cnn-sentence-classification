Ona je bila kuharica i htjela je sezonski posao u tom restoranu, a sin joj je konobario i prošle godine. Oboje su se utopili Daniel i Jela Kobaš (58) iz Velike Gorice su među poginulima u stravičnoj pomorskoj nesreći kod Dubrovnika, piše Cityportal.hr. “Neće mi nitko ništa reći. Pet puta sam zvao policiju u Dubrovnik i nitko ni nije htio ništa reći, odbijali su mi poziv. Kada sam nazvao šesti put su mi rekli da su mi majku pronašli, ali da još nije identificirana. Sad sam čuo preko nekih ljudi u Dubrovniku da mi je i brat nađen. Ali mene još nitko nije nazvao. Ova država je katastrofa. U šoku sam”, rekao je Nikola Kobaš. “Drugi brod je kriv. Ja sam se s tim brodom vozio prošle godine i znam da ima svjetla i GPS navigaciju. Kako je moguće da devet ljudi na brodu nisu vidjeli veliki brod, recite vi meni. To je nemoguće”, ispričao je Nikola. Iza Daniela Kobaša ostala je maloljetna kći. Otac mu je umro 2007. godine. Podsjetimo, do nesreće je došlo sinoć u 21,20 sati kada se brod Lučke kapetanije Dubrovnik sudario sa gumenjakom. “Četvero smo pronašli. Dvoje od njih je, nažalost mrtvo, dvije osobe su lakše ozlijeđene, a za pet još tragamo”, kažu iz Ministarstva pomorstva te dodaju kako i dalje intenzivno traje akcija spašavanja. Istovremeno, u tijeku je i očevid koji će trajati nekoliko dana. Inače, pomorska nesreća dogodila se u trenutku dok je službeni brod Lučke kapetanije Dubrovnik bio angažiran u akciji hitnog medicinskog transporta prema otoku Mljetu, piše Cityportal.hr. Jedan od dvojice preživjelih teške pomorske nesreće Velimir Šetka za HRT je rekao da mu je posebno žao majke i sina Kobaš: “Ona je bila kuharica i htjela je sezonski posao u tom restoranu, a sin joj je konobario i prošle godine. Oboje su se utopili. Ona se jadna bojala kada se ukrcavala jer nije znala plivati. Velika tragedija”, rekao je vidno potreseni Velimir Šetka. 