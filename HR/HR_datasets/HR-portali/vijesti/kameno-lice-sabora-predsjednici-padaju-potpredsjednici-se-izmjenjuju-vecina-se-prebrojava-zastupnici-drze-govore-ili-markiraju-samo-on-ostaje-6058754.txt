Predsjednici padaju, potpredsjednici se izmjenjuju, većina se prebrojava, zastupnici drže govore ili markiraju, samo se svjetla reflektora u sabornici ne odmiču od Ivana Bukarice. Tajnik plenarne sjednice u kolektivnu memoriju utisnut je kao čovjek s desne strane predsjednika Sabora. Nije javnosti moglo promaknuti kako Bukarica novopečenog, sad već bivšeg, predsjednika Sabora Božu Petrova provodi kroz saborsku inicijaciju, u prvim radnim danima mu stalno došaptava. Tko je Ivan Bukarica, po funkciji zamjenik tajnika Sabora, zadužen za pripreme materijala i koordinaciju saborskih službi, koji sve točke dnevnog reda, krize, napade slijeva i zdesna i kanonade mora izdržati ne mičući se sa svoga radnog mjesta? Za njega baš ne vrijedi džoker zamjene - jer njega nitko ne mijenja. Službena biografija kaže da je Bukarica rođeni Sinjanin koji je srednju školu i Pravni fakultet završio u Splitu, a pravničku karijeru počeo je u Jugovinilu u Kaštel Sućurcu. Devedesete je proveo na vodećim pozicijama u splitskom Uzoru, potom se okušao kao suvlasnik tvrtke Trinit, a radio je tri godine kao koordinator na Veleučilištu u Splitu do 2004. godine, kada se seli u Zagreb. Imovinska kartica iz prošle godine otkrit će da Bukarica ima plaću od 25.609 kuna bruto, odnosno 15.109 kuna neto i da je dobro situiran; on i supruga imaju u vlasništvu kuću i stan u Splitu, stan u Zagrebu, apartman na Šolti i nekoliko gospodarskih objekata. Selidba u Zagreb znači i njegov dolazak na Markov trg, isprva kao načelnik Odjela za upravno-pravne poslove u Uredu za opće poslove Sabora i Vlade, a 2007. avanzirat će u pomoćnika tajnika Sabora. Njegovo preuzimanje desne ruke predsjednika Sabora, tada Luke Bebića, u siječnju 2008. godine nije prošlo bez suza. Na tom je mjestu već 16 godina sjedila saborska veteranka Jadranka Blažević. Njezinu smjenu dio HDZ-ovaca pripisivao je bliskoj suradnji u to doba bivšeg predsjednika Sabora Vladimira Šeksa, drugi su joj, pak, spočitavali vezanost uz SDP. Novinarski kroničari zabilježili su da je sabornicu napustila u suzama i uz proteste tadašnje oporbe. No, volja HDZ-ovske većine je presudila i Bukarica je sve do političkog prevrata zasjeo na njezino mjesto. Kad je kukuriku koalicija preuzela vlast, novi predsjednik, pokojni Boris Šprem, koji je Jadranku Blažević zaposlio u Gradskoj skupštini, vratit će je u sabornicu. Bukarica nije otišao daleko, postao je tajnik Odbora za unutarnju politiku i nacionalnu sigurnost. Kad je prošle godine Jadranka Blažević sa 67 godina otišla u mirovinu i bila toplo ispraćena i od lijevih i desnih, Bukarica se opet vratio. Uz njegov prvi radni dan bilježi se gaf. Tadašnji premijer Ivo Sanader držao je govor, a Bukarica mu je zapljeskao i tako postao prvi tajnik kojemu se omakla stranačka pristranost. “Neću više pljeskati ako to oporbi smeta”, kratko se opravdao. Priroda posla tajnika sjednice po definiciji traži diskreciju i suzdržanost, upućenost u poslovnička pripetavanja, pa Bukarici u Saboru najčešće preostaje komunikacija mimikom - žvakaćom gumom će se za maratonskih sjednica boriti protiv nikotinske krize, osmijehom i podsmijehom od napada... Iako spada u administrativno osoblje koje ne donosi odluke, to ne sprečava zastupnike da ga prozovu kao dežurnog krivca. Prošli petak, na dan izglasavanja povjerenja novom predsjedniku Sabora, politički tajnik Mosta Nikola Grmoja usred prozivki da je HDZ osigurao većinu “kupivši” glas Željka Glasnovića, napao je i njega. “Znam, Bukarica, da si i ti u ovome sudjelovao...” A nekad mu se ipak omakne. Kad je lani rasprava o proračunu ušla u sitne noćne sate, Ivan Pernar u ponoć je naručio pizzu i tražio pauzu, i došlo je do komešanja. Pernar je optužio Bukaricu da mu je rekao: “Ma daj, molim te, ti si luđak. Evo vidite, dame i gospodo, to je način na koji se stručne službe u Saboru odnose prema zastupnicima”. Sa snimke se teško može čuti je li Bukarica doista izgubio živce zbog Pernarovih dugometražnih govora. Bukarica tvrdi da nije.