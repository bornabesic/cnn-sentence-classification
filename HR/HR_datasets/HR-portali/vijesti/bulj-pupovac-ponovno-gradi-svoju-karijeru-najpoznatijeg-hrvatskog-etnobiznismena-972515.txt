Foto: FaH IZ MOSTA su, nakon priče o plaćanju vikend glasača od strane SDSS-a, poslali priopćenje Mire Bulja koji je prozvao Milorada Pupovaca za iskorištavanje fiktivno prijavljenih glasača za osobnu korist.   "Nakon što se u medijima razotkrilo i dokazalo plaćanje srpskog stanovništva za njihove glasove, postavlja se pitanje političke odgovornosti kandidata koji su dugi niz godina organizirali ovu prijevaru demokratskih načela, ali i odgovornosti pred nadležnim tijelima sudbene vlasti. Stoga je saborski zastupnik Miro Bulj oštro prozvao Milorada Pupovca i pozvao Državno odvjetništvo da istraži navode glasača koji su organizirano autobusima stigli iz susjedne države kako bi dobili 500 kuna iz sredstava Srpskog narodnog vijeća u zamjenu za glas SDSS-u", stoji u priopćenju Mosta. Bulj: Što su oni napravili za taj narod osim što ih plaćaju za glas?  Bulj je Pupovca prozvao za izgradnju karijere etnobiznismena  na narodu koji je fiktivno prijavljen na hrvatskim adresama.   Njegovo priopćenje prenosimo u cijelosti "Gospodin Pupovac ponovno gradi svoju karijeru najpoznatijeg hrvatskog etnobiznismena na narodu koji je fiktivno prijavljen na hrvatskim adresama. Doista je nepojmljivo da netko može godinama nekažnjeno iskorištavati te ljude za osobnu korist. Pozivam Državno odvjetništvo da ispita jesu li ili, bolje rečeno, koliko su dugo i u kojim razmjerima SDSS i SNV organizirali da se glasače dovozi iz Srbije kako bi kupnjom osigurali potreban broj glasova za sebe. Što su oni napravili za taj narod osim što ih plaćaju za glas? Ništa, jer ne brinu ni za Srbe u Hrvatskoj, a kamo li za one iz Srbije, osim kad je vrijeme da zadrže vlast kako bi sebi državnim novcem napunili džepove u iduće četiri godine. A kad su vlastiti džepovi u pitanju, nije im problem ni podržati Božu Galića u Vukovarsko-srijemskoj županiji i na koji god način se približiti HDZ-u i svojem najvećem partneru i savezniku Plenkoviću, jednako vrsnom trgovcu. Nadam se da će građani dobro razmisliti kome dati povjerenje u drugom krugu, da se njihovim novcima ne bi opet preko granice dovozili autobusi glasača s fiktivnim adresama, dok oni na izbore idu pješice pa iduće četiri godine trpe posljedice neracionalnog upravljanja, korupcije i pogodovanja", poručio je Miro Bulj.