Foto: Getty "POLICIJA je napravila ogroman korak u istrazi terorističkog napada u Areni Manchester, obavljena su značajna uhićenja i razbijen je veliki dio terorističke mreže u kojoj je bio Salman Abedi", izjavio je Mark Rowley, jedan od časnika za borbu protiv terorizma. Iako je razina prijetnje od novih napada još uvijek kritična, Britanci su pozvani da nastave normalno sa svojim životima. Rowley je dodao i kako je policija sigurnosno intervenirala na više od 1.300 događaja u zemlji kako bi Britanci mogli biti sigurni da se radi sve što je moguće i kako bi ostali zaštićeni, piše BBC. "Istražitelji još uvijek rade na više 'linija' istrage i razina opasnosti od napada neće biti smanjena s 'kritične'", kazao je Rowley.  Policija istražuje brojne lokacije Visoki policijski dužnosnik Ian Hopkins rekao je kako postoji još 12 lokacija na kojima se provode istražne radnje, a to će se, kao i ona u Areni Manchester, nastaviti i u danima vikenda. "Istražitelji su prikupili tisuće predmeta koji su sada na procjeni", dodao je Hopkins, ne želeći kalkulirati o tome jesu li ti predmeti mogli poslužiti za izradu novih eksplozivnih naprava. "Manchester je preživio ovaj tjedan, sada je bitno da nastavimo dalje zajedno, udruženi protiv govora i zločina iz mržnje koji širi manjinska zajednica. Njoj nije mjesto u Manchesteru", zaključio je Hopkins. Dodao je kako je dobio poruke vjerskih vođa pune podrške na čemu im je zahvalio i poručio da se zločin iz mržnje neće tolerirati u Manchesteru. Osam muškaraca nalazi se u pritvoru U pritvoru je osam muškaraca, u rasponu godina od 18 do 38, zbog sumnje u terorističko djelovanje povezano uz napad u Areni Manchester u ponedjeljak. Ukupno je 10 osoba uhićeno u Britaniji, uključujući i Abedijevog 24-godišnjeg brata Ismaila, a dvije su osobe naknadno puštene iz pritvora. To su 16-godišnji dječak i 34-godišnja žena. U Tripoliju, libijskom glavnom gradu, Abedin mlađi brat Husein (20) i njihov otac, Ramadan, zadržani su od strane ministarstva unutarnjih poslova. Libijski dužnosnik je izjavio kako je Abedin mlađi brat znao za planiranje napada, no nije znao točno vrijeme i mjesto kad će Salman Abedi napasti. Više stotina aktivnih istraga o tri tisuće ljudi  Ministar za sigurnosne poslove, Ben Wallace, izjavio je za BBC kako je bilo između 400 i 500 aktivnih istraga o ljudima koji su sudjelovali ili planirali napade na Britaniju. Te istrage su obuhvatile 3.000 osoba. Abedi je bio na podužoj listi imena koja su privukla pažnju sigurnosnih službi. Na istoj listi se nalazi između 12 i 18 tisuća imena. "Kad se netko hvali ili se ponaša sumnjivo, policija i sigurnosne službe moraju reagirati. Terorist u ostvarenju svojeg cilja mora biti samo jednom sretne ruke, mi moramo biti cijelo vrijeme", rekao je Wallace. Još uvijek je 66 osoba na liječenju u bolnicama nakon bombaškog napada u Areni Manchester, od kojih je dvadesettroje u kritičnom stanju.