Foto: Index, Hina NAKON objave članka na Indexu "Plenković u propalu Petrokemiju ulupao 350 milijuna kuna" Indexu su iz Petrokemije poslali reagiranje koje objavljujemo u cijelosti: "Poštovani,   u tekstu pod naslovom «Plenković u propalu Petrokemiju ulupao 350 milijuna kuna» autora potpisanog inicijalima M.R., objavljenom na Vašem portalu 25. svibnja 2017., iznesen je niz neistina i netočnih informacija. One štete poslovnom ugledu Petrokemije d.d. pa Vas stoga molimo da sukladno odredbama Zakona o medijima na istom mjestu objavite u cijelosti ovaj ispravak. Prije svega moramo naglasiti kako Petrokemija nije «propala tvornica», već jedan od pet najvećih hrvatskih izvoznika koji godišnje izvozi oko 70 posto svoje proizvodnje. Jedan smo od najvećih korisnika usluga prijevoza HŽ – a i najvažniji klijenti luka Šibenik i Vukovar. Lider smo u prodaji mineralnih gnojiva u Hrvatskoj i na tržištima Slovenije i BIH. Nije točno ni da nikako ne uspijevamo pozitivno poslovati, jer smo u prvom kvartalu 2017. godine ostvarili dobit u poslovanju u iznosu od 11,1 milijun kuna. Točno je da imamo određenih problema u poslovanju, ali vjerujemo da ćemo ih uspjeti riješiti u bliskoj budućnosti. Uostalom, i sami navodite da se radi o kreditu, dakle ništa nam nije poklonjeno niti «otišlo u vjetar», jer Petrokemija sve svoje kredite uredno vraća, pa će tako i ovaj.      S poštovanjem,                                                                                Tomislav Pelin                                                                                                        Voditelj Informiranja i odnosa s javnošću