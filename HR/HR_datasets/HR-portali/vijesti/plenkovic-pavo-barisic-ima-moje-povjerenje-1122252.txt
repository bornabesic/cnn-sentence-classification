Mandatar nove Vlade Andrej Plenković (HDZ) poručio je u srijedu iz Hrvatskog sabora da budući ministar znanosti i obrazovanja Pavo Barišić ima njegovo povjerenje, kao i sve reference da kvalitetno obavi posao u svom resoru. "Budući ministar, koji je i pravnik, filozof i germanist, ima sve reference i iskustvo da taj posao obavi kvalitetno i ima moju podršku", odgovorio je Plenković SDP-ovu Željku Jovanoviću, koji ga je pitao ne misli li da je predlaganjem Barišića dobio "svoga Crnoju". Akademska zajednica, kaže Jovanović, od utorka bruji zbog Barišićevih nečasnih poteza, od 2000. godine kad je smijenjen s dužnosti ravnatelja Instituta za filozofiju zbog neurednih i djelom nepostojećih financijskih dokumenata, preko onoga što je radio 2004. kao pomoćnik ministra znanosti, do 2008. kada je predavao na 19 sveučilišnih kolegija, na četiri fakulteta. Jovanović kaže da iz programa nove Vlade i mandatarova izlaganja nije vidio poveznicu s Nacionalnim planom reformi i programom konvergencije prihvaćenim u Europskoj komisiji, da se ne spominje Nacionalna strategija razvoja znanosti i obrazovanja. Plenković odgovara da će znanost i obrazovanje biti prioriteti nove Vlade, da će na svim referentnim dokumentima, pa i planu konvergencije, raditi sve institucije i Vlada, te da će budući ministar znanosti nastaviti posao na reformi obrazovanja i kurikularnoj refomi. Plenković ističe da će prioritetna zadaća njegove Vlada biti priprema državnoga proračuna za 2017. te da usporedno s tim već od idućeg tjedna kreće predstavljanje cjelovite porezne reforme, prvo na razini Vlade. "Naš je cilj pristupiti poreznoj reformi na sveobuhvatan način kako bi proširili poreznu bazu i rasteretili građane, o tome ćemo, u dogovoru s predloženim ministrom financija Zdravkom Marićem, razgovarati od sutra", odgovorio je mandatar Davoru Bernardiću (SDP) kojeg je zanimalo u kojem će roku HDZ ispuniti najavljeno obećanje o smanjenju poreza. SDP-ov zastupnik budućem je premijeru poručio kako od njega očekuje da zaštititi slobodu pojedinca, reproduktivna prava žena, antifašizam i manjine. >> Rasprava će potrajati, glasanje o povjerenju tek navečer: 'Sjednica bi mogla potrajati 9 sati' 