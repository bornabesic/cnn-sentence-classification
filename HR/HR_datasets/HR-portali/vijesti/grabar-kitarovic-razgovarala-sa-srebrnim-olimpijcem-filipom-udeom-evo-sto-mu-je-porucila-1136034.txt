U sklopu trodnevnog boravka u Međimurju i izmještanja ureda u Čakovec predsjednica Kolinda Grabar-Kitarović posjetila je Nacionalni gimnastički centar ATON u Nedelišću. Predsjednik Hrvatskog gimnastičkog saveza Stevo Tkalčec, ujedno i vlasnik NGC ATON upoznao ju je sa stanjem u gimnastici i sa značajem izgradnje centra koji je jedinstven u ovom dijelu Europe. Tkalčec je rekao predsjednici da je zbog tog centra drastično porastao broj djece koja se bave bazičnim sportom gimnastikom, poboljšali su se rezultati hrvatske vrhunske gimnastike, osvajaju se medalje na velikim natjecanjima, a u Nedelišće brojne europske i svjetske ekipe dolaze na pripreme. Čelnu osobu države Željko Jakopec, predsjednik Gimnastičkog kluba Marijan Zadravec Macan informirao je o velikom broju gimnastičara, posebno mladih u klubu. Kazao je i da sve više djece prolazi kroz bazični sportski gimnastički program koji im kasnije omogućuje lakše prebacivanje u neki drugi sport, ali i izgradnju u zdrave sportske osobe koje se sportom mogu baviti i rekreativno. Predsjednica je pohvalila odličnu organiziranost gimnastike u Čakovcu i Nedelišću za koje je rekla da su dobar primjer kako se treba raditi s najmlađima, da se dobije masovnost iz koje se može izvući i vrhunski rezultat. Grabar Kitarović razgovarala je i sa srebrnim olimpijcem Filipom Udeom kojemu je zaželjela sreću u daljnjoj karijeri i izrazila nadu kako će osvojiti još medalja za svoju domovinu. >> Grabar-Kitarović: Srbija lako može ispuniti traženi kriterij