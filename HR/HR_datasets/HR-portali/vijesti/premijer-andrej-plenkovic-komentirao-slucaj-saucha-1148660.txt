Predsjednik Vlade Andrej Plenković komentirao je jutros zahtjev DORH-a za skidanje imuniteta i privođenje SDP-ovog Tomislava Sauche te ustvrdio kako mu je žao što taj slučaj postoji. – Ja se tu principijelno zalažem za nepisano pravilo Sabora da, kad god se traži od DORH-a skidanje imuniteta, Sabor mora djelovati jedinstveno i imati principijelan stav – rekao je Plenković. – Prije nekoliko dana sam rekao, kad sam vidio o čemu je riječ, da će oko ovog pitanja DORH imati puno posla. Očito ima. Proces je u tijeku pa ga ne želim detaljnije komentirati. Mislim da je loše da se takva situacija događa, vrlo je loša za vjerodostojnost onih koji su u to umiješani. Nije dobro da se izrazito lakonski odgovornost prebacivala na neke državne službenike. To nije u redu, oni rade svoj posao korektno – rekao je Plenković, dodajući da ova situacija ima druge dimenzije. Novinari su ga pitali hoće li nakon ove afere pojačati kontrolu u Vladi. – Ljudi trebaju korektno raditi svoj posao. Ja, kad idem na službeno putovanje, potpisujem putni nalog – rekao je Plenković. Premijer je kratko govorio i o tome kako će se Most, HDZ-ov partner u vlasti, postaviti kod glasovanja o povjerenju ministru Barišiću, koje su zbog navodnog plagiranja zatražili oporbeni SDP, HNS i HSU. - Sad ću imati sastanak s kolegama iz Mosta - rekao je novinarima. Upitan hoće li, ako Most bude protiv ili suzdržan, to utjecati na stabilnost Vlade, kratko je uzvratio "vidjet ćemo kako će se Most postaviti". >> MIP prihvatio zahtjev DORH-a za skidanje imuniteta! Sauchi prijeti uhićenje i kazneni postupak, s putnom torbom se spustio s Markova trga prema Ilici >> Tko je i kako iz Vlade izvukao 308.000 kn: Novcu traga nema 