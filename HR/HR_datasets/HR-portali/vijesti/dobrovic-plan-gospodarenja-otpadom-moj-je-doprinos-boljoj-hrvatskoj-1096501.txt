Ministar zaštite okoliša i prirode Slaven Dobrović  istaknuo je u priopćenju kako je donošenje Plana gospodarenja otpadom njegov doprinos boljoj Hrvatskoj jer ukoliko se ne napravi snažan zaokret, građanima će naknade za odvoz i zbrinjavanje komunalnog otpada poskupiti tri, pa čak i više puta. "Naravno, o tome se ne priča. Oni koji medijski prostor dodjeljuju stručnjacima poput Renata Šarca, zanemaruju činjenicu kako je imenovani bio savjetnik ministra Mihaela Zmajlovića u prošlom mandatu, ministra koji je više vremena trošio na samopromociju nego li je proveo vremena u ministarstvu rješavajući goruće probleme koje sam zatekao neriješene. Podsjećam da je navedeni savjetnik veliki zagovornik centara za gospodarenje otpadom koji bi Hrvatskoj dugoročno donijeli veliku financijsku štetu i udaljili je od postizanja ciljeva u recikliranju", ističe se u priopćenju Mosta u kojemu Dobrović odgovara na prozivke bivšeg ministra zaštite okoliša i prirode Mihaela Zmajlovića. "Umjesto da se takvi crvene od srama zbog višegodišnjeg kašnjenja u donošenju Plana i situacije u kojoj se Hrvatska zbog toga danas nalazi, isti su se stavili u službu promocije jedne prljave kampanje". Dobrović je poručio "stručnjacima poput Renata Šarca, Mihaela Zmajlovića i Svena Mullera, koji je bio direktor Fonda za zaštitu okoliša i energetsku učinkovitost te je preuzimanjem prekomjernih financijskih obveza doveo Fond do ruba održivog poslovanja" da će ustrajati u ideji politike koja je, kaže, u službi građana i za građane, a ne sredstvo za bogaćenje pojedinaca. "Za mene je ministarski mandat izazov, izazov bolje Hrvatske, napredne Hrvatske, i u konačnici razvoja jednog prosperitetnog društva kroz sustav koji je samoodrživ i baziran na temeljima principa pretežite zaštite interesa svih građana Republike Hrvatske, temeljima koje baštinimo i dužni smo ih braniti pod svaku cijenu. Moj motiv, unutarnji pokretač koji me tjera da ustrajem nisu sitni interesi, služnički, podanički odnos prema parcijalnim interesima koje promoviraju samozvane elite koje su unatoč jakoj medijskoj potpori u manjini", navodi se priopćenju. Most je, zaključuje, pokazao svoju dosljednost u promociji novih demokratskih principa kroz borbu za odgovoran pristup prema politici i od toga neće odstupiti. 