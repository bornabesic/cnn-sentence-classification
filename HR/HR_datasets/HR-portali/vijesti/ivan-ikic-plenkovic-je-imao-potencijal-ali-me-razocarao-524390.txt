Svoje gostovanje kod Aleksandra Stankovića Ivan Đikić je započeo anegdotom iz djetinjstva kada je dobio prvu ocjenu u prvom razredu. Doni je, naime, jedinicu, jer je prepisao tuđu zadaću. Učiteljica mu je tada rekla da je njegovo neznanje veće od tuđeg znanja i to je misao koja ga je vodila kroz cijeli život na putu da postane vrhunski profesionalac i znanstvenik.  Đikić danas vodi dva laboratorija, jedan u Njemačkoj i drugi u SAD-u. Kaže kako ga je preseljenje u Kaliforniju kreativno preporodilo, baš kao i njegovu obitelj, posebice djecu.  - Kada su me mladi znanstvenici iz Hrvatske kontaktirali prije deset godina, oni su dolazili na kratko, na nekoliko mjeseci. Danas žele otići za stalno. Mladi više ne vide budućnost u Hrvatskoj.  - Moj jedini apel premijeru i oporbi je da znanost i školstvo budu depolitizirani. U cijeloj povijesti smo imali samo nekoliko dobrih ministara, ali oni su kratko potrajali. Naš obrazovni sustav ne postoji, preživljava samo zbog enormnog truda učitelja i profesora. Kad bi se politika maknula iz obrazovanja, kroz dva mjeseca bi imali obrazovni sustav na svjetskoj razini.  - Trebamo dati učenicima više prostora da se angažiraju i razvijaju sebe i tu ćemo shvatiti da je obrazovanje zabavno. Obrazovni okvir mora omogućiti djeci da čitaju. Ako netko pročita jednu Marulićevu knjigu i u njoj uživa, više će rezultata imati nego da pročita njih deset na silu... - U Hrvatskoj su mladi i obrazovni sustav politički poligon ideologija. Moj jedini apel premijeru i oporbenim strankama je da prihvate da obrazovanje i znanost moraju biti depolitizirani. Dolaze ministri i smjenjuju se, njihova jedina uloga je politikantstvo. Bilo je nekoliko ministara koji su znali što rade, ali su brzo smijenjeni. - Jako sam razočaran ponašanjem premijera Plenkovića. Iako je pokazivao određeni potencijal, na ključne je pozicije za znanost i školstvo stavio potpuno krive ljude. Ja sam zvao Plenkovića i upozorio ga da plagiranje mora imati nultu stopu tolerancije. Iako je dokazano da je Barišić napravio plagijat, kod nas se ništa nije dogodilo. On je trebao dati ostavku i očekivao sam od Plenkovića da će ga maknuti. Ta relativizacija znanosti je pogubna, posebice za odgoj djece.  - Hrvatska ima najgoru statistiku u Europi - po broju dokazanih plagijatora u vlasti. To je nedopustivo za jednu modernu državu.  - Kada u Zagrebu sjednem na kavu u Teslinoj ulici, i mladi i stari oko mene samo se žale. Sjede na kavi i žale se. Za nekoga tko želi nešto postići u životu to je samo gubljenje vremena, zaključio je.  