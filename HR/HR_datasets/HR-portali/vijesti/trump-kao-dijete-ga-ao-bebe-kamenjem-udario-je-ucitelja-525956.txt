Donald Trump je dok je bio mali gađao kamenjem dijete u vrtiću, a učitelja glazbenog je udario i ostavio mu masnicu na oku, navodi se u novoj biografiji američkog predsjednika. Biografiju je napisao novinar Washingtona Posta koji tvrdi da je razgovarao s ljudima koji su Trumpa poznavali dok je bio dijete. U biografiji se navodi da je Trump kao dijete volio povlačiti djevojčice za kosu, bio je glasan u razredu i nikada nije htio priznati da nije u pravu, slamao bi baseball palice od bijesa ako bi izgubio. Trump (70), 45. američki predsjednik, je odrastao u predgrađu New Yorka. Rođen je u lipnju 1946. godine i bio je četvrto od petero djece Freda Trumpa, nemilosrdnog građevinara i njegove supruge  Mary, imigrantice iz Škotske koja je pobjegla od siromaštva i upoznala Freda na plesu u New Yorku. Trumpov otac bio je autoritativan i odijelo i kravatu je nosio čak i po kući. Uvijek je puno radio i već kad se Donald rodio Trump senior je bio bogat. Obitelj je imala vozača, kuhara, televizor u boji, dva Cadillaca, a Donald hrpu igračaka pa su druga djeca na njega bila ljubomorna. Dennis Burnham bio je Trumpov susjed. Majka ga je stavila u vrtić u njihovom vrtu. Vratila se nakon nekoliko minuta i vidjela je Trumpa koji je tada imao pet, šest godina, kako baca kamenje na njezinog sina. Steven Nachtigall koji je također živio u susjedstvu Trumpovih danas ima 66 godina i liječnik je. Rekao je kako nikada neće zaboraviti da je Trump jednom skočio s bicikla i izudarao drugog dječaka.   - To je bilo jako uznemiravajuće s obzirom na to koliko je Trump tada bio star - rekao je Steven Nachtigall.  Za razliku od Trumpa kojeg su u školi zvali Donny, The Trumpet i Flat Top, njegov brat Robert je bio tiho i osjetljivo dijete. Trump mu je volio krasti kockice kojima se igrao. Trump kao i njegova braća i sestre pohađao je privatnu školu. Uvijek je govorio što misli, a zbog ponašanja često je bio u kazni. Trump je sam priznao da je u osnovnoj školi bio problematičan.  - To nije bilo toliko zlonamjerno nego više agresivno - rekao je Trump. Njegovi bivši učitelji kažu da je Trump često tražio pažnju. Bio je uspješniji u sportu nego na nastavi. Obožavao je igrati baseball i igrao ga je vrlo agresivno. Trump senior bio je bio vrlo strog i od djece je tražio disciplinu. Nisu smjela imati kućne ljubimce i nisi si smjela davati nadimke. Morala su skupljati boce kako bi si zarađivali džeparac. Trump i njegov prijatelj Peter Brant koji je kasnije postao medijski mogul, su bili buntovnici pa su se nedjeljom ujutro iskradali iz kuća i odlazili na Manhattan. Kada je Trumpov otac za to saznao i još kod Donalda pronašao kolekciju noževa, poslao je Donalda na vojnu akademiju. Navodno to Trump ocu nikada nije oprostio. Ipak, na akademiji se snašao i u svemu je htio biti prvi. Odlazak u Vijetnamski rat izbjegao je pet puta. Pridružio se svojem ocu u biznisu. Oni koji ga poznaju kažu da Trump ima i nježniju stranu te da je obožavao slušati  Elvisa Presleya i Johnnyja Mathisa.   Zavodnik je već postao na kraju internata, piše Daily Mail.