“Iva, molim vas da se vidimo!”, “Obećali ste se javiti, a od vas ni traga ni glasa”, takve su otprilike poruke počele prije godinu dana zatrpavati broj fizijatrice iz zagrebačke Klinike za traumatologiju dr. Ive Popović (36). Broj žrtava, koje je ova domišljata liječnica prevarila, bio je sve veći, a njihovo strpljenje sve manje. Krajem prošle godine stvari su konačno kulminirale i 19. prosinca dr. Popović završila je u Remetincu. Pola novca vratila žrtvama U istražnom zatvoru dočekala je i podizanje optužnice zbog prijevare 31 osobe, od kojih je od 23. studenog 2011. do studenog 2013. godine posudila ukupno više od 20 milijuna kuna. Općinsko državno odvjetništvo tereti je da je od toga vratila samo polovicu, dok je za sebe ilegalno pribavila ukupno 9,4 milijuna kuna.Kako bi došla do novca, dr. Popović svojim je žrtvama govorila kako je od pokojnog vlasnika Dinersa Žarka Kraljevića naslijedila 12 milijuna eura, ali se s njegovom obitelji spori oko novca pa trenutačno ne može njime raspolagati. Nekima je “prodavala priču” da ulaže u fondove u Austriji, da želi kupiti stan, otvoriti polikliniku, a u svoje laži uvukla je i maloljetno dijete govoreći da joj novac treba jer joj mafija želi ubiti i oteti sina. Mlada fizijatrica novac je posuđivala od pacijenata, s kojima se posebno povezala, njihovih obitelji, svojih prijatelja, znanaca, kolega iz bolnice, a neki od njih predavali su joj životne ušteđevine i vrtoglave iznose od više od pola milijuna kuna. Na dugom popisu prevarenih našla se i Nataša Gudek Merkaš, supruga inspektora PU zagrebačke Mislava Merkaša, kojeg USKOK tereti da je za novac svodnicima davao informacije o racijama. I ona je sama obuhvaćena tom optužnicom, a tužiteljstvo je tereti da je suprugu bila veza sa svodnicima. Lažno prijavila iznude U ovoj priči pojavljuje se kao oštećena jer je dr. Popović, kod koje se liječila od jedne ozljede, posudila tri tisuće kuna. Nije točno poznato na što je silni novac optužena fizijatrica trošila, no njezine žrtve kažu kako je živjela vrlo luksuzno, često je putovala i vozila dobar automobil. “Ona je jedna prefrigana manipulatorica”, slažu se sve žrtve s kojima smo razgovarali. Budući da posuđeni novac najčešće nije vraćala, brojne žrtve ove liječnice počele su je češće nazivati, slati joj poruke i zahtijevati povrat novca i to je bio razlog zbog čega je, stjerana u kut, neke od njih lažno prijavila policiji za iznudu. Prema optužnici, dr. Popović za iznudu je prijavila bivšu pacijenticu G. M., njezina sina Dalibora i njegovu suprugu Koraljku od kojih je ukupno posudila više od milijun kuna, a policiji je tvrdila da su joj prijetili da će joj ubiti dijete. Za iznudu je prijavila i kolegu iz bolnice T. P. tvrdeći da joj je rekao kako poznaje Nikicu Jelavića i Zorana Pripuza, a kaznenu prijavu podnijela je i protiv D. M., koji joj je također navodno prijetio da će imati posla s Pripuzom, te kolege N. Z. i poznanika I. Ž. Osim zbog prijevare i lažnog prijavljivanja kaznenog djela, optužnicom se liječnicu tereti i za krivotvorenje isprave, a optužena Popović dosad nije rekla ni riječ, odnosno na svim se ispitivanjima branila šutnjom. Suđenje na Općinskom kaznenom sudu još joj nije počelo jer je optužena fizijatrica sudu dostavila dokumentaciju da nije sposobna za raspravu. Naime, nakon što je u rujnu izašla iz istražnog zatvora zatražila je psihijatrijsku pomoć, a dr. Davor Zdunić zaključio je nakon pregleda kako je optužena depresivna i anksiozna. Krajem listopada utvrdio je da nije raspravno sposobna još tri mjeseca, a u tom periodu preporučena joj je psihoterapija kako bi vratila duševnu stabilnost i mir. Fizijatricu uskoro čeka i ročište na Općinskom građanskom sudu gdje ju je obitelj pokojnog Žarka Kraljevića, udovica Lelija i kći Adriana Korejzl, tužila te od nje traži iznos od 740.000 kuna. “Dolazila nam je na more” Naime, obitelj jednog od najbogatijih Hrvata nakon njegove smrti utvrdila je da je osnivač Dinersa sa svog računa nekome isplatio ukupno 80 milijuna kuna pa su sumnjali da je taj novac završio kod dr. Popović budući da je bila dosta bliska s obitelji. No uspjeli su ući u trag samo iznosu od 740.000 kuna koji je završio na Ivinu računu, a sumnjaju i da joj je kupio stan u Dramlju i automobil. Iva Popović godinama se družila s obitelji Žarka Kraljevića, a upoznali su se dok je liječnica još studirala. “Skupa smo šetale pse, često je dolazila k nama i pitala treba li nam što, pomagala je i mom mužu kada su mu trebale injekcije, a dolazila je k nama i kad smo bili na ljetovanju”, opisala je njihov odnos na sudu Lelija Kraljević. Kraljević je Ivi, kazala je njegova kći na sudu, često davao novac, dok ju je majka za druženja nagrađivala skupocjenom odjećom i briljantnim nakitom. U obitelj Kraljević se, kako je Adriana Korejzl rekla na sudu, Iva uspješno “ugnijezdila”, a čak se i lažno predstavljala da je unuka ili kćer jednog od najbogatijih Hrvata. Na sve ove optužbe optužena liječnica trebala bi odgovoriti kada joj konačno počne suđenje.      >> Žrtve prevarantice: Novac koji je uzela otišao je u vjetar >> Splićanka petero ljudi izvarala i izvukla im 450.000 kuna  Dok je Lelija Kraljević Ivu Popović nagrađivala skupocjenim darovima, Žarko Kraljević davao joj je novac, a njegova kći Adriana Korejzl na sudu je kazala kako su sasvim slučajno doznali za te novčane nagrade. Naime, jednom prilikom, kada je Iva bila kod njih, u goste im je došla i jedna prijateljica Lelije Kraljević. “Tata je slučajno maminoj prijateljici u torbu stavio 1000 eura, a ispalo je da je to htio dati Ivi”, svjedočila je Kraljevićeva kći. Slučajno su doznali i da se optužena liječnica predstavlja kao dio obitelj. No čini se da je pokojni Kraljević prije smrti promijenio mišljenje o mladoj liječnici. Naime, kada ga je supruga pitala može li ga Iva doći posjetiti u Parizu, Kraljević joj je odgovorio: “Ne dovodi mi to đubre.”