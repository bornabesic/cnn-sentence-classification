Zašto MUP taji podatke o hrvatskim građanima koji su se privremeno i trajno iselili iz zemlje u prvih 11 mjeseci ove godine? Je li se iseljavanje građana toliko intenziviralo da policija ne želi uznemiravati javnost brojkama dok politika još ništa ne čini da zaustavi iseljavanje mladih ili je riječ o samovoljnoj odluci službe za odnose s javnošću u MUP-u? To što Ministarstvo, kojem je na čelu čovjek koji voli prozivati druge institucije za netransparentnost i govoriti da u njih nema povjerenja, izbjegava odgovor na novinarsko pitanje koje je od interesa za javnost, u najmanju je ruku dvojbeno. A MUP smo samo pitali koliko je građana do 1. studenoga ove godine prijavilo privremeni odlazak iz zemlje u inozemstvo, te koliko ih je odjavilo prebivalište zbog odlaska u inozemstvo. Odgovorili su nam birokratskim floskulama, da “statistički podaci koje smo tražili nisu definirani u sklopu standardnih statističkih izvješća..., da bi njihova izrada zahtijevala značajno vrijeme i prouzročila troškove, te da će ih moći dostaviti početkom sljedeće godine”. U MUP-u su jedino zaboravili da su nam na identična pitanja o iseljavanju građana u prvih pola godine odgovorili u lipnju, i to vrlo brzo i bez bizarnih rečenica da odgovori na jednostavana pitanja zahtijevaju silan trud i troškove... > > 'Brojke nisu katastrofične, ali su svakako zabrinjavajuće' 