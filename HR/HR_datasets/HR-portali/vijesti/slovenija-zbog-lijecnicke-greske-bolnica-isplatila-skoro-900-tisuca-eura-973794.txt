Foto: Bolnišnica Postojna RODITELJIMA slovenske djevojčice kojoj je prilikom rođenja prije 12 godina teško oštećen mozak, zbog čega je trajno prikovana na invalidska kolica, odgovorna je bolnica odlukom suda i pod prijetnjom ovrhe isplatila odštetu u visini 853.438 eura, što je najviša do sada plaćena odšteta isplaćena u toj državi za pogrešku liječnika prilikom poroda djeteta.  Aleksander Merlo, direktor  bolnice u gradu Postojni u kojoj je beba rođena, potvrdio je da je visoka odšteta isplaćena pod prijetnjom ovrhe, ali je zanijekao neke informacije iz medija da je njegova ustanova nelikvidna, zbog čega je upitna isplata plaća zaposlenima, jer je za odštetu otišao znatan dio godišnjeg proračuna bolnice koji iznosi oko 6 milijuna eura. Liječnička pogreška "Trudit ćemo se da što više ispunimo predviđene programe, ali ćemo morati odustati od planiranih investicija", kazao je Merlo. Bolnica je odštetu morala platiti zbog komplikacija prilikom poroda jer je liječnik koji je vodio porod inzistirao na vaginalnom  porodu iako je bio preporučen carski rez. Tijekom poroda, rodilji je pukla maternica, a kad su dijete iz nje izvukli vakuumom, bebi je trajno teško oštećen mozak.