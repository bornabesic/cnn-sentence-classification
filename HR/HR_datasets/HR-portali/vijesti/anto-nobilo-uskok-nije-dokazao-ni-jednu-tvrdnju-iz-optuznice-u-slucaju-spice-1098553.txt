-  Tužiteljstvo u optužnici nije čak ni opisalo radnje koje bi bile kazneno djelo,  a  cijela  je  optužnica  bazirana  na  iskazima  dvojice svjedoka, Miroslava  Vitkovića  i Zdravka Dimača, a obrana je dokazala da su to lažni iskazi - ustvrdio je u svojoj završnoj riječi Anto Nobilo, branitelj Damira Polančeca,   bivšeg   HDZ-ovog   ministra   i   potpredsjednika   Vlade  te prvooptuženog u aferi Spice. To  mega  suđenje ušlo je u završnu fazu, a nakon što je prošli tjedan svoj završni govor iznijela Marija Vučko, zamjenica ravnateljice USKOK-a, red je ovaj  tjedan  došao  i na branitelje okrivljenika. U aferi Spice Polančec i ostali  terete se da su Podravku oštetili za oko 300 milijuna kuna, a USKOK smatra  da  su  navodi optužnice dokazani te je zatražio osuđujuću presudu. Obrana  naravno  smatra sasvim suprotno, a Nobilo je ukazao i na ono što je on nazvao, greškom Državnog odvjetništva u velikim predmetima.  - Državno odvjetništvo često u velikim slučajevima radi grešku. Kada netko od  svjedoka  da  iskaz  koji  im odgovara oni kritički ne provjeravaju tog svjedoka  nego  ga u potpunosti uzmu zdravo za gotovo. Temelje optužnicu na jednom  svjedoku  i kada na glavnoj raspravi on padne pada optužnica. To im se  više  puta  dogodilo,  a  mislim da će im se dogoditi i sada - kazao je Nobilo u izjavi za Hinu. U  završnom govoru, Nobilo je ustvrdio i kako nisu točne tvrdnje USKOK-a da je  Polančec,  planirajući preuzimanje Podravke, zatražio i pomoć direktora MOL-a  Zsolta  Hernadija,  ističući da je Polančec tek povezao predstavnike MOL-a i Podravke. Kazao je i da su svi svjedoci s mađarske strane potvrdili da  Polančec nije sudjelovao u pregovorima već je samo zamolio Hernadija da mu  preporuči  nekog eksperta koji bi mogao dati savjet kako da se spriječi neprijateljsko  preuzimanje  Podravke.  Obrana inače tvrdi da su optuženici radili  sve  što su radili kako bi spriječi neprijateljsko preuzimanje, dok USKOK  tvrdi  da  nikakvog  preuzimanja ni prijateljskog ni neprijateljskog nije  bilo. Što se pak tiče Hernadija, opće je poznato da je on u Hrvatskoj optužen  zbog  davanja  10  milijuna eura Ivi Sanaderu, te da je nedostupan hrvatskom  pravosuđu  iako  je  Hrvatska  za  njim  raspisala i Interpolovu tjeralicu i Europski uhidbeni nalog.  Obrane ostalih optuženih u aferi Spice ovaj  bi  tjedan  prema  očekivanjima  trebale  završiti sa svojim završnim govorima,  pa bi nepravomoćna presuda mogla biti objavljena ili koncem ovog tjedna  ili  početkom  sljedećeg. Osim Polančeca, na optuženičkoj klupi još sjede  Podravkini  menadžeri  Darko  Marinac,  Zdravko Šestak, Saša Romac i Josip  Pavlović,  poduzetnici  Milan  Horvat i Srđan Mladinić te odvjetnik Zoran Marković. >> Afera Spice - 2188 dana od početka korupcijske drame 