>>> NOVO 23:55 U večernjim se satima javio vlasnik kućice koji je na Facebooku Udičarskog doma objavio da su djelatnici Hidrogradnje uspjeli uhvatiti i privezati te spasiti kućicu. Zbog izrazito niskih temperatura i pojave leda na Dunavu, Lučka kapetanija Vukovar odlučila je obustaviti plovidbu za sva plovila na području nadležnosti te kapetanije, sve do stvaranja uvjeta za sigurnu plovidbu. Po riječima dežurnog službenika u Lučkoj kapetaniji Vukovar, zabrana plovidbe odnosi se na cijeli tok Dunava kroz Republiku Hrvatsku, od Batine do Iloka. "Srbija je već proglasila zabranu plovidbom Dunavom kroz svoje područje, a mi smo to učinili u ponedjeljak u 12 sati", rečeno je Hini. Razlog zabrane plovidbe je niski vodostaj Dunava te led koji je po procjeni vukovarske Lučke kapetanije, prekrio 30-ak posto površine te druge po veličini europske rijeke koja kroz Hrvatsku protječe u dužini od 188 kilometara. Problemi su i na Dravi, točnije na na ušću rijeke Karašice, gdje su kamere zabilježile nevjerojatan trenutak kada je ledena rijeka doslovce odnijela jednu kuću. - Kućica sa ušća Karašice u Dravu ! Tko poznaje vlasnika neka mu javi! Mislim da se preziva Farkaš - objavila je Facebook stranica Udičarskog doma.