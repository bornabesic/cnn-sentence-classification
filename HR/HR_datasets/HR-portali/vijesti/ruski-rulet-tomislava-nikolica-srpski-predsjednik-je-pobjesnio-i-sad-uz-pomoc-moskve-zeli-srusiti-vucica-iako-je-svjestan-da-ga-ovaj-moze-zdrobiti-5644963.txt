Na Balkanu nikad ne reci nikad, pa ni onda kada se čini da je to apsolutno nemoguće. No, u Srbiji je ipak sve u igri. Burleska je evidentna. Naime, samo dan nakon što se činilo da je srbijanski premijer i jedini trenutni apsolutni vladar Srbije Aleksandar Vučić, nakon dugog razmišljanja i šahovski pripremane izborne strategije, konačno sve sredio (naime, sebe je na izborima kandidirao za predsjednika), uslijedio je neočekivani kopernikanski obrat i udarac iznenađenog i uvrijeđenog, trenutnog predsjednika Tomislava Nikolića. Naime, na primanju povodom Dana državnosti i Nikolićeva rođendana u predsjednikovoj rezidenciji na Andrićevu vencu, na koji mu nije došao ni jedan jedini ministar iz vlade (premijer Vučić i većina ministara bila je u Batočini na slavi kod Dragana Markovića Palme, koalicijskog partnera koji je podržao Vučićevu kandidaturu te je ovaj zakasnio na prijem) Tomislav Nikolić je, unatoč stranačkom dogovoru, najavio i svoju kandidaturu na izborima! Vučiću je pao mrak na oči, pogotovo jer je Nikolić govorio da neće raditi konkurenciju Vučiću te da će se pokoriti stranačkoj odluci. Vučić je bio toliko preneražen Nikolićevom odlukom da je, kada su ga pitali za komentar, prvi put stvarno ostao bez riječi. Naime, Vučić je poznat po tome da stalno govori kako neće komentirati neke stvari i odnose, pa odmah u nastavku opali traktat o onome što "neće komentirati". Ovaj put zbilja nije imao što reći. Nikolić je zaigrao "ruski rulet", ali pitanje je: s jednim ili svim mecima u bubnju. Naime, svjestan je da ga Vučić može zdrobiti. Doduše, Nikolić je očito bio pogođen svojim izostankom pa njegova odluka može biti inicirana i "običnom" taštinom, pogotovo jer je na prijemu rekao da je tijekom mandata "bio vrijeđan i omalovažavan", a toliko toga je napravio. No, tu šokantnu vijest prva je javila prokremaljska agencija Sputnik pa se odmah nametnulo i pitanje ne nazire li se u Nikolićevoj odluci i ruski trag. Naime, Kremlj je nekoliko puta isticao da podržava Nikolića kao kandidata, a tu "molbu" osobno od Vladimira Putina Vučiću je krajem prošle godine prenio i ruski ministar vanjskih poslova Sergej Lavrov. S obzirom na to da Vučić nije poslušao svog "saveznika" već se spekulira da bi iza ovog neočekivanog Nikolićeva istupa mogla stajati Moskva, koja svim silama želi zadržati Srbiju u svom zagrljaju. Doduše, nema (još) potvrde toga, ali ne treba zanemariti ni činjenicu da bi Nikolić za koji dan možda mogao i povući svoju kandidaturu da zaokruži cirkus koji trenutno vlada na srbijanskoj političkoj sceni. Dakle, osim "ruske veze", nagađa se i da je Nikolić ovo napravio kako bi preneraženom Vučiću nategnuo živce, ali, za svoj mogući odustanak, izvukao maksimalne ustupke, na koje bi Vučić u ovoj tragikomičnoj situaciji mogao pristati jer ne smije dozvoliti, sada pred izbore, raskol u stranci. Osim toga, doveo bi možda u pitanje i vlastitu pobjedu u prvom krugu, a upravo toga se najviše grozi. Nikolić je više puta izlazio s ambicijom da se kandidira za drugi mandat, ali ga je Vučić stalno kočio. Po Beogradu su čak kružile glasine kako je pao dogovor da će Nikolić biti kandidat SNS-a pokažu li ankete da će pobijediti u prvom krugu, ali je Vučić, navodno, lažirao ankete kako bi Nikolića uvjerio da neće trijumfirati. Osim toga Vučić je, kažu, pustio Nikolića da zaprijeti Albancima na Kosovu ratom, što ga je diskreditiralo i u očima međunarodne, ali i dijela srbijanske javnosti. Nikolić je ispao ratohuškač (pohvalio se i ratovanjem u Hrvatskoj), a Vučić - mirotvorac. Iako Nikoliću treba dulje da shvati neke stvari, sada je ipak povezao da je istisnut na margine i praktički umirovljen. Doduše, Nikolić nije bez podrške (ako izuzmemo evidentnu rusku). Naime, beogradski mediji tvrde da Nikolić raspolaže s najmanje trećinom SNS-ovih zastupnika u Skupštini, a da bi mu na izborima mogli dati podršku i mnogi proruski glasači koji su zaključili da lider radikalnih Dveri Boško Obradović ne može učiniti ništa značajnije. Već se nagađa da bi od otpadnika SNS-a Nikolić mogao osnovati novu stranku, ali i okupiti oko sebe razdrobljenu prorusku oporbu. Upravo zato se na njega sručio sav bijes vladajuće koalicije. Ivica Dačić je izvan sebe, a Nikolićev postupak naziva sramotnim. Naime, Dačić računa da bi, upravo on, mogao biti Vučićev nasljednik u premijerskoj fotelji, pa se pribojava Nikolićeve nagodbe s Vučićem. Doduše, Dačić je također promoskovski igrač, koji je očito smatrao da, nakon što Nikolića maknu, ostaje kao jedina ruska opcija. Vučićeva potpredsjednica i još jedna koja pikira na Vučićevu poziciju, Zorana Mihajlović, optužila je Nikolića da pomaže oporbi, kojoj su sada porasla krila, nakon što su pokisli nakon Vučićeve kandidature. Vojislav Šešelj "divlja" po društvenim mrežama, naslađuje se raskolom u SNS-u koji ionako tvore njegovi nekadašnji puleni iz Radikalne stranke, a mnogi smatraju da bi Vuk Jeremić sada mogao lakše do drugog kruga. Groteskni igrokaz koji najbolje pokazuje da je dobro da Srbija postoji jer, da nje nema, Hrvatska bi bila zadnja. Što se može očekivati nakon pojave novog-starog kandidata u izbornoj utrci1. Vučić ide u drugi krug Najviše se boji baš drugog kruga. Zato je i odustao od Nikolića jer su ankete pokazivale da ne može pobijediti u prvom krugu. U strahu je od Tadićeva sindroma: Boris Tadić je izgubio "dobivene" izbore, baš od Nikolića u drugom krugu. Drugi krug bi pokazao da je Vučić ranjiv i da ne drži sve uzde. Pogotovo bio bilo neugodno da se nađe na megdanu sa svojim nekadašnjim političkim mentorom Vojislavom Šešeljom, a ako bi išao protiv Vuka Jeremića, postoji strah da bi cjelokupna oporba glasala protiv njega. 2. Vučić gubi izbore Izgubi li Vučić izbore, bio bi to njegov politički kraj. Teško da bi se oporavio od tog šoka. Poraz bi bio užasan i za njegov ego, a vjerojatno bi ga dodatno politički satrli njegovi danas najbliži suradnici Aleksandar Vulin, Ivica Dačić i ostali iz vrha SNS-a, prisjetili se svih omalovažavanja, uvreda i odbacivanja, kojima su bili izloženi svih ovih godina, a morali su se smješkati i slušati. No, ako izgubi, Srbiju bi zahvatile dvorske borbe za vlast mnogih aktera jer je on praktički usitnio oporbu koja nema veću snagu. 3. Vučić pobjeđuje u prvom krugu Trijumfira li Aleksandar Vučić u prvom krugu, to će dodatno ojačati njegovu poziciju i učiniti ga potpuno nedodirljivim i ojačat će njegovu osobnu vlast. Vučić bi se definitivno potvrdio kao srpski Tuđman, Putin ili Erdogan, pa ni promjene Ustava, koji bi predsjedniku ojačale ovlasti, nisu nemoguća opcija. Mogao bi kadrovirati po Srbiji kako hoće, a bit će u poziciji da sam bira (i mijenja) svoje nasljednika na mjestu premijera i ministre, bez sufliranja sa strane i po potrebi.