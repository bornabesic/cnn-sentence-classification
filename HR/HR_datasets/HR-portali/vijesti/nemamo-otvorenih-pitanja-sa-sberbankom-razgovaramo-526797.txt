Premijer Andrej Plenković kazao je u srijedu da je dijalog sa Sberbankom oko Agrokora kontinuiran i da nema nikakvih otvorenih pitanja te očekuje da će u idućih nekoliko dana biti postignut cjelovit dogovor oko nove likvidnosti potrebne koncernu. Na upit novinara je li sastanak s prvim zamjenikom predsjednika Uprave Sberbanka Maksimom Poletaevim u ponedjeljak u Vladi prošao loše, premijer je kazao da je taj razgovor bio "jako dobar". "Nisam primijetio da je nešto loše kazao gospodin Poletaev", izjavio je premijer, odgovarajući na upit novinara nakon Dana poduzetnika u organizaciji Hrvatske udruge poslodavaca. "Suradnja s Vladom je jako dobra, dakle nema nikakvih otvorenih pitanja, dijalog je kontinuiran", istaknuo je još. Premijer očekuje skoro postizanje cjelovitog dogovora oko novog kreditiranja Agrokora. "Izvanredni povjerenik radi na tome da se postigne cjelovit dogovor oko nove likvidnosti. Očekujem da to bude u nekoliko idućih dana. Time bi se zaokružile sve potrebe za normalno funkcioniranje kompanije praktički u razdoblju izvanredne uprave i omogućio redovit prihod temeljem poslovanja", kazao je Plenković. Na upit treba li izmijeniti Zakon o postupku izvanredne uprave u trgovačkih društvima od sistemskog značaja za RH, Plenković je kratko odvratio kako nema nikakve potrebe za izmjenom toga zakona. Poletaev je za Večernji list od srijede izjavio da je sastanak s premijerom u ponedjeljak bio vrlo produktivan, jer su počeli slušati jedni druge. Istaknuo je da imaju zamjerku na profesionalnost tima koji vodi proces u Agrokoru s obzirom na vrlo jaku konkurenciju trgovačkih lanaca, a žele imati i transparentan proces oko novog duga. Kazao je i da trenutačni prijedlog roll-up financiranja Agrokora za njih nije prihvatljiv, jer su najviše izloženi, u visini od 1,1 milijarde eura. Na upit hoće li sudjelovati u daljnjem kreditiranju Agrokora, Poletaev je kazao da će novac dati kada budu sigurni da će novi kredit biti vraćen.