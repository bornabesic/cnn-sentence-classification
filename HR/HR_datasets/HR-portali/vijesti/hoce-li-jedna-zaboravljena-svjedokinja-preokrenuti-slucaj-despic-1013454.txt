– Nisam umorna, i ne mogu sebi dopustiti da budem umorna sve dok se istina ne sazna. Već sedam godina imam osjećaj da se borim sama protiv svih kako se slučaj mog Frane ne bi stavio pod tepih. I uvijek kada se dogodi korak u pozitivnom smjeru, kao da uslijede tri u negativnom, ali neću odustati – govori nam majka ubijenog Frane Despića uoči sjednice optužnog vijeća koje bi danas na Županijskom sudu u Zagrebu trebalo potvrditi ili odbaciti optužnicu protiv Aleksandra Koprenice (30) koju je nakon brojnih pravosudnih obrata Državno odvjetništvo u Zagrebu podignulo u kolovozu prošle godine. Nož, letve i alkohol Sedam godina i četiri mjeseca prošla su otkako je te prohladne subote 15. ožujka pola sata prije ponoći u masovnoj tučnjavi na zagrebačkom Ribnjaku sa šest uboda nožem ubijen Frane Despić (18), a njegov prijatelj Domagoj Ljubinčić ranjen ubodom u zdjelicu. Tučnjava između Despićeve i Kopreničine grupe izbila je nakon prepirke koja je uslijedila kada je Despićevo društvo “naoružano” letvama koje su potrgali s obližnjeg koša prišlo Kopreničinu, koje je sjedilo na klupicama i pilo u povodu proslave nečijeg rođendana. Despićeva grupa u kojoj je bio i njegov tada maloljetni brat Ante tražila je od slavljenika da im daju nešto alkohola, a kada su ovi odbili, krenula je najprije prepirka, a potom i tučnjava. Aleksandar Koprenica nakon sukoba sjeo je na bicikl i pobjegao s mjesta događaja, a sljedeće jutro u pratnji oca predao se policiji. Putem kući, nož je bacio u koš za smeće, što je i priznao policiji. Problem je bio u tome što su na nožu pronađeni tragovi krvi, ali krvi nije bilo dovoljno za DNK analizu. Koprenica ubojstvo nikada nije priznao, a poslije se branio šutnjom. Tužiteljstvo je zbog nedostatka dokaza 3. studenog 2009. godine odustalo od progona, koje su potom preuzeli Franina majka i obitelj ranjenog Domagoja Ljubinčića. Međutim, 26. siječnja 2010. odbačena je i njihova optužnica. Točno tri godine poslije, zbog pojave novih dokaza, DORH je zatražio i dobio pravo na obnovu postupka. Ispostavilo se kako Tina D. koja je te večeri bila u Kopreničinu društvu u te četiri i pol godine nijednom nije bila ispitana. Više od 2500 dana čekanja U prvom iskazu koji je dala tvrdila je da je Koprenica ispikao Despića, dok je u drugom malo promijenila priču te rekla kako nije vidjela točan trenutak ubojstva, ali da je vidjela kako Koprenica odlazi s mjesta događaja te baca nešto u smeće. Ta dva iskaza tužiteljstvu su bila dovoljna da pred desetak mjeseci ponovno podigne optužnicu. Hoće li taj iskaz, zajedno s još nekim novim dokazima, biti dovoljan da Jadranka Despić nakon više od 2500 dana napokon dočeka potvrdu optužnice, nakon što je ona već dva puta odbacivana, danas bi napokon trebalo biti poznato. >>Drašković u sobi hotela čeka da ga zbog ubojstva izruče Belgiji   Zašto uporno petljam tog dečka (nap. a. Aleksandra Koprenicu) u sve ovo, ponavljali su mi neki. Nisam ja uperila prstom na njega, to je učinila policija, a ja sam samo kao majka koja želi saznati zbog čega je ostala bez sina nastavila slijediti te tragove. I nakon podizanja optužnice već nekoliko puta su me obavještavali kako trebaju provesti neke nove dokazne radnje, zadnju takvu obavijest dobila sam u svibnju. Stalno neka odugovlačenja, ali, ako treba, čekat ću i još sedam godina – ponavlja Jadranka Despić te nastavlja:– Jedan sin mi je bio ubijen, drugi je istodobno pet dana proveo u pritvoru, nisu mu dali ni da ide bratu na sprovod, a sve ovo vrijeme ni Aleksandar Koprenica, ni njegova obitelj niti jednom mi se nisu probali javiti ili mi izraziti sućut – završila je. 