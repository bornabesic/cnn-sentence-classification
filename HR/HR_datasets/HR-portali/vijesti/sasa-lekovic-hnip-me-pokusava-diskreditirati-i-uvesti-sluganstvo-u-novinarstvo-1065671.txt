Slobodni novinar i predsjednik Hrvatskog novinarskog društva Saša Leković danas je odgovorio na otvoreno pismo Udruge Hrvatskih novinara i publicista, koju naziva i malobrojnom politički motiviranom organizacijom, te upozorio da ga već dulje vrijeme pokušava diskreditirati, a sada i neutralizirati HND te instalirati sluganstvo u novinarstvo.  "Unatoč silnom trudu, to im nije uspjelo, jer kao predsjednik HND-a radim ono što sam javno obećao i bez ikakvih političkih motiva ili upliva. No sada, ohrabrenima činjenicom da je na sramotan način dojučerašnji  predsjednik HNiP-a Siniša Kovačić konačno dobio ono zbog čega je, između ostaloga, HNiP-a i pokrenut – mjesto v.d. glavnog ravnatelja HRT-a – HNIP-ovcima su porasli apetiti. Naime, sada, kad već nisu uspjeli prije, žele ostvariti i drugi dio svoje 'misije' - neutralizirati HND te  instalirati neprofesionalno i neetičko ponašanje u novinarstvu i sluganstvo u odnosu na aktualnu vlast kao poželjan način rada novinara", ustvrdio je Leković u priopćenju na otvoreno pismo HNiP-a članovima HND-a. Iznio je i svoje viđenje osnivanja HNiP-a. "Kad  je skupina HRT-ovih novinara i urednika napustila HND prije godinu dana izmislivši razloge za koje nemaju niti jedan argument to je bio početak ostvarivanje ideje HNiP-a, medijskog krila Karamarkovog plana o pokoravanju medija i ruganja javnom interesu kao temeljnom cilju slobodnog novinarstva i demokratskog društva. Čitava aktivnost HNiP-a to potvrđuje", te podsjeća na "novinarske" aktivnosti istaknutih članova i podržavatelja HNiP-a poput Marka Juriča ili Velimira Bujanca", ističe Leković.  Na zamjerke iz HNiP-a podsjetio je da se HND još 1992. ispričao svima koji su u godinama političkog jednoumlja nepravedno isključeni iz HND-a. "Sve takve članove HND je rehabilitirao, po jednome od njih nazvana je jedna od najvažnijih nagrada HND-a, a po drugome je, na primjer,  nazvan jedan javni prostor u Karlovcu, na inicijativu tamošnjeg ogranka HND-a", dodao je. "HNiP-ovci zaboravljaju i da su neki od njih i sami nagrađivani dok su bili članovi HND-a, a neki su bili izabirani u tijela Društva.  Koje im je očito bilo dovoljno dobro da ga ne napuste sve dok nisu osjetili priliku da se 'prodaju' izglednim izbornim pobjednicima", navodi, uz ostalo, Leković.  Na javno pitanje iz HNiP-a "je li se među 2400 novinara i umirovljenika ponovo uvukao stari strah, ako baš nitko osim (u HND-u čak i nepriznatih!) internetskih novinara, nema hrabrosti reći: Leković ne provodi svoj anarhističko lijevi politički aktivizam u moje ime", Leković odgovara da članovi HND-a dobro znaju što radi na dužnosti predsjednika Društva te da će se o tome moći i izjasniti na Godišnjoj skupštini HND-a koja će se uskoro održati.  "Što radim od kad sam predsjednik HND-a članovi Društva vrlo dobro znaju...kao što znaju da su ti navodno jedini hrabri, a 'nepriznati' Internet novinari zapravo dvoje provokatora koji su zloupotrijebili članstvo u HND-u za lažno predstavljanje i neutemeljene optužbe, a sve na tragu onoga što radi HNiP", kaže Leković.  Strukovna udruga Hrvatski novinari i publicisti (HNiP) uputila je u petak otvoreno pismo članovima Hrvatskog novinarskog društva u kojem upozorava da je HNiP mjesecima izložen "nenačelnim, anarhističkim i politikantskim javnim napadima predsjednika HND-a Saše Lekovića" te izražava uvjerenje da HND-ovci ne podržavaju takvo prljavo vrijeđanje neistomišljenika. >> 'Radman je jučer potpisao dodatno povećanje plaća HRT-ovcima bliskim bivšoj vlasti'  >> Siniša Kovačić urednik je Dnevnika i šef strukovne udruge HNiP 