Novoizabrani predsjednik SAD-a Donald Trump našao se jučer u vihoru novog, u američkoj politici dosad nezabilježenog skandala u kojem se insinuira da je ne samo izabran uz pomoć Rusije, nego da ga Rusi kontroliraju tako što ga drže ucijenjenim zbog kompromitirajuće snimke seksualnih perverzija s prostitutkama u predsjedničkom apartmanu luksuznog hotela u Moskvi. Portal BuzzFeed objavio je, naime, dokument s neprovjerenim tvrdnjama, koje je Trump odmah nazvao lažnima, a među kojima se iznosi i tvrdnja da je Trump 2013. u predsjedničkom apartmanu lukseuznog hotela Ritz Carlton u Moskvi bio s nekoliko prostitutki od kojih je tražio da nad njim izvedu “zlatno tuširanje”, što je u žargonu seksualnih perverzija sinonim za uriniraje. Sve je navodno snimila ruska tajna služba FSB koja je imala čitav hotel pokriven mikrofonima i skrivenim kamerama. U neprovjerenom, ali ipak objavljenom dokumentu također se, uz pozivanje na niz neimenovanih izvora, tvrdi da su ruske vlasti “kultivirale odnose, podržavale i pomagale” Trumpu tijekom barem pet godina uoči predsjedničkih izbora na kojima je Trump pobijedio. Skandal s objavom eksplozivnog dokumenta dogodio se samo 10 dana prije Trumpove inauguracije, a BuzzFeed se također našao pod osudama drugih medijskih kuća i novinara koji smatraju da dokument nije smio biti javno objavljen bez provjere svake informacije u njemu. Urednici i novinari prozvanog portala tvrde da postoji javni interes za objavom tog dokumenta i da je najbolje da građani sami pročitaju i odluče. Također, opravdanje za svoju odluku o objavi pronalaze i u činjenici da je CNN ranije u utorak objavio vijest o tome da su šefovi američkih tajnih službi, na odvojenim brifinzima s odlazećim predsjednikom Barackom Obamom i dolazećim Trumpom, obojici otkrili sažetak onoga što se u kontroverznom dokumentu iznosi. Sam dokument, inače, ima 35 stranica, a sažetak koji je prezentiran Obami i Trumpu navodno dvije stranice. CNN i britanski list Guardian također tvrde da je republikanski senator John McCain u prosincu predao FBI-jevu direktoru Jamesu Comeyu kopiju tog istog dokumenta (koji je BuzzFeed sada učinio javno dostupnim) kako bi američki agenti provjerili vjerodostojnost optužbi o skrivenim vezama Trumpa i Rusije. “Lažne vijesti! Totalni politički lov na vještice”, komentirao je Trump na svom Twitteru nakon što je BuzzFeed objavio dokument. Ruske vlasti također su jučer opovrgle da posjeduju kompromitirajući materijal o Trumpu, a Trump je nakon toga na Twitteru ponovio da se radi o “potpunoj, totalnoj fabrikaciji, posvemašnjoj gluposti”. “Obavještajne agencije nisu nikad trebale dozvoliti da ovakve lažne vijesti ‘procure’ u javnost. Posljednji pucanj na mene. Zar živimo u nacističkoj Njemačkoj”, bjesnio je Trump jučer poslijepodne u svojim porukama na Twitteru, društvenoj mreži koja mu je omiljeni medij. Dodao je također (štampanim slovima koja na društvenim mrežama na Internetu obično sugeriraju veliku uznemirenost) da nikad nije imao ništa s Rusijom: “nikakav posao, nikakav kredit, ništa”! Mnogi drugi, kako građani na Twitteru, tako i novinari, jučer su spontatno podsjećali Trumpa da je, iako se sada čini žrtvom objave neprovjerenih informacija, svojevremeno javno širio neprovjerene i lažne informacije s tezom da Obama nije rođen u SAD-u, da nema rodni list, ili da je američkoj javnosti podastrijeo lažni rodni list. Eksplozivan dokument o Trumpovim vezama s Rusima pisao je navodno umirovljeni britanski obavještajac s dobrim vezama u Rusiji, angažiran od strane nekog od Trumpovih suparnika u predizborima unutar Republikanske stranke, a kasnije navodno i od strane Demokratske stranke čija je kandidatkinja bila Hillary Clinton. – Kremlj nema kompromitirajući dosje o Trumpu. Informacije koje tvrde suprotno nisu u skladu sa stvarnošću i nisu ništa drugo nego apsolutne fantazije – rekao je jučer Dimitrij Peskov, glasnogovornik ruskog predsjednika Vladimira Putina. U neprovjerenom dokumentu se, inače, iznose i detalji o navodnim tajnim kontaktima između Trumpova tima i administracije ruskog predsjednika Vladimira Putina poput susreta Trumpova odvjetnika Michaela Cohena s izaslanicima Kremlja u češkom Pragu u kolovozu prošle godine. Cohen je jučer na Twitteru objavio da nikad u svom životu nije bio u Pragu. FBI utvrđuje vjerodostojnost navoda iznesenih u deokumentu, a Guardian je jučer otkrio informaciju da je FBI ljetos zatražio od tajnog suda koji izdaje naloge za praćenje (sud Fisa) da odobri prisluškivanje četvero ljudi iz Trumpova izbornog stožera za koje se sumnjalo da održavaju kontakte s ruskim dužnosnicima. Sud je najprije odbio FBI-jev zahtjev, tražeći da služba bude podrobnija u tome što traži, no navodno je u listopadu ipak odobren. Skandal s objavom neprovjerenog eksplozivnog dokumenta dolazi nakon što su američke obavještajne službe u posebnom izvješću zaključile da je Rusija pokušala hakerskim napadima i propagandnom aktivnošću utjecati na demokratski proces u SAD-u.  >> Trump priznao: Rusija je vjerojatno hakirala Demokratski nacionalni odbor. Ako me Putin voli, to je prednost Mnogi novinari istupili su jučer javno s argumentom da BuzzFeed nije smio objaviti neprovjereni dokument jer to nije profesionalno. “Čak i Donald Trump zaslužuje novinarski fer odnos”, napisao je David Corn, novinar američkog tjednika Mother Jones.  Istraživački novinar dnevnog lista USA Today Brad Heath napisao je da novinarstvo ne funkcionira na način da mediji kažu “ovo je nešto što možda jest, a možda nije istina”. 