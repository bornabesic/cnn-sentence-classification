Gotovo devet godina otkad je Miroslav Maškarin nakon operacije slijepog crijeva ostao bez noge, a sedam otkad su mladić i njegova obitelj od države i KBC Rijeka tužbom zatražili naknadu štete u iznosu od 13,7 milijuna kuna, još uvijek traju sudski postupci vezani uz taj slučaj. Pokušaj nagodbe za naknadu štete propao je jer je obitelj odbila od države i KBC-a ponuđeni iznos od 2,5 milijuna kuna. U kaznenom postupku, pak, nakon što je ukinuta presuda  kojom je dr. Branko Popović zbog nesavjesnog liječenja bio osuđen na uvjetnu kaznu – osam mjeseci zatvora s rokom kušnje od dvije godine – kirurgu koji je operirao mladića ponovno se sudi.   Današnje ročište na Općinskom sudu u Rijeci, u postupku za naknadu štete čiji spis broji 1085 stranica, ipak je približilo kraju Maškarinovo čekanje na odluku o naknadi jer se raspravljalo o nalazu financijskog vještaka. Vještak je izračunao iznose izgubljene zarade koji bi mladić ostvario da je od srpnja 2006. godine, kada je izgubio nogu, do kraja 2013. godine radio kao zidar i gubitak zarade od ožujka ove godine do njegove 65 godine života, kada bi otišao u mirovinu. Po vještaku, riječ je o iznosu od 1,253 milijuna kuna. Usto, izračunat je i iznos potreban mladiću na ime tuđe njege i pomoći u kući pa po varijanti da je cijena sata 25 kuna, što je sudska praksa u sličnim slučajevima, od 2006. do 2060. godine, kada će imati 74 godine, Maškarinu pripada iznos od 474 tisuća kuna, a po varijanti da je sat 45 kuna, što je mladićev zahtjev iz tužbe, iznos je 854 tisuće kuna. Po vještakovu izračunu za ove dvije stavke, što je tek dio zatražene odštete, ukupan je iznos 2,107 milijuna kuna. Država je, podsjetimo, mladiću i obitelji ponudila 2,5 milijuna kuna na ime naknade štete i svih potreba, a Maškarin je u svom tužbenom zahtjevu samo za izgubljenu zaradu i tuđu njegu i pomoć zatražio 4 milijuna kuna. No, razlika između zatraženog u tužbenom zahtjevu i  vještakova izračuna, iako je riječ o 1,9 milijuna kuna, smatra Maškarinova punomoćnica, odvjetnica Ingrid Barić, zapravo nije tolika jer obračun nije potpun, a tu su još i kamate. Uputila je, naime, na činjenicu da je u nalazu neto, a ne bruto iznos u slučaju izgubljene zarade, da je njime obuhvaćeno razdoblje do kraja 2013. godine pa nedostaju dvije godine te da nema iznosa izgubljene mirovine koju bi Maškarin imao od 65 do 74 godine života. Sud će, zaključeno je, od vještaka zatražiti da  nadopuni nalaz i mišljenje prema zahtjevima Maškarinove strane, o čemu će se vještak očitovati na ročištu u lipnju. >>Ročište u slučaju Maškarin odgođeno jer nisu došli vještaci >>Ukinuta presuda kirurgu zbog kojeg je Maškarin ostao bez noge