Čelnici triju oporbenih stranaka, HNS-ov Ivan Vrdoljak, IDS-ov Boris Miletić i SDP-ov Davor Bernardić sastali su se u subotu poslije podne u zagrebačkom kafiću Trezor kako bi pokušali dogovoriti zajedničku strategiju u aktualnoj krizi Vlade i zaustaviti optužbe koje iz SDP-a pljušte prema HNS-u i IDS-u, te obratno. No, kako saznajemo, nakon sastanka nije ništa posebno dogovoreno, nego je još izvjesnije da na prijevremene parlamentarne izbore više neće izaći opozicijski blok koji je svojedobno okupio bivši predsjednik SDP-a, Zoran Milanović. Narodna koalicija više ne postoji jer HNS i IDS više nisu spremni zajedno sa SDP-om izaći na izbore. Neposredni povod radi kojega je Miletić iz Pule potegnuo do Zagreba na kavu i onda se vratio nazad bila je jučerašnja izjava SDP-ovog Peđe Grbina u kojoj je IDS i HNS optužio da HDZ-u drže svijeću. Prigovorio je Bernardiću radi toga, a ovaj mu je kazao da "on ne može kontrolirati Grbina" što Miletić nije najbolje primio. U jednom se trenutku razljutio i čak je Bernardiću otvoreno kazao kako bi, da je SDP u prošlim parlamentarnim izborima vodio normalnu kampanju i da Milanović nije vrijeđao nacionalne manjine, danas imali vladu lijevog centra. Govora je bilo i o tome kako će se glasati idući tjedan u Saboru. Ispalo je da će svi glasati za opoziv ministra financija Zdravka Marića, da neće podržati izbor glavnog tajnika HDZ-a Gordana Jandrokovića za novog predsjednika Sabora, no Bernardić ne želi da SDP ruši Božu Petrova. Razlog je što SDP smatra da HDZ i Most trebaju sami riješiti svoje odnose. IDS i HNS će glasati za smjenu Petrova, a Bernardiću su poručili da bude spreman na njihove kritične izjave kada izađu iz sabornice.