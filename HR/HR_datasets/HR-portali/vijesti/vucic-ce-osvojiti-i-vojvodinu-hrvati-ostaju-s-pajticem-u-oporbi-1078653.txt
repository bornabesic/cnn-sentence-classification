Na sutrašnjim prijevremenim izborima u Srbiji Aleksandar Vučić sa svojim naprednjacima osvojit će ponovno uvjerljivu većinu u Narodnoj skupštini. Drugi su socijalisti Ivice Dačića s oko 13 posto. Vučićev plan da osvoji više od 50 posto glasova mogao bi poremetiti sve omiljeniji u Srbiji vođa radikala i paravojnih jedinica u ratu u Hrvatskoj i BiH, netom oslobođeni Vojislav Šešelj, čija se popularnost bliži 10 posto. Te tri opcije, sve tri proizašle iz stranaka koje su povele rat protiv ostatka bivše države, jedine imaju veću potporu u Srbiji. Svi ostali bore se za prelazak praga, tek nešto iznad je Demokratska stranka koju sada vodi vojvođanski kadar Bojan Pajtić. Treći izbori u četiri godine Aktualna oporba potpuno razjedinjena još od izbora 2012. kad je Tomislav Nikolić pobijedio Borisa Tadića, koga su mnogi liberali na tim izborima napustili, pa su na tim izborima ostavili nepopunjene glasačke listiće, a kasnije se računalo kako je 100 tisuća bijelih listića presudilo u korist Nikolića, koji nije prebacio 50 posto glasova. Tadić je napustio DS, osnovao svoju Socijaldemokratsku stranku, na izbore izlazi zajedno s liberalima Čede Jovanovića i Ligom socijaldemokrata Vojvodine i svi zajedno dobivaju podršku u anketama od oko šest posto. No, ne samo na razini države, Vučiću se smiješi i uvjerljiva pobjeda u Vojvodini, gdje ima oko 41 posto podrške, a dobit će i lokalnu vlast u toj pokrajini. Osvajanje Vojvodine bio je jedan od razloga raspisivanja prijevremenih izbora, trećih izbora u četiri godine, uvjeren je i vođa vojvođanskih Hrvata Tomislav Žigmanov, od listopada predsjednik Demokratskog saveza Hrvata Vojvodine. Hrvatima u Srbiji, ima ih 47 tisuća u Vojvodini, u cijeloj Srbiji 58 tisuća, posljednjih tjedana, s rasplamsavanjem sporova između Hrvatske i Srbije, kao i oslobađanjem Vojislava Šešelja, nije lako. Zato se i kampanja hrvatske stranke vodila u tišini, bez puno hrvatskog znakovlja ili otvorenih javnih skupova. Ta stranka već dugo surađuje s Demokratskom strankom, na koalicijskoj listi Žigmanov je 16. i, ako DS-ova koalicija prijeđe prag, ući će u Narodnu skupštinu. S Vučićevim naprednjacima DSHV nije imala nikakva kontakta, u četiri godine vlasti Vučić se s njima nije sastao, a izjalovila su se i obećanja predsjednika Nikolića da će Hrvati dobiti udžbenike na hrvatskom kad je 2013. predsjednik Josipović bio u Srbiji. Vučić u rukama ima sve Sad se potpisuju ugovori za srednje škole, udžbenike su dobili u osnovnim školama, a Nikolić je izazvao skandal kad je Bunjevcima osigurao udžbenike na ćirilici. Vučić provodi potpuno personaliziranu kampanju, ima u svojim rukama i medije i represivni aparat, a Hrvate se mora nagovarati da odustanu od mimikrije i izađu na izbore. – Nužna su nam sigurna mjesta za Hrvate u Skupštini, kako bismo se bolje čuli i imali ulogu i u odnosima Hrvatske i Srbije – kaže Žigmanov.  >>Aleksandar Vučić preuzima svu vlast >>Vučić: Odustane li Hrvatska od naoružavanja, odustat će i Srbija 