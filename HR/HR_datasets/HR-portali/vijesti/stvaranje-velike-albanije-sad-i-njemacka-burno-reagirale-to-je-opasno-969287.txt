Foto: FAH  SJEDINJENE Američke Države i Njemačka ne podupiru promjene granica na Balkanu, poručili su veleposlanici dviju država u Beogradu povodom izjava o ujedinjenju Albanaca na Balkanu i navodnom stvaranju tzv. Velike Albanije.   Nakon izjava nekadašnjeg šefa Verifikacijske komisije Organizacije za europsku sigurnost i suradnju (OESS) na Kosovu i bivšeg generala SAD-a Williama Walkera o planu za ujedinjenje Albanaca na Kosovu i u Albaniji, veleposlanik SAD-a u Srbiji Kyle Scott istaknuo je da američka vlada ne podržava veliku Albaniju, niti promjenu granica u regiji.  "Američka vlada ne podržava promjenu granica, ne podržava ni 'veliku Albaniju' ni 'veliku Srbiju'. Ona se zalaže za stabilnost i pomirenje među narodima u regiji", prenosi Radio-televizija Srbije izjavu veleposlanika Scotta.  Istodobno, njemački veleposlanik Axsel Dittmann izjavio je za beogradski tisak da su sve izjave koje imaju za cilj mijenjanje granica na Balkanu "opasne" i da Njemačka to ne prihvaća.