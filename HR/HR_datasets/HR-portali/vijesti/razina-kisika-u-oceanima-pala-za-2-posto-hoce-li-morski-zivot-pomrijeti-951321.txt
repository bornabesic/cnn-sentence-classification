Ilustracija: 123rf POSLJEDICE globalnog zagrijavanja počele su ugrožavati i život u oceanima. Justin Heifetz, novinar kanala CNN, prokomentirao je u nedavnom članku uzroke i posljedice globalnoga gubitka kisika u oceanima. U nastavku prenosimo dijelove njegovog članka. "Klimatske promjene ne prijete samo otapanjem polarnoga leda, počele su ugrožavati i život u oceanima. Novo istraživanje, nedavno objavljeno u znanstvenome časopisu Nature, otkrilo je da se u razdoblju od 1960. do 2010. godine smanjila razina kisika, i to za više od 2 posto. Znanstvenici već dugo upozoravaju o mogućim smrtonosnim posljedicama nedostatka kisika za život u oceanu te njihov učinak na ljude. Ovo su istraživanje proveli Sunke Schmidtko, Lothar Stramma i Martin Visbeck, trojica znanstvenika iz  Helmholtz Centra za istraživanje oceana (GEOMAR) u Kielu u Njemačkoj. Pomoću informacija o kisiku, temperaturi i drugim čimbenicima u vezi sa svjetskim oceanima, mapirali su ih diljem svijeta i procijenili ukupan gubitak kisika. Schmidtko je napisao da su po prvi put uspjeli zabilježiti raspodjelu i promjenu kisika u oceanima, ključnih čimbenika za buduća predviđanja u vezi s oceanima. Gdje uspijevaju bakterije Dok 2 % zvuči tek kao mala promjena, ne treba više od sitnice da se ugrozi cijeli ocean i promijeni čitavi ekosustav. Jedini su organizmi koji mogu preživjeti u uvjetima s malo ili ništa kisika bakterije. Kisik nije jednoliko raspoređen u oceanima, a pad od 2 % predstavlja prosjek ukupnih padova. Najveća količina kisika izgubljena je u sjevernome Pacifiku, a najveći postotak u arktičkome oceanu. "Ta neravnomjerna raspodjela gubitka kisika može imati dalekosežne posljedice za ribarstvo i obalnu ekonomiju", napomenuo je Stramma. Promjena klime Spomenuto istraživanje pokazuje da je taj gubitak kisika uglavnom posljedica klimatskih promjena. Rast temperature uzrokovao je 15 % gubitka kisika jer topla oceanska voda ne može zadržati kisik. Usto se ocean sve izraženije počinje raslojavati zbog promjena temperaturnih gradijenata na Arktiku i smanjenja polarnoga leda. Kisik uđe u površinski sloj vode, ali kako postaje sve toplije, manje je vjerojatno da će doprijeti do dubljih slojeva vode kojima je potreban kisik. To se uspoređuje s usporavanjem oceanskoga pulsa, što može dovesti do "srčanog udara" u oceanu. Smanjenje ledenoga pokrivača vodi do rasta planktona, što pak uzrokuje i veće raspadanje planktona, a to dodatno smanjuje količinu kisika. Tako nastaju "mrtve zone" - područja s niskom razinom kisika u plićim dijelovima oceana, a ima ih sve više i uz obale. Tamo ne mogu preživjeti ribe - što je opasno i za ekosustav i za ekonomiju - ali nije ono najgore. Ta područja ispuštaju opasni staklenički plin dušikov (I) oksid - "zlog brata blizanca ugljikova dioksida", kaže David Baker, predavač sa sveučilišta u Hong Kongu. Dalekosežne posljedice Dušikov (I) oksid moćan je plin. Dugo se zadržava u atmosferi i doprinosi globalnome zatopljenju, čime nadalje utječe na klimatske promjene i oceane. Svi se znanstvenici slažu da će takva zbivanja imati velike posljedice na morske ekosustave i ribarstvo, a iako se neki problemi polako rješavaju, neke se još nije ni dotaklo. Svi bi ljudi trebali pravovremeno reagirati, što znači poslušati i dosadne savjete o zbrinjavanju otpada i smanjenju potrošnje, kako bi se popravilo stanje okoliša. "Oceani su ogledalo ljudskoga zdravlja - ako oni umiru bolesni, to će se dogoditi i ljudima", rekao je Baker.