Njemačka kancelarka Angela Merkel pohvalila je u utorak Srbiju zbog ispunjavanja europskih standarda, borbe protiv ilegalnih imigracija i zalaganja za mir u jugoistočnoj Europi. "Želimo da se naša dobra suradnja nastavi i ojača i zato je vrlo dobro što je premijer Aleksandar Vučić proteklih godina, usprkos otporima koji su djelomice bili vrlo izraženi, proveo značajne reforme koje su pripremile teren za više investicija i razvoj gospodarstva", rekla je Merkel koja se u Berlinu sastala sa srbijanskim premijerom. Istaknula je "velike napore" Srbije da bi otvorila pregovore s EU koji u međuvremenu "dobro napreduju". "Sve to pokazuje da reformski proces napreduje i da ostvaruje standarde koja je zadala Unija", rekla je kancelarka novinarima. REUTERS   No, upozorila je Beograd da treba nastaviti s reformom pravosuđa koje je "u središtu pregovora s Unijom". "Tu bih htjela istaknuti i važnost civilnog društva i nevladinih organizacija u tom procesu kao i važnost slobodnih medija", rekla je Merkel. O Srbiji je govorila kao o čimbeniku mira u regiji, nadajući se da će se trenutne napetosti smiriti. "Srbija je dio regije u kojoj se još uvijek svakog dana moramo boriti za stabilnost i srbijanski premijer se uvijek zalagao za to da se regija razvija u smjeru mira. I to posebice što se tiče pitanja Kosova što je iz povijesnih razloga sve samo ne jednostavno", rekla je Merkel. Istaknula je i zasluge Srbije u borbi s ilegalnom migracijom. "Mi svi znamo da migracija preko Balkanske rute nažalost nije prestala", rekla je Merkel i najavila da će se pokušati sa Srbijom zajednički riješiti ovaj problem. Vučić se zahvalio Merkel što se "za razliku od drugih državnika" posvećuje Zapadnom Balkanu. REUTERS   "Mi smo pokazali odgovornost u pregovorima s Prištinom, što nije uvijek lako. To isto vrijedi i za pregovore s vodstvom Bosne i Hercegovine", rekao je Vučić. Dodao je da se Srbija uvijek ponašala odgovorno i da zato zaslužuje poštovanje europskih državnika. Dvoje dužnosnika razgovaralo je o i gospodarskim odnosima Srbije i Njemačke koja je među najvažnijim trgovinskim partnerima Srbije. Ukupna robna razmjena kreće se oko četiri milijarde eura, njemačke tvrtke izravno su u srbijansko gospodarstvo investirale 1,3 milijarde eura, a 370 njemačkih poduzeća u Srbiji zapošljavaju više 25.000 radnika. Susret Merkel i Vučića trebao se održati u petak, ali je zbog odgode njezina posjeta Washingtonu Vučić u utorak došao u Berlin.