Tijelo dječaka Denisa Pašića (3) za čije ubojstvo su osumnjičene njegova majka Chiara Pašić (32) i maloljetnica (14) i dalje se nalazi na Odjelu patologije pulske bolnice. Dječakov stric Ramiz Pašić, koji je još prošlog tjedna ih BiH došao u Pulu preuzeti tijelo i organizirati sprovod, ne može to učiniti zbog komplicirane i bešćutne hrvatske birokracije.  Naime, pogrebno društvo koje su angažirali stric i dječakova baka Rita Rojnić, još je u petak putem odvjetnika Marina Fola zatražilo izdavanje sprovodnice, dokumenta kojim se odobrava transport posmrtnih ostataka izvan Pule. Njega na zahtjev obitelji izdaje sanitarna inspekcija, no sanitarna u Puli odbila je zaprimiti njihov zahtjev i izdati im dokument uz obrazloženje da nisu pribavili potpise majke ili oca ubijenog dječaka. Na taj način, rodbina se našla u apsurdnoj situaciji da moraju tražiti potpis ili od majke dječaka, koji se trenutačno nalazi u pritvoru u pulskom zatvoru zbog sumnje da je golim rukama zadavila sinčića, ili od dječakova oca, koji je također u zatvoru u BiH na izdržavanju kazne jer je pretukao suprugu i njezina ljubavnika. No, kako doznajemo, otac je usmeno dao svoju suglasnost da obitelj preuzme tijelo dječaka, ali još nije potpisao zahtjev. Odvjetnik Marin Folo nije želio komentirati slučaj, tek je rekao da se to rješava. U uredu sanitarne inspekcije u Puli nitko se nije javljao na telefon, a iz Ministarstva zdravstva na naš upit vezano uz ovaj slučaj odgovoriti su da Uprava za sanitarnu inspekciju, ispostava Pula, nije zaprimila zahtjev za izdavanje sprovodnice za prijenos tijela dječaka Denisa Pašića. Podsjetimo, dječakovo tijelo pronašli su prošle srijede ujutro u uvali Mandrač u Puli. Policajce je do tijela dovela njegova majka, koja je u utorak pola sata poslije ponoći došla u policijsku postaju prijaviti njegov nestanak. Ubrzo se slomila i otkrila policajcima lokaciju gdje je sa pomagačicom ostavila tijelo. Ubrzo su utvrdili okolnosti dječakove smrti te njegovu majku i maloljetnicu kazneno prijavili za teško ubojstvo, a njihova pomagača (29) jer je znao za zločin, a nije ga prijavio.