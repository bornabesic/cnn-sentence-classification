Kako od točke A do točke B, u aktovci i crnoj vreći prenijeti 9,6 milijuna kuna objasnio je Miro Vrlja, koji je na zagrebačkom Županijskom sudu sjeo na klupu za svjedoke, u postupku koji se vodi protiv Blaže Petrovića i Vesne Kvartuč. Posljednje dvoje tereti se da su 2009. iz vlastite tvrtke Morovnik izvukli 9,6 milijuna kuna, a tko je i kada taj novac donio u poslovnicu Hypo banke u Dubravi sudu je pojasnio Vrlja. - U proljeće 2009. nazvao me Petrović i zamolio me da učinim jednu uslugu njegovoj supruzi Mirjani. Pristao sam i drugi sam dan otišao do Petrovićevog ureda na Langov trg. Tamo me je čekala Mirjana Petrović. Zamolila me da joj budem pratnja od ureda do banke jer je nosila veliku sumu novaca. Dan ili dva nakon tog razgovora došao sam ponovo do Petrovićevog ureda, a tamo je bio i Brus. Novac je bio sefu pa smo ga izvadili i stavili u aktovku i jednu crnu vreću, a prije toga smo ga prebrojili - kazao je Vrlja. Pojasnio je da je on za transport novca na svoju ruku angažirao još dvojicu prijatelja iz Slovenije, koji su im bili neka vrsta tajne pratnje. O tim Slovencima, kazao je Vrlja, nije ništa kazao ni Mirjani ni Blažu Petroviću, a oni su u Vrljinom vozilu do banke pratili vozilo Mirjane Petrović u kojoj su bili ona, Vrlja i Brus. - Parkirali smo nekih 30, 40 metara od banke. Uzeli smo novac i ušli unutra, a tamo su nas čekali zaštitari i djelatnici banke. Oni su preuzeli novac, a mi smo otišli te smo ispred banke pričekali Mirjanu Petrović da obavi posao u banci. Moji prijatelji iz Slovenije cijelo su vrijeme sjedili u vozilu pred bankom - kazao je Vrlja. U sudnici je potom pogledan i snimka iz banke gdje se vidi dolazak Mirjane Petrović, Vrlje i Brusa u banku. Vrlja je inače suvlasnik Kvaternik plaze u Zagrebu, a na zagrebačkom Županijskom sudu mu se sudi zbog utaje poreza.