Državni tajnik u vladi grada-savezne pokrajine Berlin Andrej Holm dobio je otkaz pošto su objavljene informacije o njegovoj nekadašnjoj suradnji s tajnom policijom Istočne Njemačke Stasi, priopćeno je  u Berlinu.   “Nakon temeljite provjere činjenica i intenzivnih razgovora s koalicijskim partnerima zamolio sam resornu ministricu Katrin Lompscher da pokrene postupak za otpuštanje tajnika Holma”, priopćio je predsjednik Berlinskog Senata (vlade grada-savezne pokrajine) Michael Mueller (Socijaldemokratska stranka Njemačke SPD).   Andrej Holm je u Berlinskom Senatu bio zadužen za socijalna pitanja u stanovanju i ne pripada nijednoj stranci, no blizak je stranci Ljevica koja ga je i postavila na tu dužnost. Prije nekoliko godina Holm je u jednome intervjuu priznao da mu je, nedugo prije pada Berlinskog zida, najveća želja bila postati časnikom tajne policije Stasi. Sin časnika tajne policije u tadašnjem DDR-u Holm je kao 14-godišnjak maštao u ulasku u Stasi, a zatim je prošao vojno-policijsku naobrazbu i postao djelatnik Stasija.   Javnost 45-godišnjem Holmu predbacuje što je prešutio da je radio za istočnonjemačku tajnu policiju i prilikom zapošljavanja na državnom Sveučilištu Humboldt u Berlinu 2005.   Nedavno otkriveni slučaj Andreja Holma bacio je sjenu na početak rada prve vlade na razini saveznih pokrajina u čijem radu sudjeluju stranke SPD, Ljevica i Zeleni.   Mueller je objasnio da je Holm imao prilike posljednjih nekoliko tjedana, nakon što su se u javnosti ponovno pojavile informacije o njegovim aktivnostima u Stasiju, sam se izjasniti o tom dijelu svoje biografije i sam donijeti odluku o svom odlasku.   “Andrej Holm je posljednjih tjedana imao prilike za provjeru svog odnosa prema vlastitoj biografiji i sam odlučiti može li zadržati dužnost državnog tajnika ili ne”, obrazložio je Mueller odluku o otpuštanju Holma.   Stranka Ljevica je do kraja ustrajala na svom tajniku objašnjavajući kako Holm tijekom pet mjeseci rada za Stasi nije bio na položajima koji bi mu omogućavali da nekog špijunira ili da obavlja represivne radnje. 