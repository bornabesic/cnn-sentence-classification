Do predsjedničkih izbora u Sjedinjenim Državama ostalo je još samo dva mjeseca. Do sada se uglavnom baratalo rezultatima anketa o popularnosti predsjedničkih kandidata na nacionalnoj razini po kojima su republikanski kandidat Donald Trump i demokratska kandidatkinja Hillary Clinton izjednačeni ili gotovo izjednačeni. No to za izborne rezultate u SAD-u ne znači gotovo ništa zato što bez anketa iz svake od 50 saveznih država i bez pretakanja tih anketa u elektorske glasove ne možemo dobiti pravu sliku o tome kako stoji koji kandidat. Trump u zaostatku Mnogi instituti i mediji bacili su se na ove proračune. Njihovi zaključci gotovo su isti – Hillary Clinton do pobjede na izborima u ovome trenutku nedostaje tridesetak elektorskih glasova, dok je Trump vrlo daleko iza nje i trebao bi prikupiti između 140 i 150 elektorskih glasova. Za pobjedu je potrebno prikupiti glasove 270 elektora. Od deset saveznih država u kojima je još uvijek neizvjesno kome će birači dati više glasova, u njih šest blagu prednost ima Hillary Clinton, u dvije Trumpa, a u dvije su potpuno izjednačeni. 77 mogućih kombinacija za pobjedu ima Hillary Clinton, dok za pobjedu Donalda Trumpa postoji 35 mogućih kombinacija U proračunima se otišli i korak dalje, pa je izračunato da Clintonova na temelju broj neodlučnih država i broja elektora koje one donose ima 77 kombinacija za pobjedu, dok Trump ima 35 takvih kombinacija. Postoji i 14 kombinacija u kojima oboje kandidata dobiva jednak broj glasova, što znači da zapravo ne bi bilo izbornog pobjednika. Kada se sve ovo uzme u obzir, postaje vrlo jasno da je Hillary Clinton nadomak pobjedi, a da bi se Trump trebao i te kako pomučiti da joj se približi. Ima i drugih kandidata Veliko istraživanja Washington Posta Clintonovoj u ovome trenutku daje čak 244 elektorska glasa, a Trumpu samo 126. Naglašavaju da se iz rezultata anketa vidi da je Hillary osvojila ili je na najboljem putu da osvoji neka tradicionalna republikanska uporišta poput velikog Teksasa, Arizone i Georgie, a također vrlo dobro stoji među fakultetski naobraženim bijelcima, koji su bili tradicionalno republikansko biračko tijelo. Ona dobro stoji i kod žena, koje Trump do sada nije uspio u većim postocima pridobiti na svoju stranu, a ima i 31 posto podrške više među stanovništvom koje nije bjeloputo. Trumpu je sklon Srednji zapad, odnosno sredina i sjever Sjedinjenih Država gdje je stanovništvo uglavnom bijelo i nešto starije. Većina država u kojima Trump ima značajno vodstvo donosi relativno malo elektorskih glasova. U Ohiju, Pennsylvaniji, Iowi, Wisconsinu i Michiganu razlika između ovo dvoje je tako mala da je u ovome trenutku gotovo nemoguće predvidjeti rezultat. No nikako ne bi trebalo zaobići činjenicu da bi u nekim osjetljivim državama račune ponajprije Trumpu, a onda i Clintonovoj, mogli pomrsiti kandidati drugih stranaka, libertarijanac Gary Johnson i kandidatkinja zelenih Jill Stein. Iako istraživanja pokazuju da bi ovi kandidati više mogli nagristi rezultate Hillary Clinton, Donald Trump je ipak pod nemjerljivo većim pritiskom i pred puno većim i teže savladivim preprekama. Među državama koje u iduća dva mjeseca treba pomno promatrati su Ohio, Michigan, Pennsylvania, Wisconsin i Iowa. Te su države od presudne važnosti u ovome izbornom ciklusu. >> Trump bi zbog glasova Bošnjaka mogao izgubiti jednu od ključnih država 