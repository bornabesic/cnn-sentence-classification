U Hrvatskoj od dijabetesa boluje oko 300.000 ljudi, ali se procjenjuje da je zapravo između 400 i 450 tisuća oboljelih. Svuda u svijetu, naime, procjenjuje se da na broj registriranih oboljelih ima između 40 i 50 posto onih koji su bolesni a da to ne znaju jer ne kontroliraju šećer u krvi, objašnjava Nataša Ćuk Roland, tajnica Hrvatskog saveza dijabetičkih udruga, u povodu današnjeg Svjetskog dana borbe protiv dijabetesa. – Nerijetko se za dijabetes sazna tek kad se saniraju njegove posljedice, primjerice, kad starija osoba oslijepi. Svi bismo trebali svake godine provjeriti razinu šećera u krvi – ukazuje N. Ćuk Roland. Tijekom vikenda udruge su na više mjesta omogućile građanima besplatno mjerenje šećera. Svaki se put, kaže, određenom broju ljudi utvrdi povišena razina šećera. Najrasprostranjeniji su tip 1 i tip 2. Tip 1 javlja se kod 10-ak posto oboljelih, obično je iznenadan i dramatičan, a simptomi su učestalo mokrenje, prekomjerna žeđ i suhoća usta, izraziti umor, stalna glad, nagli gubitak težine, smetnje vida i ponavljane infekcije. U tipu 2 simptomi se javljaju postupno, blaži su i teže ih je dijagnosticirati, a mogu i izostati – u oko polovice slučajeva sve do razvoja kroničnih komplikacija nema nikakvih simptoma. >> U Hrvatskoj prošle godine registrirano 260.000 odraslih osoba sa šećernom bolešću 