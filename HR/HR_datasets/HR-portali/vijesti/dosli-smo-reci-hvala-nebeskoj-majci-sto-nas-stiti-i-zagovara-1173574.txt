Kardinal Josip Bozanić, nadbiskup zagrebački danas je održao pozdravni govor prigodom svetkovine Majke Božje od Kamenitih vrata, a u nastavku pročitajte cijeli govor. Dragi vjernici, predragi Zagrepčani! U radosti srca pozdravljam vas u smiraj ovog lijepog dana. Dirljivo vas je gledati u tako velikom broju sabrane u našoj Prvostolnici i oko nje. Što nas je to tako snažno potaklo da danas dođemo ovamo, da napustimo vlastite planove i mogućnosti, da se othrvamo umoru i bezvoljnosti? Što je tako moćno u ovom danu? Što nas to pokreće? Zasigurno, ljubav prema nebeskoj Majci Presvetoj Bogorodici Mariji. Danas je svetkovina Majke Božje od Kamenitih vrata, zaštitnice našega Grada. S ovom euharistijom započinjemo središnji dio proslave u našoj Katedrali, koja pod svojim svodom čuva bogatstvo milosnih izvora i dragocjenost svetosti blaženoga Alojzija Stepinca. S tornjevima uzdignutim prema nebu stoji ova Prvostolnica odolijevajući stoljetnim mijenama i zubu vremena te mnogima osvjetljava put. Taj put nas svake godine u ovaj dan dovede ovamo da sabrani oko lika Majke Božje od Kamenitih vrata molimo njezin zagovor i njezinu pomoć u izazovima svakodnevice. Braćo i sestre, došli smo večeras ovamo da pred čudotvornim likom Majke Božje od Kamenitih vrata iznesemo svoje osobne potrebe, da molimo za Crkvu, Domovinu i hrvatski narod, a posebno za naše obitelji. Došli smo reći hvala nebeskoj Majci što nas štiti i zagovara, što stoljećima bdije nad dragim nam Gradom, što je Ona u životu svakoga od nas Majka lijepe ljubavi. Lik Presvete Bogorodice s Djetetom u naručju, smješten u prolazu Kamenitih vrata, vjekovno je žarište okupljanja vjernika ili barem postaja na kojoj se s pouzdanjem zastane. Tu se snagom i utjehom napajaju duše hodočasnika, šetača i sve brojnijih turista. A Marija nas neprestano potiče da svojim kršćanskim životom budemo nositelji utjehe i nade, branitelji istine i pravde, da se zauzimamo za slabe i malene. Ovogodišnje slavlje naše Zaštitnice u Godini svetog Josipa uranja u ljepotu zajedništva što ga Crkva zagrebačka živi po zasjedanjima Druge sinode Zagrebačke nadbiskupije. Nošeni radosnim hodom u novosti života sabrali smo se i večeras na euharistijsko slavlje u čast Majke Božje od Kamenitih vrata. Iskazujući odanost Prečistoj Djevici Mariji, Majci Isusovoj i našoj Majci, nakon Mise nastavit ćemo pobožnost u procesiji ulicama našega Grada do Kamenitih vrata. U zajedništvu ovog slavlja, srdačno pozdravljam oce nadbiskupe metropolite: mons. Ivana Devčića, nadbiskupa riječkog i mons. Đuru Hranića, nadbiskupa đakovačko-osječkog; oce biskupe: mons. Franju Komaricu, biskupa banjolučkog, mons. Josipa Mrzljaka, biskupa varaždinskog, mons. Vladu Košića, biskupa sisačkog, mons. Nikolu Kekića, biskupa Križevačke eparhije, mons. Vjekoslava Huzjaka, biskupa bjelovarsko-križevačkog, mons. Matu Uzinića, biskupa dubrovačkog, mons. Juru Bogdana, vojnog ordinarija u Republici Hrvatskoj, mons. Zdenka Križića, biskupa gospićko-senjskog i mons. Jurja Jezerinca, vojnog ordinarija u miru. Pozdravljam i pomoćne biskupe zagrebačke: mons. Ivana Šaška i mons. Miju Gorskog te mons. Valentina Pozaića, pomoćnog biskupa u miru. Pozdravljam 2 savjetnika u Apostolskoj nuncijaturi mons. Janusza Blachowiaka i generalnog tajnika HBK-e preč. Petra Palića. Od srca pozdravljam mnogopoštovane oce provincijale, te vrhovne i provincijalne poglavarice naših redovničkih zajednica. Poseban pozdrav upućujem vama, draga braćo svećenici, prečasni kanonici i prebendari, vama župnici i župni vikari zagrebačkih župa, vama redovnici i redovnice koji vršite različite oblike apostolata u našoj Crkvi. Pozdravljam bogoslove i sjemeništarce te redovničke kandidate i kandidatice. Srdačno pozdravljam djecu i mlade, roditelje, očeve i majke, bolesne i nemoćne, sve vas, drage Zagrepčanke i Zagrepčani, koji rado hodočastite Majci Božjoj na Kamenita vrata. Pozdravljam našeg Gradonačelnika i predstavnike gradskih vlasti. Svima srdačno čestitam Dan našega Grada. Dragi vjernici, posebno nam je drago što je danas s nama čikaški kardinal hrvatskih korijena uzoriti Blase Joseph Cupich. Kardinal Cupich rođen je 1949. godine u Omahi, u američkoj saveznoj državi Nebraski. Njegovu je rodnu župu Omaha prije 100 godina utemeljila hrvatska useljenička zajednica. Pri utemeljenju župe sudjelovali su djedovi i bake uzoritog kardinala Cupicha, marljivi i čestiti ljudi, koji su mu usadili u srce ljubav prema katoličkoj vjeri i predaju povezanosti s hrvatskim korijenima. Kardinal je rođen u brojnoj obitelji s devetero djece, a nama dolazi kao deveti nadbiskup Chicaga. Papa Ivan Pavao II. imenovao ga je 1998. godine biskupom Rapid Cityja u Južnoj Dakoti, a papa Benedikt XVI. 2010. godine povjerio je njegovoj pastoralnoj brizi biskupiju Spoken u državi Washington. Papa Franjo ga je 2014. godine imenovao nadbiskupom metropolitom Chicaga, a 2016. godine uvrstio ga je u zbor kardinala Svete Rimske Crkve. Zahvalni smo kardinalu Cupichu što se odazvao našem pozivu da u glavnom gradu Hrvatske s nama proslavi Zaštitnicu Zagreba. Prekooceanska udaljenost nije bila zapreka da spremno prihvati poziv i podijeli s nama radost ovog slavlja, da osjeti bȉlo naroda koji mu je darovao korijene, da osluhne miris zemlje na kojoj su svjetlo dana ugledali njegovi pređi. Preksinoć je stigao u Zagreb, jučer je pohodio svoju rodbinu u Gredi i Jurketincu kraj Varaždina, a već sutra ujutro vraća se u Ameriku, jer dan poslije treba zarediti mladomisnike. Uzoriti gospodine Kardinale, zahvaljujem Vam što ste, unatoč daljini i obvezama službe, prihvatili naš poziv i obradovali nas svojim pohodom. Otvorena srca i riječima iskrene dobrodošlice pozdravljam Vas u ime biskupa i svećenika, redovnika i redovnica te svega Božjeg naroda okupljena na ovom Slavlju.