– Osjećam se krivim jer sam ušao u kuću i to napravio, ali ne osjećam se krivim za krađu satova, jer satova u toj kući nije bilo, odnosno mi ih nismo našli – kazao je u utorak na zagrebačkom Općinskom kaznenom sudu Tino Marinković (26) kojem je počelo suđenje za postupak u kojem je optužen da je zajedno s Danielom Stojanovićem (20) i još dvojicom maloljetnika 5. veljače prošle godine provalio u vilu Zdravka Mamića na zagrebačkom Tuškancu i ukrao satove i nakit u vrijednosti od 350 tisuća kuna. Stojanović, koji dobro ne razumije Hrvatski te ga uopće ne zna govoriti, o krivnji se izjasnio jednako kao i Marinković, i to na talijanskom jeziku, a u svemu je imao pomoć prevoditeljice, koju mu je dodijelio sud. Postupak protiv dvojice maloljetnika razdvojen je, te se vodi na sudu za mladež. Odvjetnik Daniela Stojanovića Damir Vukmanović u uvodnom govoru kazao je kako će tijekom postupka dokazati da Stojanović nije počinio djelo u opsegu i na način na koji mu se to stavlja na teret, te je također predložio da se kao oštećenik ispita i Zdravko Mamić. Sutkinja je taj prijedlog prihvatila, a Mamić je pozvan već na iduću raspravu, koja je zakazana za rujan. – Nakon što sam došao u kuću, prvotno nisam vidio koje su stvari ukradene jer su svi predmeti otuđeni iz sobe moje kćeri. Čim sam utvrdio da je nešto ukradeno, to sam i prijavio u policijsku postaju, s tim da napominjem da su predmeti koji su se nalazili u stanu bili razbacani po čitavoj kući, te je bilo vidljivo da su provalnici prošli kroz cijelu kuću – kazao je na ispitivanju u DORH-u Zdravko Mamić. Provalnici pak od početka tvrde kako su iz kuće ukrali tek sto eura, nekoliko košulja koje su ugurali u jastučnicu i par boca alkoholnog pića koje su kasnije popili.      