Mislim da sam do sada dao jednu lijepu bačvicu od 50 litara krvi, kaže nam Branko Tomek (63), umirovljeni učitelj iz Cernika nedaleko od Nove Gradiške. On je do sada dao krv 129 puta, a počelo je slučajno prije 40-ak godina. Tad je prvi put dao krv koja je trebala njegovom kolegi na pedagoškoj akademiji. - Nastavio sam s davanjima. Moja je obitelj bila siromašna, znam da su mi neki znali reći: ‘Kud nemate, još i krv daješ’. U sve ove godine mislim da samo jednom nisam dao krv, jer mi je razina željeza bila nešto niža, što je najvjerojatnije bila posljedica umora. Godišnje četiri puta dajem krv, trenutno dajem 4,5 decilitra krvi, u početku je to bilo nešto manje. Kako čovjek stari, valjda smatraju da je krv zrelija - objasnio je Branko, od srca se nasmijavši na primjedbu da starijima treba uzeti više krvi jer im ona baš i ne treba. - Kad god dajem krv, bolje se osjećam, jednostavno sam navikao. Evo, prošlo je nekoliko dana od posljednjeg davanja, a ja bih opet dao krv. Krv je po meni nešto najvrednije što čovjek može dati i zbog toga sam sretan - rekao je Branko, koji svoj vitalni izgled može zahvaliti i svom nemirnom duhu. - Ja nemam mira, ne mogu sjediti u kući i ništa ne raditi, jako puno hodam, evo ove godine sam na asfaltu poderao troje patike, što moja učiteljska mirovina teško podnosi - nasmijao se. Osim što voli pješačiti, on i njegova supruga imaju vrt u selu nedaleko od Cernika, u kojem uzgajaju povrće za svoje potrebe. Njihovih šest unuka posebna su mu radost, koja se ne može mjeriti ni sa čim. Iako je u mirovini, Branko radi kao dopisnik za Sportske novosti, a i na lokalnom radiju priprema te vodi emisiju o sportu, koji jako voli. - Pratim sve što se tiče sporta, a toga na području Crnika i Nove Gradiške ima dosta. Sportom se bavim od mladosti - kaže Tomek, koji se rodio u Zagrebu, a odrastao u Petrinji. - Svatko treba donijeti odluku o tome hoće li dati svoju krv ili ne. Smatram da bi se više mladih trebalo uključiti u darivanje krvi jer sama pomisao da vaša krv može nekome spasiti život je najveća nagrada - zaključio je Branko, čovjek koji je za svoju humanost dobio brojna priznanja Općine Cernik, Grada Nova Gradiške, Brodsko-posavske županije te Republike Hrvatske.