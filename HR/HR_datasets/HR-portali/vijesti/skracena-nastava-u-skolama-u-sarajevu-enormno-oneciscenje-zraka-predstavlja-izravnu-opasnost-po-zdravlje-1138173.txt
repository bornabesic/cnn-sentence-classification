Nastava u osnovnim i srednjim školama u Sarajevu od utorka će biti skraćena, a takvu mjeru lokalne su vlasti danas odredile zbog enormnog onečišćenja zraka koje predstavlja izravnu opasnost po zdravlje ljudi. Ministarstvo obrazovanja Sarajevske županije objavilo je tijekom dana kako je donesena odluka da od utorka nastava u školama mora biti završena do 17 sati, izvannastavne aktivnosti neće se izvoditi, a učenici će i odmore provoditi isključivo u školskim zgradama. Istodobno je odlučeno da djeca slabijeg zdravlja ne moraju uopće dolaziti na nastavu. Nastava u prvom polugodištu u većini sarajevskih škola završava s posljednjim radnim danom u prosincu, a sindikati nastavnika i profesora tražili su od županijske vlade da se ona zbog onečišćenog zraka odmah prekine te da se propušteni sati nadoknade u nekom kasnijem razdoblju. Ministarstvo je ipak odlučilo da se nastava ne prekida te je donijelo "polumjeru" o skraćenju školskih sati uz obrazloženje kako se od utorka očekuje promjena meteoroloških uvjeta koji bi trebali doprinijeti pročišćenju zraka. Na području Sarajevske županije od nedjelje je na snazi odluka vlade o restriktivnom režimu prometovanja motornih vozila pri čemu jedan dan mogu voziti ona čije registarske pločice završavaju s parnim brojem s drugog dana ona s neparnim i tako naizmjenično. Mjera je donesena s ciljem smanjenja emisije štetnih čestica prašine u zraku čija je koncentracija u proteklim danima bila i veća od 400 mikrograma po prostornom metru a dopuštena je vrijednost višestruko niža i iznosi 50 mikrograma. Takva razina onečišćenja zraka smatra se izravnom opasnošću po zdravlje ljudi. Unatoč osudama mjere "par-nepar" koja značajno otežava kretanje i funkcioniranje brojnih službi te gospodarstva ona je u nedjelju i ponedjeljak uglavnom poštovana, a rijetke prekršitelje policija je tek opominjala iako su zakonom predviđene drakonske kazne i do 500 eura. U županijskoj su se policiji odlučili na blaži pristup s obzirom na božićne blagdane.  >> Brođani traže da JANAF od profita osnuje zakladu za oboljelu djecu