Američki predsjednik Barack Obama u utorak je na samom kraju svog mandata smanjio zatvorsku kaznu bivšoj vojnikinji i ''krtici'' WikiLeaksa Chelsea Manning, osuđenoj za odavanje tajnih informacija i ona će biti oslobođena u svibnju, objavila je Bijela kuća.  Manning, transrodna vojnikinja koja se prije zvala Bradley Manning, rođena je kao muškarac, no nakon presude za špijunažu rekla je da se identificira kao žena. U kolovozu 2013. osuđena je na 35 godina zatvora jer je predala WikiLeaksu 700.000 tajnih dokumenata. U studenom 2016. Manning je molila američkog predsjednika Baracka Obame da smanji njezinu kaznu prije nego što napusti Bijelu kuću i tada je rekla da ne traži pomilovanje. "Jedinu olakšicu koju tražim jest da izađem iz vojnog zatvora nakon što sam provela 6 godina u izolaciji", napisala je Chelsea Manning, kako je prenio The New York Times. Manning, koja izdržava kaznu u vojnome zatvoru Fort Leavenworth u Kansasu, u ćeliji je štrajkala glađu i dvaput je pokušala počiniti samoubojstvo. Njezina kazna sada istječe 17. svibnja, objavila je Bijela kuća.  Manning je radila kao obavještajni analitičar u Bagdadu 2010. kada je predala WikiLeaksu tajne dokumente i izvješća s bojišnice, a materijal je sadržao i videosnimke napada američkih helikoptera Apache na osumnjičene pobunjenike u Iraku, od kojih je više desetaka ubijeno, uključujući dvoje djelatnika agencije Reuters.  Njezin odvjetnik tvrdio je da dosuđena kazna daleko premašuje međunarodne zakonske norme. Bijela kuća već je ranije naznačila da bi mogla preinačiti kaznu Manning, što nije slučaj i s Edwardom Snowdenom, bivšim vanjskim suradnikom Agencije za nacionalnu sigurnost (NSA) koji je predao tajne dokumente i spas od kaznenog progona pronašao u Rusiji.  Osnivač Wikileaksa Julian Assange rekao je prošle godine da će se predati američkim vlastima ako Obama pomiluje Chelsea Manning, a na njeno pomilovanje apelirao je i Edward Snowden.  U utorak je Obama smanjio zatvorske kazne za 209 pojedinaca i pomilovao 64 drugih osuđenika.  >> Manning osuđen na 35 godina zatvora! Smireno odslušao kaznu 