Screenshot: YouTube RUSKI svemirski teretni brod Progres koji treba na Međunarodnu svemirsku stanicu (ISS) dopremiti gorivo i hranu u opasnosti je jer ima teškoća s prijenosom podataka, rekle su u utorak ruske vlasti koje se ipak nadaju da će brod za dva dana pristati na ISS.  Progres nosi znanstvenu opremu i najnužnije potrepštine, poput vode i hrane, ali njegov eventualni gubitak ne bi ugrozio članove posade ISS-a koji imaju zaliha za nekoliko mjeseci.  "Brod je ušao u putanju, ali se telemetrijski podatci ne prenose u cijelosti", rekao je odmah za AFP glasnogovornik ruskog kontrolnog centra.  Zbog toga su ruski kontrolori leta odlučili promijeniti plan leta broda, dodaje isti izvor.  Tiskovna služba Roskosmosa, ruske svemirske agencije, potvrdila je za ruske novinske agencije da Progres ima teškoća s prijenosom podataka. Kako navodi ruska novinska agencija Tas, pozivajući se na izvor u svemirskoj industriji, teretni brod Progres M-27M koji je u utorak ujutro s kozmodroma u Bajkonuru lansirala raketa Sojuz, nije ušao u planiranu orbitu zbog kvara lansera. Popravak sustava spajanja  Ruski kontrolni centar rekao je zatim da će teretni brod pristati na ISS 30. travnja, premda je let trebao trajati samo šest sati.    Američka svemirska agencija (NASA) potvrdila je pak da je prekinuta veza s brodom i da je uzrok kasnijeg pristajanja na ISS "popravak sustava spajanja" s ISS-om.  NASA dodaje u priopćenju da se novi pokušaj uspostave veze s Progresom planira u srijedu u 2.50 sati po srednjoeuropskome vremenu.  "Ruski i američki dio stanice i dalje normalno rade i imaju dosta zaliha da mogu funkcionirati još dugo nakon dolaska sljedećeg teretnog broda u lipnju", dodaje agencija.  Raketa Sojuz koja je 2011. nosila sličan teretni brod imala je kvar i srušila se u Altaju (mongolsko-kineska granica) netom nakon polijetanja.  Svake godine lansiraju se tri do četiri teretna broda Progres koji nose opremu i hranu nužne za život ISS-a. Nakon svoje misije vraćaju se i izgaraju u atmosferi ponad Tihog oceana.