Premijer Tihomir Orešković, praćen samo ministrima iz Mosta, stigao je nešto prije podneva u Hrvatski sabor koji danas raspravlja i odlučuje o zahtjevu 42 zastupnika vladajućih HDZ-a i HSP-AS-a da ga Sabor opozove odnosno da mu iskaže nepovjerenje. – Piše se povijest, idemo završiti to što smo počeli – izjavio je premijer upitan kakav je osjećaj da ga opozivaju oni koji su ga doveli na vlast. – Poslije Sabora ću biti slobodan (za pitanja) – kratko je uzvratio novinarima dok je prolazio Saborom. "Pravaši" i HDZ, Oreškovićeve su "grijehe" pobrojili u šest točaka, prozivajući ga, među inim, za pokušaj "kancelarske diktature uz pomoć represivnog aparata". Oreškovića terete da je, otkazujući sjednicu Vlade tajanstvenim sastankom u SOA-i, "svjesno od te Agencije napravio politički faktor" u državi, što se, kažu, može tumačiti i kao uvod u pokušaj "kancelarske diktature uz pomoć represivnog aparata". Prozivaju ga i za "potpunu odsutnost volje" da surađuje s predstavnicima političkih snaga koje su mu dale povjerenje da vodi Vladu, u prilog čemu navode da je tražio ostavke lidera stranka o čijoj podršci ovisi njegov mandat. "To je dovelo do nefunkcioniranja Vlade na čijem je čelu Orešković, a njegova odgovornost za to kao njezina prvog čovjeka je najveća", poručuju zastupnici. "Zbog takvog neodgovornog političkog ponašanja, kao i činjenice da Orešković, kao osoba bez političkog legitimiteta traži ostavke ljudi koji su ga izabrali, ugroženo je funkcioniranje države i njezina financijska stabilnost", zaključuju 42 zastupnika i zbog svega navedenog predlažu Saboru da nakon provedene rasprave iskaže nepovjerenje predsjedniku Vlade Tihomiru Oreškoviću. Prema saborskom Poslovniku, premijer Orešković nema pravo obratiti se Saboru s obzirom na to da Banski dvori nisu poslali očitovanje na zahtjev za njegovim opozivom, no to će mu ipak biti omogućeno, potvrdio je predsjednik Sabora Željko Reiner. Iz HDZ-a je ranije potvrđeno da HDZ-ovi ministri neće nazočiti raspravi. 