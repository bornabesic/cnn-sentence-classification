Javnosti se obratio i predsjednik SDP-a Davor Bernardić, povodom današnje smjene ministara iz Mostove kvote jer su podržali prijedlog za izglasavanje nepovjerenja ministru financija Zdravku Mariću. - Ministar Zdravko Marić bio je Karamarkov kandidat za mandatara. Očito postoji neka tajna sila, neka interesna veza koja Marića drži u Vladi. Ta interesna veza puno je jača od nacionalnih interesa, i od samoga HDZ-a, rekao je Bernardić. - Premijer kažnjava oni koji su učinili jedino razumno što su mogli u toj situaciji. SDP je inzistirao na raspravi o povjerenju Mariću, i bilo bi dobro da to raspravimo što prije. SDP je spreman preuzeti odgovornost za Hrvatsku, kao što smo bili spremni dva puta spašavati Hrvatsku od ponora u koji su je gurnule HDZ-ove vlade, kazao je. - Što se tiče preslagivanja, sam predsjednik Vlade mora pokazati da li ima parlamentarnu većinu. Ako je nema, mora raspisati nove izbore. SDP ni u kakvom preslagivanju ne može i neće sudjelovati. - Jasno je da već dva braka HDZ-a i Mosta drže zemlju u stalnom izbornom stanju, paraliziraju je, i onemogućuju da krene napred, zaključio je Bernardić.