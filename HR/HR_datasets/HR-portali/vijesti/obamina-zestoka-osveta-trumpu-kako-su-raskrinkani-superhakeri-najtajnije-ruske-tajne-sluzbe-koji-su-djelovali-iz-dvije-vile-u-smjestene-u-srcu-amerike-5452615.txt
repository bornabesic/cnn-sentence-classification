Američki predsjednik na odlasku Barack Obama pokvario je 35 ruskih diplomata pripremani doček Nove godine jer će se, umjesto zabave u nekom od washingtonskih elitnih restorana, Rusi navrat-nanos pakirati za odlazak u Moskvu te u 2017. godinu ući negdje iznad Atlantskog oceana. Kao u dobra, stara hladnoratovska vremena. Rusi su zatvorili angloameričku školu te zabranili Amerikancima boravak u zimskom odmaralištu Serebreni Bor u Podmoskovlju. Putin je, pak, odbacio predloženo protjerivanje američkih diplomata kako bi time poslali širokogrudnu poruku Trumpu te dodatno omalovažili Obamin završni potez. Amerikanci su 29. prosinca onemogućili Rusima i pristup u dvije vile, u Marylandu i New Yorku, koje su, kažu, služile ne za odmor, nego kao obavještajni centri za FSB i vojnoobavještajnu službu GRU. Zgrada u Marylandu, sagrađena 1913. godine,  ima interesantnu povijest. Ondje je živio  John J. Raskob, bivši čelnik DuPonta i General Motorsa, a najpoznatiji je ipak kao graditelj Empire State Buildinga. SSSR ju je kupio 1972., a poslije ju je preuzela Rusija i tvrdila da je to "kuća za odmor". S tih se lokacija, tvrde američki izvori, sudjelovalo u hakerskim napadima tijekom predizborne kampanje i samih izbora. U Moskvi su, naravno, zgroženi, pa se čak i ismijavaju ovoj, kako kažu, šupljoj Obaminoj mjeri koja želi do krajnjih granica zlobno otežati Trumpovoj administraciji uspostavu boljih odnosa Rusije i SAD-a. Moskva, naime, upravo to očekuje od Donalda Trumpa koji je i slao određene ohrabrujuće signale u tom smjeru, iako će tek nakon Nove godine novi stanar Bijele kuće imati referat o svojim vanjskopolitičkim prioritetima u kojima bi, kako se očekuje, Rusija mogla imati središnje mjesto. Marija Zaharova, glasnogovornica ruskoga Ministarstva vanjskih poslova, posprdno je rekla kako je Obamina administracija skupina nadurenih, mrgodnih i nedobronamjernih gubitnika. Šef Vanjskopolitičkog odbora Vijeća Federacije, Konstantin Kosačov, izjavio je kako je ovo potez političkog mrtvaca, a ruski premijer Dmitrij Medvedev to smatra "agonijom odlazeće administracije" te je čak na svom Twitteru komentar o diplomatskom skandalu završio porukom "R.I.P.". Doduše, već dulje vrijeme iz Obamine administracije optužuju Ruse da vode kibernetički rat protiv demokrata te da su provaljivali na internetske stranice članova Demokratske stranke i upetljavali se u izborni proces. Na najnovijem "crnom popisu" ljudi kojima se zabranjuje ulazak u SAD našli su se, osim čelnika GRU, i dvojica poznatih ruskih hakera: Jevgenij Bogačov, poznat pod nadimcima Lastik, lucky 12345, Monstr, Pollingsoon i Slavik, te Aleksej Belan, poznat kao Abyr Valgov, Abyrvaig, Abyrvalg, Anthony Anthony, Fedyunya, M4G, Mag, Mage, Magg, Moy.Yawik i Mrmagister. Dmitrij Peskov, prvi glas Kremlja, poručio je Obami kako je više dosta šarade: "Ili prestanite s tim optužbama, ili konačno izađite s dokazima". No, većina analitičara se slaže da je cilj ovog posljednjeg Obamina manevra, dvadesetak dana prije ulaska Donalda Trumpa u Ovalni ured, samo maliciozno podmetanje novom američkom čelniku koji, iako još nije stupio na dužnost, već mora vaditi kestenje iz vatre u odnosima s Rusijom. Naime, Obama očito otežava najavljenu normalizaciju odnosa s Rusijom, pa i savjetnica Donalda Trumpa te šefica njegova izbornog stožera Kellyanne Conway kaže kako se ovim ishitrenim potezom želi Trumpa "stjerati u kut" te mu ograničiti slobodu u odnosima s Rusijom. I britanski diplomat Peter Ford smatra da je Obamino ponašanje "iracionalno, djetinjasto i neučinkovito". Svakako da je Trump u nebranom grožđu pa je najavio sastanak sa šefovima obavještajnih zajednica SAD-a, a eventualno povlačenje odluke, na što će od 20. siječnja 2017. imati pravo, moglo bi za njega imati neugodne posljedice. Naime, Trumpovo približavanje Rusiji - ili najava relaksiranja odnosa - nije dobro sjelo ni svim republikancima. Tako je Paul Ryan, šef Republikanskog kluba u Zastupničkom domu Kongresa, izjavio da su "sankcije došle kasno" (ali i da su pretjerane) te da se Rusija stalno trudi nauditi američkim interesima. Dvojica vodećih republikanskih senatora, John McCain i Lindsey Graham, već su najavili da će tražiti još žešće sankcije protiv Rusije, što navodi da bi već u startu moglo doći do raskola među republikancima, ali i u samoj Trumpovoj administraciji. Najavljuje se da Trump pruža Rusiji ruku pomirenja jer će njegov fokus biti na ograničavanju kineskog ekonomskog i političkog utjecaja, a sukob s takvim divom nije moguć ako je propuh na ruskom krilu. Stoga planira postupiti obrnuto od Kissingera krajem 1960-ih: on je iskoristio Peking da obuzda jačanje Moskve, a Trump bi s Moskvom ograničavao Kinu. GRU - najtajnija ruska tajna službaGRU (Glavnoje razvedovateljnoje upravljenije - Glavna obavještajna uprava) ruska je vojna inozemna obavještajna služba pri Glavnom stožeru Oružanih snaga Ruske Federacije. GRU je pod tim istim imenom još u listopadu 1918. godine osnovao Lav Trocki, jedan od tadašnjih prvaka boljševičke vlasti. Sam se raspustio 1992. nakon raspada SSSR-a, a na njegovim je "ostacima" odmah osnovan ruski GRU. To je bila jedna od najtajanstvenijih i najučinkovitijih tajnih službi u vrijeme SSSR-a, a tvrde da je i sada puno efikasniji od FSB-a. Njezina načelnika Igora Korobova, koji je na čelo GRU došao početkom 2016. godine, Obamina je administracija uvrstila na popis ljudi kojima se zabranjuje dolazak na teritorij SAD-a. GRU ima i svoje specijalne postrojbe koje su, primjerice, u ratu u Afganistanu bile najučinkovitije, a imali su i posebne "muslimanske odrede" koji su se ubacivali u redove mudžahedina.