Predstavnik branitelja, pukovnik u mirovini Ivica Glavota prilikom govora u Kninu poručio je: "Slavimo 21. godišnjicu pobjede nad velikosrpskim fašističkim pretenzijama. Kako ćemo slaviti to je samo naša odluka i nitko nam ne smije određivati, a tko to ne želi široko mu polje". Istaknuo je i kako borba za suvremenu Hrvatsku 'Olujom' nije završila. "Bila je samo prvi čin, a drugi čin, borba za suvremeno društvo i napredak nije ni započeo", kazao je. Prozvao je i bivšeg ministra uprave u SDP-ovoj vladi Arsena Bauka jer su se, kaže, brisali birači u Imotskom i Vrgorcu, ali ne i u Vukovaru gdje se postavljaju ploče na srpskom jeziku. Referirao se i na najavu kako će Hrvatska primiti 350 tisuća imigranata rekavši da je istodobno toliko naših mladih istjerano iz zemlje, no nitko to ne spominje. "Antifašistički tepih su prepunili komunističkim zločincima" Novoizabranog predsjednika HDZ-a Andreja Plenkovića je pozvao da završi priču o prošlim vremenima poručivši kako je lustracija istina koja je potrebna da se tog tereta oslobodimo. "Određene kaste etiketiraju narod bez ikakve osnove. Antifašistički tepih su prepunili komunističkim zločincima, a četnikovanje je dopušteno monasima manastira Krka", poručivao je u svom govoru Glavota. Upozorio je i na, kako je rekao, spašavanje "vojnika Mustača i Perkovića". "Sve za drugove. I danas su nam u pravosudnom sustavu na visokim pozicijama osobe koje su zdušno branile izručenje. Zašto?", pitao se. Glavota je svoj govor završio pozivom narodu da ne dopusti da ih se vuče za nos: "Svima kojima nismo uspjeli pomoći, a najviše tebi narode što nismo odradili posao do kraja i što sada morate trpjeti ovakva sranja u vlastitoj zemlji, ispričavam se", završio je Glavota. >> 'Poruka onima koji su Hrvatsku nazvali slučajnom: Država je stvorena voljom naroda na referendumu te uz pomoć branitelja i Oluje' 