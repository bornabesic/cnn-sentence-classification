Foto: FAH NJEMAČKI bračni par za kojim su u nedjelju navečer dva sata na otoku Murteru tragali pripadnici Hrvatske gorske službe spašavanja (HGSS), članovi DVD-a Murter i policija pronađen je nakon dva sata i zbog težih tjelesnih ozljeda prebačen u šibensku bolnicu, doznaje se u ponedjeljak u Centru 112 Šibensko-kninske županije.  „Oni su u nedjelju iz mjesta Murter krenuli na južnu stranu otoka Školjića, zatim krenuli uzbrdo i izgubili se. Na nepristupačnom terenu supruga je pala i slomila ruku, a on je, pokušavajući joj pomoći, pao i ozlijedio nogu“, rekli su u Centru 112.  Njemački par u nedjelju je izvijestio službe spašavanja da su ozlijeđeni te da ne znaju gdje se nalaze, kazali su samo da sjede u grmlju šezdesetak metara od obale.  U potragu za njima upućeno je 15 pripadnika šibenske stanice HGSS-a, četiri člana DVD-a Murter u brod šibenske pomorske policije, a pronađeni su nakon dva sata potrage, u 22, 27 sati.  „Našli smo ih oko dva, tri kilometra zračne linije udaljenosti od kampa Slanica, na pedesetak metara visine na sred brda, izgubili su se na nepristupačnom terenu“, rekla je nakon potrage pročelnica šibenske stanice HGSS-a Blanka Lučić, koja je sinoć tragala za njemačkim parom.  Ozlijeđeni i iscrpljeni Nijemci brodom pomorske policije prevezeni su zatim u Murter odakle su zbog težih tjelesnih ozljeda prebačeni u šibensku bolnicu, gdje im je pružena liječnička pomoć.  „Srećom su na vrijeme reagirali i pozvali Centar 112.  Svakom se može dogoditi nesreća, ali važno je ostati priseban i potražiti pomoć“, dodala je pročelnica šibenskih HGSS-ovaca.