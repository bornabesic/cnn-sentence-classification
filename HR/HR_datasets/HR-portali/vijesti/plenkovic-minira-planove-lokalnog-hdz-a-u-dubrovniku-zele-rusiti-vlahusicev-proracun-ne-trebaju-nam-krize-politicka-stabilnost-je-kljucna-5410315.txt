Premijer i predsjednik HDZ-a Andrej Plenković u ponedjeljak je u pogledu najave dubrovačkog HDZ-a da će rušiti gradski proračun izjavio kako još nije upoznat sa svim informacijama, istaknuo je da je naglasak na političkoj stabilnosti na državnoj i lokalnoj razini i kazao da HDZ-u kao velikoj stranci ne trebaju nikakve krize da bi na lokalne izbore izašao "ambiciozno i sa željom da dobije povjerenje hrvatskih birača". "HDZ je velika stranka i ne trebaju nam nikakve krize da bismo išli u izbore ambiciozno, sa željom da dobijemo povjerenje hrvatskih birača. To sam rekao puno puta i iza toga stojim. U krajnoj liniji meni je od trenutka izbora za predsjednika HDZ-a pa do pobjede na izborim za Hrvatski sabor trebalo 55 dana", rekao je Plenković u Banskim dvorima nakon sastanka sa Zajednicom županija te udrugama općina te gradova. Novinari su ga, naime, na konferenciji za novinare nakon sastanka pitali koji je njegov stav o najavi dubrovačkog HDZ-a da će rušiti gradski proračun što posljedično znači i rušenje gradske vlasti samo pet mjeseci prije odražavanja lokalnih izbora. "Vidjet ću, tražio sam informaciju od županijskog i gradskog odbora HDZ-a da vidim kakav stav zauzimaju. Koliko mi je poznato glasovanje je sredinom ovog tjedna. Moram se detaljno upoznati i vidjeti koje su nove okolnosti u odnosu na ranije razgovore", rekao je čelnik HDZ-a. Namjera mu je, naglasio je, vrlo jasna – projekcija političke stabilnosti. "Politička stabilnost je najbitnija poruka koju ste vidjeli i u izvjeću Standard & Poors'a o izgledima (za kreditni rejting) koji su proglašeni stabilnima. A proglašeni su stabilnima jer je Hrvatska pokazala u proteklih šest mjeseci da je u stanju osigurati čvrste poluge vlasti, jasnu parlamentarnu većinu", kazao je. A HDZ, dodao je, kao najveća, najutjecajnija, najodgovornija stranka upravo za stabilnost i vođenje zemlje želi istu tu poruku projicirati i na županijskoj i gradskoj razini. "Moram vidjeti detaljno o čemu se radi na razini grada Dubrovnika, izbori su za pet mjeseci", dodao je šef HDZ-a te poručio da stranci ne trebaju nikakve krize da bi na lokalne izbore izašla ambiciozno i sa željom da dobije povjerenje hrvatskih birača.