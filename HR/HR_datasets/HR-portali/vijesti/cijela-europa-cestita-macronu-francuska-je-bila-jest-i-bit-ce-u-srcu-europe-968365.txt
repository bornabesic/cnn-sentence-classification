Foto: Getty images  UBRZO nakon objave prvih procjena po kojima je Emmanuel Macron pobijedio na francuskim predsjedničkim izborima, prve čestitke stigle su mu iz Njemačke, Velike Britanije i Europske unije, javile su u nedjelju navečer agencije. >> EUROPA ODAHNULA Emmanuel Macron novi je francuski predsjednik, uvjerljivo potukao Le Pen  Glasnogovornik njemačke kancelarke Angele Merkel, Steffen Seibert čestitao je Macronu na Twitteru istaknuvši da je "vaša pobjeda pobjeda snažne ujedinjene Europe i francusko-njemačkog prijateljstva".  Njemački ministar vanjskih poslova Sigmar Gabriel izrazio je zadovoljstvo zbog Macronove pobjede ocijenivši da će Francuska tako ostati "u srcu Europe".  "Francuska je bila, jest i bit će u srcu Europe" nakon uspjeha kandidata centra u natjecanju s kandidatkinjom Nacionalne fronte (krajnja desnica) Marine Le Pen, poručio je socijaldemokratski čelnik putem Twittera.  Glasnogovornik britanske premijerke Therese May uputio je "srdačne čestitke" Emmanuelu Macronu.   Francuzi su izabrali "europsku budućnost", istaknuo je predsjednik Europske komisije Jean-Claude Juncker u čestitci Macronu na Twitteru.  "Sretan što su Francuzi izabrali europsku budućnost", objavio je Juncker na društvenoj mreži, a predsjednik Europskog vijeća, Donald Tusk izrazio je zadovoljstvo što su se Francuzi odlučili za "Slobodu, jednakost i bratstvo".