Ne želim komentirati nepravomoćnu presudu. Nisam je još dobio niti vidio, pa je nisam ni mogao proslijediti medijima, komentirao nam je splitski skladatelj Nenad Ninčević presudu o kojoj je pisao portal Telegram. Trgovački sud u Splitu presudio je da Kerum Ninčeviću mora platiti 600.000 kuna. Dužan mu je ostao za usluge u predizbornoj kampanji 2009. te za autorska prava za pjesmu “Splite, ja te volin”. Ninčević i Kerum sastali su se u zagrebačkom hotelu, a budući splitski gradonačelnik tražio je prepoznatljivu, lokalpatriotsku i lako pamtljivu pjesmu te duet s Mišom Kovačem. Dva tjedna kasnije Ninčević je Kerumu donio demoverziju. Preslušali su je u Kerumovu autu ispred centra Joker u Splitu. Pjesma se Kerumu svidjela. Ninčević je tražio da potpišu ugovor. Kerum je odbio te dodao da on uvijek drži riječ. Donoseći presudu, sudac Trgovačkog suda, Ivo Bakalić, istaknuo je da se Kerum nije odazvao sudskom pozivu niti predložio dokaze u svoju korist. - Između Ninčevića i Keruma postojao je sporazum. Ninčević je napisao pjesmu, autorsko djelo za koje je kao autor teksta i kompozitor evidentiran u Hrvatskom društvu skladatelja. Iako nije bio formalno potpisan, ugovor je važeći, a Kerum svoje ugovorne obveze prema Ninčeviću nije ispunio - stoji na kraju nepravomoćne presude, na koju se Kerum žalio. - Pred nama je drugi krug izbora za gradonačelnika Splita, a jedan od kandidata je involviran u ovu priču, ostajem pri odluci da nikome ništa ne komentiram jer ne želim ni na koji način utjecati na odluku građana za koga će glasati - rekao je za 24sata Ninčević.