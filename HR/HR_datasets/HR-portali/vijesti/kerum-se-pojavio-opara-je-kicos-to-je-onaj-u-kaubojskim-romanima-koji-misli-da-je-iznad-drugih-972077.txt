Foto i video: Index ŽELJKO KERUM zaliječio je, čini se, virozu. Nakon dana odmora, pojavio se jutros na dnu Marmontove. "Pobijedit će onaj kojemu narod da glas. Ako dobije Opara, ja ću mu čestitati, ako dobijem ja, očekujem da on meni čestita. Nisam za prepirke i svađe. Želim odraditi ovih deset dana kampanje na jedan fin i pristojan način i nakon toga u Gradu i Gradskom vijeću završiti priču. Mi smo za pristojno i normalno rješenje. Nećemo komplicirati. Sačekajmo drugi krug. Vrlo je jednostavno, građani biraju, neću utjecati ni na koga, pozvat ću da izaberu boljeg. Neprimjereno je da s ikim pričam ovih deset dana, poslije možemo pričati", bio je dosta oprezan Kerum, koji nije odgovorio kako misli sastaviti većinu u Gradskom vijeću u kojem HGS ima osam vijećnika, dok se HDZ dočepao 11 mandata.  Novinare je zanimalo je li s HDZ-om dogovorena koalicija za Županijsku skupštinu. Kerum tamo drži sedam od 51 mandata i vrlo je potreban HDZ-u koji ima 22 vijećnika. Ostalo je raspoređeno između MOST-a, SDP-a i stranke Pametno, od kojih je teško očekivati da pronađu zajednički jezik s drugom stranom. "Neka završi drugi krug, pa ćemo onda vidjeti", kazao je Kerum. "Nije mi do svađe i prepirke, neću ići s oštrim tonovima" Smatra da je razlika od tri tisuće glasova pred HDZ-ovim protukandidatom Androm Krstulovićem Oparom vrlo značajna.   "Velika je razlika tri tisuće glasova. To je oko pet posto s obzirom na izlaznost koja je bila. Velika je to prednost. Drugi krug će ovisiti o tome koliko će ljudi izaći i kome će dati glas birači koji su glasali za treću opciju. To je jedna situacija, ja je smatram normalnom. Što god da se desi, desilo se. Građani biraju. Ne biram ja. Mislim da će pobijediti najbolji", kaže Kerum.  Očekuje glasove svih građana Splita. "Prejudicirati i nagovarati nekoga nije pristojno. Nakon objave pobjede u prvom krugu, ja sam normalno pristupio, nije mi do svađe, prepirke. Neću ići s oštrim tonovima, normalno ću odraditi ovo i neka građani prepoznaju tko im više paše", kaže Kerum. "Opara je kicoš, neka kaže tko je građevinar koji ga sponzorira" Protukandidata Oparu ne želi komentirati, a nema za njega ni nekakvu poruku. "Ne bih ga komentirao. To je umišljena osoba koja se drži iznad ostalih Splićana. Dovoljno je on rekao o sebi. Nekoliko puta sam mu poručio da se ponaša pristojno, ali to je taj njegov kicoški pristup. Ljudi znaju što je kicoš. Ako si čitao kaubojske romane, uvik naiđe neki kicoš koji smatra da je iznad ostalih", pojasnio je šef HGS-a. Smatra da Opara olako daje izjave i da bi trebao otkriti koji ga to građevinar sponzorira. Tvrdi da nije stigao ispuniti izvješće oko donacija, ali to, kako kaže, nije tajna jer mu kampanju financiraju tvrtke sina Joška i nećaka Sapunara. "Neću se zaletat poput konkurenta jer to nije pametno. Nervozu treba ostaviti kući. U svemu se zaletio. Olako daje izjave, proziva. Ja prihvaćam nervozu, ali ne smiju se reći neke stvari koje će biti prepreka za razgovor. Ja pazim do koje granice idem, jer mi moramo razgovarati, gradu nije dobra blokada, činjenica je da nijedna stranka nema većinu. Bilo bi pošteno i korektno da kaže koji je to građevinar sponzor njihove kampanje i kakve poslove radi u gradu i županiji. Ovo je demokratsko društvo, otvoreno razgovaramo. Moji sponzori su Joker i Fornix, platili su 300 tisuća kuna. Izvješće je privremeno, nisam imao sad vremena u jeku kampanje zbrajati i oduzimati."