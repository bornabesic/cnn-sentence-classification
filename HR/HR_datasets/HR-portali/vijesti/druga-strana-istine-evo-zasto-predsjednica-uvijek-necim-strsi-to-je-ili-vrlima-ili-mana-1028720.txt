Smije li dežurni nastavnik u školskoj kuhinji vratiti u red učenika koji se pregurava ispred drugih? Poštujem profesora Leticu. Rado ga čitam i slušam. Uz put primjećujem kako nije uvijek objektivan i dosljedan, naročito samom sebi. Svi mi u svom životu se mijenjamo, u svakom pogledu, nekad djelomično, nekad dijametralno suprotno, ovisno o prostoru, vremenu, okruženju, situaciji i potrebi. Razvijamo se, stagniramo ili propadamo, u svim dimenzijama, naročito duhovno i intelektualno, što se odražava u stavovima, preferencijama, odlukama, ponašanju i djelovanju. >>> Svi ismijavaju Predsjednicu na snimci s Trumpom, a ovaj aspekt bolesnog novinarskog priloga ignoriraju! Svatko ima pravo na svoje mišljenje, viđenje i tumačenje, bilo čega i koga, naročito kad je objektivno i argumentirano. Iskreno, ne mogu su ja nositi s gospodinom Leticom, ni u čemu, naročito ne u pokušaju nekakve (ne)suvisle obrane nečeg neobranjivog, prikazanog i pokazanog na video uratku javne televizije u Dnevniku. Naime, radi se o predsjednici države i njenom u nikoga drugog viđenom gafu, mic po mic približavanja američkom predsjedniku Trumpu, na nekom skupu u prostorijama NATO-a. Ona je po tome poznata. Sjećamo se njenih presretanja i “slučajnih” susreta s važnim ličnostima političkog i javnog života u Europi i svijetu. To je njena vrlina ili mana, ovisno o tome, tko gleda, kako gleda, pod kojim kutom gleda, pod kakvom optikom, s kojim ciljem, kada i gdje. Uvijek je zapažena, jer se odjene drugačije od drugih i s nečim “strši”. Znalci govore kako se danas međunarodna diplomacija vodi na jedan sasvim novi, moderan, neprotokolaran, ležeran, prijateljski način. To baš i ne vidim ili ne primjećujem, osim kad je predsjednica naše države u pitanju. Osim toga ne mogu shvatiti kako neki vremešni gospodin, može biti toliko slobodan da neprimjereno dodiruje damu, na službenom dijelu njihova susreta, pred kamerama, čak i kad su prijatelji ili znanci. Koju damu? Zna se! Modernu, ležernu, inovativnu, kreativnu, uspješnu, sposobnu, sa dugoročno zacrtanim ciljem u svojoj karijeri, gdje je samo nebo granica. Što na tom putu znači, poneki neprimjeran i nedoličan dodir nekoga, pogotovo kad taj o tebi i tvojem usponu, na neki način odlučuje. To je poput sitnog uboda komarca, potpuno zanemarivo, pogotovo kad su oko tebe rojevi osa i stršljena, od kojih su se neki oteli kontroli i zdravom razumu. Očito je kod mene profesionalna deformacija u pitanju, što je rezultat mojeg dugogodišnjeg bivanja u školi i razredu, u vrijeme kad su se u školama morala poštovati određena pravila, te je nikako ne mogu shvatiti i prihvatiti način ponašanja u politici, naročito visokoj. Čini se kao da neke od tih osoba ne vrijede pravila , zakoni i ustav, kao za ostale građane, koji se po njima ponašaju i djeluju. Običan građanin se pri tom pita s punim pravom: Koja i kakva poruka je time poslana djeci i mladima. Može li i smije li, moja kolegica u učionici, opomenuti učenika da makne noge s naslona stolice ispred sebe, makar imao nove tenisice? Smije li dežurni nastavnik u školskoj kuhinji vratiti u red učenika koji se pregurava ispred drugih? Smijemo li ukoriti učenika koji se brani iznoseći alternativne činjenice za svoju obranu, iako je svima jasno da ne govori istinu? Ima još puno pitanja o mnogo čemu, ne samo o djeci i mladima, kojima trebaju uzori, da bi se skladno razvijali i rasli. Piramida temeljnih ljudskih vrijednosti je potpuno poremećena i jako nakošena. Mogu li se u takvoj piramidi, ustrojavati male “piramide”, pravilne, nepravilne, uspravne ili nagnute? Neki smatraju kako je to moguće, samo treba ići ukorak s vremenom i biti prilagodljiv. Nekima je to i uspjelo, samo je pitanje do kada će trajati, koga i što će sa sobom povući u provaliju, kad se implozija pretvori u eksploziju. Je su li toga svjesni oni koji nas predstavljaju i nama upravljaju? Što je nekad bilo nezamislovo, danas je normalo i obrnuto, ovisno o tome s koje strane gledaš. Kako bilo da bilo i s koje god strane na nešto gledali, ne čini se ispravnim, dobrim, primjerenim i prihvaćenim, ako je neka jedinka u bilo čemu potpuno drugačija od svih drugih, makar se to nekome činilo ingeniozno. Najlakše je one koji tako ne misle proglasiti ljubomornim, ružnim, starim, ofucalim, babuskarama, necjelovitim i nerealiziranim ličnostima, intelektualno podkapacitiranim osobama, zatucalim kumekima, rigidnim i uskogrudnim pojedincima, jalnušima, crvenim kmerima, jugonostalgičarima, orjunašima, udbašima, … Ne znam samo za kaj nam se svi smiju, u vezi gore spomenutih situacija. Za početak: Ne lažimo sami sebe. Pokušajmo biti objektivni.