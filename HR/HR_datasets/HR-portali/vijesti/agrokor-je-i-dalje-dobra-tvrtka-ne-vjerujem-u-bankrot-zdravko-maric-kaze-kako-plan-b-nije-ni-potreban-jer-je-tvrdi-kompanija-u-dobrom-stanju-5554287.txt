Ministar financija Zdravko Marić kazao je u četvrtak da je upoznat sa situacijom u Agrokoru i da ne vjeruje u bankrot te tvrtke jer je to po njemu i dalje dobra kompanija. Na novinarsko pitanje prije početka sjednice Vlade je li upoznat sa situacijom u Agrokoru, odnosno postoji li mogućnost da ta kompanija bankrotira, što bi bila velika opasnost za hrvatsko gospodarstvo, Marić je rekao da ne bi išao tako daleko s kalkulacijama o bankrotu te da je upoznat sa situacijom u Agrokoru. 'Proteklih godinu dana kao ministar pratim Agrokor kao i svaku drugu kompaniju. A što se tiče same situacije, mislim da su i iz same kompanije jučer u priopćenju jasno naznačili da ne postoje rizici što se tiče njihovih obveza u dogledno vrijeme, ali sigurno da je i činjenica o smanjivanju kreditnog rejtinga imala određene reperkusije', rekao je Marić. Na pitanje postoji li nekakav plan 'B' u slučaju da tako velika tvrtka krene nizbrdo, istaknuo je da misli kako je kompanija i dalje u dobrom stanju i da do toga neće doći. Rejting agencija Moody's je 2. siječnja snizila rejting Agrokora s B2 na B3, a vjerojatnost od bankrota s B1-PD na B3-PD, uz stabilne izglede. 'To snižavanje odražava naše mišljenje da Agrokor vjerojatno neće zadržati kreditne omjere u skladu s našim prijašnjim zahtjevima za B2 rejting u svjetlu pogoršanja operativne izvedbe do koje je došlo u prvih devet mjeseci 2016', kaže Vincent Gusdorf, potpredsjednik i analitičar Moody'sa. Dodaje, pak, da stabilni izgledi odražavaju očekivanja da će Agrokor stabilizirati svoju zaradu u idućih 12 mjeseci unatoč žestokoj konkurenciji u Hrvatskoj i Sloveniji. Prema pisanju Indexa, Agrokor je prošlog tjedna otkazao sindicirani zajam s dospijećem u rujnu 2019. godine u koji su bile uključene banke BNP Paribas, Credit Suisse, Goldman Sachs i JP Morgan. Iz Agrokora su poručili Indexu da nisu bili zadovoljni uvjetima i da nemaju potrebu za dodatnim financiranjem. Kazali su i da su svoje obveze koje dospijevaju u idućem razdoblju uspješno refinancirali u posljednjem kvartalu prošle godine i s te osnove u ovom trenutku nemaju potrebu za dodatnim refinanciranjem. Inače, četiri tvrtke iz sastava koncerna Agrokora - Jamnica, Zvijezda, Ledo i PIK Vrbovec - izvijestile su u siječnju da su 21. prosinca lani dobile 48,3 milijuna eura kredita od Hrvatske banke za obnovu i razvitak (HBOR) radi pripreme izvoza.