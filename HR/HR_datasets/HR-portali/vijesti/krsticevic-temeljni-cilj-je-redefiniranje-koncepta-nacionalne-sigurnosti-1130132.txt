U vojarni "Petar Zrinski" održana je prva sjednica Povjerenstva za izradu nacrta prijedloga Strategije nacionalne sigurnosti i nacrta prijedloga Zakona o sustavu domovinske sigurnosti, tijela osnovanog odlukom Vlade RH 3. studenog 2016. U povjerenstvo su delegirani kompetentni djelatnici iz sastava ministarstava i drugih središnjih tijela državne uprave, Ureda Predsjednice Republike Hrvatske, tijela sigurnosno-obavještajnog sustava RH te drugih tijela. Sjednicom je predsjedao nositelj izrade dvaju nacrta potpredsjednik Vlade i ministar obrane Republike Hrvatske Damir Krstičević, a sudjelovali su i predsjednik Odbora za obranu Hrvatskog sabora Igor Dragovan, predstavnica Ureda predsjednice RH Željka Antunović, savjetnica predsjednika Vlade Sonja Žerjav, te predstavnici svih ministarstava, tijela državne uprave, stručnjaci iz područja sigurnosti iz akademskih i drugih civilnih institucija te drugi. U uvodnom obraćanju i prezentaciji, ministar Krstičević je izrazio zadovoljstvo velikim brojem nazočnih koji dolaze iz raznih tijela i institucija. "Ta brojnost dokazuje da je izrada dvaju dokumenata priča o konsenzusu  za koji su hrvatsko društvo i država zreli", rekao je ministar dodavši da se prvom sjednicom žele dati uvodni elementi za budući rad dviju radnih skupina koje će raditi na tim dokumentima. " Temeljni cilj je redefiniranje koncepta nacionalne sigurnosti kroz izradu Strategije nacionalne sigurnosti i prijedloga Zakona o sustavu domovinske sigurnosti,  koji će u skladu s recentnim, unutarnjim i vanjskim, geopolitičkim i gospodarskim promjenama i okolnostima, štititi vitalne nacionalne interese i promovirati temeljne vrijednosti hrvatskog društva, štititi integritet hrvatskog državnog područja i sigurnost svih naših građana", zaključio je ministar. Predsjednik Odbora za obranu Hrvatskog sabora, Igor Dragovan je istaknuo da su se sigurnosne okolnosti promijenile stoga Hrvatska treba mijenjati koncept nacionalne sigurnosti. "Da bi se on napravio što je moguće bolje, u njega trebaju biti uključeni svi u Saboru, a ne samo Odbor za obranu. Bit će to put s različitim razmišljanjima i pogledima, no ovaj prvi korak, otvaranje široke rasprave, je izvrstan. Siguran sam da ćemo doći do zajedničkog rješenja, u kojem želimo sudjelovati i mi iz oporbe i dati aktivan doprinos. Nacionalna sigurnost isključivo je stvar nacionalnog interesa Hrvatske i svih njezinih građana", rekao je Dragovan. Kao voditelj obiju radnih skupina za izradu dokumenata, posebni savjetnik ministra obrane, umirovljeni general Dragutin Repinc je u prezentaciji opisao vremenski tijek njihovog rada. Prema planovima, nakon usvajanja metodologije, određivanja koncepta i sadržaja, definiranja nacionalnih interesa i ciljeva (vrijednosti) te raščlambe prijetnji, potom raščlambe rizika i definiranja sposobnosti (načini i sredstva) odgovora na rizike, do travnja 2017. bit će izrađen Nacrt prijedloga Strategije nacionalne sigurnosti, koji će se potom uputiti u javnu raspravu (e-savjetovanje). Usvajanje dokumenata u Saboru očekuje se u srpnju 2017.  Prezentaciju je održao i stručnjak za sigurnost, dekan Veleučilišta Vern Vlatko Cvrtila koji je nazočne upoznao i senzibilizirao s aktualnim trendovima i izazovima u  području nacionalne sigurnosti. Naveo je primjere Ujedinjenog Kraljevstva, Njemačke, Francuske, Poljske, Mađarske i Austrije, te opisao aktualne globalne prijetnje i ugroze, sigurnosne rizike te nove tehnologije upravljanja. Osobito je istaknuo sveobuhvatni pristup nacionalnoj sigurnosti, koji traži partnerstvo državnog sigurnosnog sektora s cjelokupnim društvom, koje je ključno u izradi dokumenata vezanih uz nacionalnu sigurnost. U raspravi koja je uslijedila, istaknut je inkluzivan pristup izradi dokumenata koji će osigurati sveobuhvatnost i transparentnost procesa sa željom da u njemu na različite načine sudjeluju svi oni koji mogu pridonijeti kvaliteti i suvremenim rješenjima u području nacionalne i domovinske sigurnosti Republike Hrvatske. >> Ante Gotovina postao posebni savjetnik potpredsjednika vlade za domovinsku sigurnost >> Održana prva sjednica Savjeta za koordinaciju sigurnosno-obavještajnih agencija 