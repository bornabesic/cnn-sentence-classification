Jutro nakon terorističkog napada na koncertu, u Manchesteru se događa nova drama. Reutersovi i BBC-jevi reporteri javljaju kako se hitno evakuira trgovački centar Arndale. Reporter BBC-a Dan Johnson javlja s lica mjesta da policija doslovce gura ljude. - Neki bježe, neki plaču - napisao je Johnson. Na videu koji se širi društvenim mrežama, stotine ljudi bježi iz centra Arndale, i to za vrijeme dok je policija proširila zaštitni kordon oko Manchester Arene u kojoj se jučer kasno navečer dogodio napad u kojem su poginule najmanje 22 osobe. Dan Johnson također javlja kako su mu svjedoci rekli da su čuli pucnjeve i da je jedan muškarac navodno uhićen. No, njegovo uhićenje prema prvim navodima nema veze s napadima u Areni. U međuvremenu je policija objavila da je trgovački centar Arndale opet otvoren.