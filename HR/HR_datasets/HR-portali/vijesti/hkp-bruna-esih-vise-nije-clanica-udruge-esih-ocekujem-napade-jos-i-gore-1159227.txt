Udruga Hrvatski križni put (HKP) izvijestila je u utorak da je njezina bivša predsjednica Bruna Esih, na zahtjev Upravnog odbora HKP-a, podnijela ostavku na članstvo u udruzi koja ne želi da je se povezuje s političkim aktivnostima Esih, nezavisne kandidatkinje za zagrebačku gradonačelnicu, dok Esih u izjavi Hini ocjenjuje kako se radi o napadima zbog njezine gradonačelničke kandidature. HKP je odlučio objaviti priopćenje, kako je naveo, ponukan medijskim izvješćima i analizama u proteklih nekoliko dana koji Hrvatski križni put višekratno dovode u vezu s političkom aktivnošću Esih, iako se udruga ne bavi politikom ili stranačkom aktivnošću, pa se njezini članovi ne smiju pozivati na udrugu tijekom svojih političkih ili stranačkih aktivnosti. HKP navodi da je Esih obustavila svoje aktivnosti u udruzi još početkom rujna prošle godine, nakon što je započela predizbornu kampanju za parlamentarne izbore, a 15. listopada podnijela je ostavku na dužnost predsjednice HKP-a nakon što je izabrana za zastupnicu u Saboru. Unatoč tome, u hrvatskim medijima nastavilo se povezivati njezino ime i političku aktivnost s HKP-om, što udrugu dovodi u nezavidan položaj sa stajališta statutarnih i društveno-programskih određenja i ciljeva, pa čak i propisanih zakonskih okvira djelovanja. "S obzirom na to da gospođa Bruna Esih nije smatrala potrebnim javno se ograditi od medijskih povezivanja njezina imena i političke aktivnosti s imenom i djelatnošću udruge, članovi Upravnog odbora HKP-a jednoglasno su odlučili od nje zatražiti podnošenje ostavke na članstvo u udruzi, što je ona učinila 14. ožujka", stoji u priopćenju. Esih u izjavi Hini ističe kako je ključno, što se vidi i iz samog priopćenja, da je ona obustavila svoje aktivnosti još 15. listopada, otkad HKP nije spomenula niti se na njega pozivala. "Ako je to činio pojedinac, neki novinar, pozivajući se na moje stare izjave kad sam bila predsjednicom udruge, ne mogu u to ulaziti niti na to mogu utjecati", kaže Esih. Ona ne vidi razloga da se uz to, što je dala ostavku na mjesto predsjednice, javno ograđuje od udruge koju je, dok je bila njezina predsjednica, vodila profesionalno i na ispravan i iskren način. Esih je kao neovisna zastupnica i članica Kluba zastupnika HDZ-a najavila kandidaturu za zagrebačku gradonačelnicu, iako je HDZ za svog kandidata istaknuo Dragu Prgometa. Za priopćenje HKP, ali i pisanje Nacionala u kojem ju je politički tajnik udruge Božo Vukušić optužio da namjerava zlorabiti ime udruge za osobne političke probitke, Esih kaže kako je "apsolutno spremna na sve vrste podvala" pa je one neće poljuljati, a još manje zaustaviti u njezinu cilju i gradonačelničkoj kandidaturi. "Očekujem i dalje napade, moguće još i gore. Mogu reći da ću ići dalje vođena srcem, ispravnim namjerama i apsolutno dostojanstveno", rekla je Esih. Nije željela reći odakle dolaze te podvale. "To ne mogu znati niti se time želim baviti, ali očekivano je s obzirom na to da moja kandidatura očito mnogima predstavlja ono što ja ne znam da predstavlja", poručuje Esih. >> Evo koliku podršku trenutno imaju kandidati za gradonačelnika Zagreba! >> Član sam HDZ-a, ali kao građanin dajem podršku Bruni Esih  