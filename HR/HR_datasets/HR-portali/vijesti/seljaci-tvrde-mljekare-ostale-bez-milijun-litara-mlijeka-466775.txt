Mliječni rat između proizvođača i mljekarske industrije te države koji će se, prema svemu sudeći, nastaviti i u utorak, danas je kulminirao neisporukom otprilike milijun litara u vrijednosti otprilike 2 mil. kuna, što je oko 75% ukupne dnevne količine mlijeka koje otkupljuju mljekare. Tako tvrde seljački vođe mljekarskog bunta, dok u ministarstvu Tihomira Jakovine barataju brojkom od manje od 10% izgrednika, apelirajući na njih da ne obustavljaju daljnju isporuku i ne pogoršavaju ionako tešku situaciju u sektoru. Mljekare šute Iz prerađivačke industrije, poučeni traktorskim barikadama i revoltom mljekara u veljači, zasad šute. No mlijeko, uvjerili smo se, najviše “kipi” u Slavoniji i Baranji. Umjesto po mlijeko u prodavaonice, mještani Đakovačke Satnice danas su išli na farmu čelnika zajednice slavonsko-baranjskih seljaka Antuna Lasla na kojoj je ujutro pomuzeno oko 900 litara. Što ne podijeli, Laslo će, kazao je, radije proliti po njivama. Proizvođačka cijena mlijeka je, tvrdi 4,05, a ne od 1,95 do 2,40 kuna, koliko su dosad dobivali farmeri, gubeći po svakoj litri najmanje 1,50 kuna, dok se troškovi proizvodnje povećavaju iz mjeseca u mjesec. Iz Mlika ne prosvjeduju – Strah me je. Sedam članova obitelji poslao sam na burzu, a kuća i zemlja su mi pod hipotekom. Više, izgleda, i nisu moji nego Milanovićevi, Jakovinini, Čačićevi i Linićevi – kazao je Josip Zdunić iz Divoševaca, koji je s milijun litara godišnje jedan od najvećih proizvođača u brodskom Posavlju. U srijedu bi se, doznajemo, u resornom ministarstvu, trebao donijeti “mliječni paket” usuglašen između svih sukobljenih strana. Pronađeno je i dodatnih 167 mil. kn potpora za mliječne krave, krave dojilje i tovno govedarstvo za proizvodnu 2012. godine, a baš danas počela je i isplata dviju rata za mlijeko od 54,6 mil. kn, priopćeno je iz ministarstva. – Sve ćemo podijeliti besplatno, neka ljudi dođu – poručuje Božo Tolušić koji je prema mljekarama danas “zavrnuo” slavinu sa 2000 litara mlijeka, a slično je bilo i u Babinoj Gredi, Požeštini, Bjelovaru... Mlijeko su danas redovito isporučivali samo članovi Udruge Mliko te kooperanti KIM-a i Vindije iz Karlovačke županije gdje nije bilo nikakvih organiziranih prosvjeda mljekara ili prolijevanja mlijeka. >>Pobuna - mljekari sutra obustavljaju isporuku mlijeka >>Svakoga dana Hrvatska  ima dva mljekara manje Stiže "Mljekarski paket" Ne obustavljajte  isporuku mlijeka jer ćete na taj način nanijeti štetu i sebi i mljekarskoj industriji te dodatno pogoršati ionako tešku situaciju u cijelom sektoru, poruka je Ministarstva poljoprivrede. Naglašavaju kako  je prestanak isporuke mlijeka štetan kako za same proizvođače tako i za industriju mlijeka. Uvjereni su kako ova obustava isporuke ipak neće dovesti do nestanka mlijeka na policama niti do bilo kakvih poremećaja na tržištu. Prema trenutnim informacijama sa terena, isporuku je obustavilo manje od 10 posto proizvođača mlijeka, navode u ministarstvu.  Najavili su da će u srijedu predstaviti „Mliječni paket“, ključni  dokument koji će biti usuglašen sa mljekarskim paketom EU, a njime bi se uredili svi odnosi između proizvođača i prerađivača, uključujući i cijenu. (ašr/VLM) I Mladen Šolčić odlučan da do daljnjega ne preda ni kapi Zagorci mlijeko isporučuju Vindiji, Dukatu i Veroniki iz Desinića. Vlasnik Veronike Mladen Šurbek kazao je kako dnevno otkupljuju otprilike 19.000 litara, a danas su otkupili samo 8000 te očekuje da će se država aktivnije uključiti i poticajima pomoći seljacima. Potezu očajnika pribjegli su i veći mljekari s bjelovarskog područja Nikola Andrić sa 1500, Mladen Šolčić sa 4000 i Stevo Margetić sa 1300 litara dnevno. Odlučni su do daljega ne predati ni kap. (mm, dm/VLM, zb, vm/VLM, mf/VLM, vb/VLM)