Foto: Pixsell/Željko Lukunić  PRETVARANJE Hendrixova mosta u božićno drvce završni je čin opskurne predstave pod nazivom "predizborna kampanja u mjestu koje se nekad zvalo gradom".  Stari željeznički most s grafitom "Hendrix" nekad je bio jedan od simbola Zagreba. Ime najboljeg gitarista u povijesti rocka napisano crvenom bojom, nepravilnim slovima, godinama je navlačilo osmijeh na lica prolaznika, ali i vječna pitanja o načinu kako je grafit uopće osvanuo na tako nepristupačnom mjestu.    Ali baš kao i hrpi drugih simbola Zagreba koji su odavali da je ovaj grad nekad bio središte urbane kulture, Milan Bandić je odlučio stati na kraj. Lijepa i velika zelena livada ispred Nacionalne knjižnice? Ma tko je čuo za zelene površine u europskim metropolama, naserimo tamo pet fontana koje svijetle svim duginim bojama. Zid u Branimirovoj prekriven maštovitim grafitima? Srušimo ga i postavimo gomilu jumbo plakata. Od Cvjetnog do Kvatrića, Bandić i njegove sluge za koje su šarena svjetla vrhunac urbanog dizajna uništavaju dušu ovog grada, odnosno ono što je ostalo od nje.  Nadrealni seljakluk na Hendrixovu mostu  Ipak, ono što je izveo s Hendrixovom mostom je gotovo nadrealno. Reći da se radi o najprimitivnijem seljakluku bila bi uvreda za seljakluk. Dok se zagrebački mostovi doslovce raspadaju (zavirite koji put ispod Mosta slobode i pogledajte u kakvom je stanju), Bandić je prvo odlučio ukloniti legendarni grafit "Hendrix" sa starog željezničkog mosta da bi, nakon bunta javnosti, izveo nešto što ne bi zamislio ni DJ Krmak na halucinogenim drogama.  Ono što najbolje ilustrira raspadajuće stanje duha koje već godinama vlada Zagrebom je činjenica da će Bandić i nakon ovog zadnjeg urbicida, pa sve i ako zanemarimo njegovu beskonačnu listu milijunskih afera, šesti put osvojiti fotelju zagrebačkog gradonačelnika.  Nemojmo se lagati, Zagrepčani vole kad im Bandić piša po glavama i tvrdi da pada predivna, osvježavajuća ljetna kiša. Sjetite se samo reakcija građana nakon uništenja livade pred Nacionalnom sveučilišnom knjižnicom i otvaranja fontana. Zagrepčanima (ili barem dovoljno velikom broju Zagrepčana) dovoljno je pokazati vodu koja šiklja nekoliko metara u zrak, upaliti par raznobojnih lampica i oni će oduševljeno zapljeskati. Cijena? Ma tko još pita za cijenu, vid' samo kako pršti i svijetli, ihaaa!  Bandić će u nedjelju šesti put postati gradonačelnik Zagreba. Nastavit će nam pišati po glavama, a vi ćete mu aplaudirati širom otvorenih usta. U slast!  *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala