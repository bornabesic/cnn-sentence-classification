Nakon šest godina otkako je u Srbiji ukinuto služenje obveznoga vojnoga roka, mogu se čuti mišljenja da je vrijeme da se ponovno uvede ta obveza. Kao razlog navodi se da broj dragovoljaca koji se javljaju u vojsku nije dovoljan da bi se održala kvaliteta vojne spremnosti, ali i ukazuju na probleme zbog migrantske krize pa i cjelokupne situacije na Balkanu. – Koncept profesionalne vojske za sada zadovoljava sve potrebe Ministarstva odbrane i Vojske Srbije, ali ako Narodna skupština donese odluku o ponovnom vraćanju obveze služenja vojnog roka, bit ćemo spremni tu odluku provesti u djelo – rekao je glasnogovornik Ministarstva obrane i Vojske Srbije Jovan Krivokapić. Kako smo već pisali – o toj mogućnosti razmišlja se i u Hrvatskoj, ali i u Makedoniji. Nekoliko dobrih razloga Pitali smo vojne analitičare i stručnjake koliko je realan povratak obveznog služenja vojnog roka i za jednu i i za drugu državu. Srbijanski vojni analitičar Aleksandar Radić kaže da uvođenje obveznoga vojnog roka trenutačno nije realno iako postoji nekoliko razloga zbog kojih bi to bilo opravdano učiniti. Prema njegovim riječima, osnovni je problem što obvezni vojni rok iziskuje i velika sredstva koja Srbija trenutačno nema. Trebalo bi osigurati velik novac za opremanje vojarni, a uz to bi se otvorila i brojna socijalna pitanja. – Nekada je javno mišljenje bilo u svemu drukčije pa i kada je o vojsci riječ. Sada je sve drukčije pa bi se mogle očekivati burne reakcije što djeca nekih političara ili moćnika ne bi išla u vojsku, kao i u slučaju mogućih nesreća. Građani na većinu stvari sada imaju nultu toleranciju. Siguran sam da bismo već s prvom generacijom imali mnogo zanimljivih izlika zašto netko ne može u vojsku – rekao je Radić. Pojasnio je i da Vojska Srbije ove godine raspolaže s proračunom od 480 milijuna eura, s time da će u konačnici biti i manji. Vojska Srbije trenutačno broji oko 11.500 vojnika, a osobe koje se prijavljuju služe vojni rok od šest mjeseci. Ne ide preko noći I Mate Laušić, stručnjak za sigurnost i bivši šef vojne policije OSRH, smatra da Srbija, a i velika većina drugih država, ne može preko noći uvesti obvezno služenje vojnoga roka. Podsjeća i na primjer bogate Švedske koja služenje obveznoga vojnoga roka planira vratiti tijekom 2018. – Hrvatska bi svakako, bez obzira na Srbiju i njezine odluke, morala imati razrađen nacrt uvođenja obveznoga vojnoga roka. Pitanje financiranja vojnoga roka moralo bi biti riješeno, s time da trajanje vojnoga roka ne bi smjelo biti kraće od devet mjeseci – ističe Laušić. Dodaje i da je jedan od osnovnih preduvjeta da vojarne budu preuređene za život u njima, odnosno da uvjeti za život u njima ne bi mogli biti kao u bivšoj državi. Uz to treba kontinuirano raditi i na školovanju pričuvnog kadra časnika i dočasnika. Prema njegovim riječima, jedan takav nacrt ustroja Hrvatske vojske omogućio bi da Hrvatska uvijek bude spremna. Pojašnjava to napominjući kako je 1991. bilo moguće podignuti 100 pričuvnih brigada zato što je u bivšoj državi postojalo obvezno služenje vojnoga roka i što su svi prošli vojnu obuku i imali svoju specijalnost.       * 480 milijuna eura proračun je Vojske Srbije za ovu godinu, ali taj iznos će na kraju ipak biti nešto manji * 11.500 vojnika sada ima Srbija. Riječ je o profesionalnoj vojsci. Nakon prijave u vojsku vojnici trebaju proći polugodišnju obuku >> Švedska ponovo uvodi vojnu obvezu, osam godina nakon ukidanja >> Vratiti vojni rok, ali kroz kampove za obuku 