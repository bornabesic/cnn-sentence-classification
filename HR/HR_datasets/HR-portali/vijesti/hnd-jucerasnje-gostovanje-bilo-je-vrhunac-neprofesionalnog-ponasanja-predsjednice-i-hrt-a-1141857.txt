Hrvatsko novinarsko društvo (HND) smatra kako novinari, a time i svi građani Hrvatske, nisu dobili ozbiljan odgovor niti na jedno pitanje u vezi razloga, sadržaja i rezultata boravka predsjednice Republike u SAD-u, iako su odgovori na takva pitanja obveza koju se predsjednici demokratskih država u pravilu ne usude ignorirati, ističe se u priopćenju HND-a objavljenom u četvrtak. Predsjednica Republike o svome je boravku u SAD-u dala tek nekoliko izjava samo jednom mediju, HRT-u, koji ih je objavio bez ikakve novinarske intervencije, kao da je riječ o Uredu za odnose s javnošću Predsjednice Republike, a ne javnim medijskom servisu, drže u HND-u. Ocjenjuju kako se vrhunac neprofesionalnog ponašanja Predsjednice Republike i HRT-a dogodio u srijedu navečer u programu HRT-a. Umjesto da makar po povratku iz SAD-a odgovara na pitanja na prigodnoj konferenciji za novinare Predsjednica Republike odabrala je gostovanje u emisiji vanjskog suradnika HRT-a, koji redovito posve nekritički hvali njezino djelovanje. U toj emisiji niti su postavljena ozbiljna novinarska pitanja o boravku Predsjednice Republike u SAD-u niti su građani čuli ozbiljne odgovore. Time je, smatra HND, programsko vodstvo HRT-a, zajedno sa Predsjednicom Republike, još jednom ponizilo novinarsku profesiju i narugalo se građanima. HND stoga ponašanje predsjednice Republike Hrvatske Kolinde Grabar-Kitarović prema novinarima i svim građanima Hrvatske povodom njezina boravka u SAD-u smatra nedopustivim, stoji u priopćenju predsjednika HND-a Saše Lekovića. >> Pročitajte što je Kolinda Grabar-Kitarović poručila građanima na Facebooku 