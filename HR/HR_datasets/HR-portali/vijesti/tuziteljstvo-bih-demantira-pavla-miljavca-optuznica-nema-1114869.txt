“U Tužiteljstvu BiH sprema se 935 optužnica protiv hrvatskih časnika“, izjavio je prije nekoliko dana general Pavao Miljavac nakon sastanka predstavnika Hrvatskog generalskog zbora s ministrom vanjskih poslova Mirom Kovačem. Odgovor iz Sarajeva stigao je ekspresno. “Ti navodi nisu točni”, jasno su poručili iz Tužiteljstva BiH, uz kratko objašnjenje: za 13 godina postojanja Suda i Tužiteljstva BiH podignute su optužnice protiv 635 osoba povezanih s ratnim zločinima, a od tog broja tek se mali postotak odnosi na Hrvate. Milijuni eura za sudnice General Miljavac, kojeg smo potom upitali za komentar, ostaje pri svojim tvrdnjama pa i bojaznima. – Ako je tako, zašto se onda u BiH investira 10 milijuna eura u gradnju novih sudnica i zatvora, u projekt koji podržava i glavni haaški tužitelj Serge Brammertz? Raspolažemo informacijom da cijeli taj projekt Haag podržava dostavljajući im dokumentaciju”, kaže general Miljavac, dopuštajući da hajka na hrvatske časnike možda nije stigla do razine optužnica, na što je Sarajevo reagiralo, ali da se istrage provode u velikom broju za Generalski zbor, nije upitno. Zanimljivo, Igor Crnadak, ministar vanjskih poslova BiH, upitan za komentar navoda generala Miljavca, optužnice ničim nije demantirao, čak je prisnažio da počinitelji ratnih zločina moraju odgovarati. General Miljavac u tome se slaže. “Neka odgovora tko je kriv, ali za nas su neprihvatljive kvalifikacije tih optužnica, da je Hrvatska sudjelovala u udruženom zločinačkom pothvatu pod vodstvom Tuđmana i Šuška”, kaže Miljavac. Prepušteni sebi I hrvatski ministar Kovač takve je kvalifikacije odbacio, ali i priznao kako ne zna koliko takvih optužnica ima te na kraju uputio branitelje da se prije putovanja informiraju u ministarstvima branitelja i pravosuđa jesu li njihova imena na popisu. No, kako doznajemo, ni jedna od institucija, kao ni Kovačevo ministarstvo, ne posjeduje takav popis, pa su branitelji, unatoč deklarativnom obećanju o zaštiti njihova interesa, u konačnici, po tko zna koji put, prepušteni sami sebi. >> Državni vrh poručio: Štitit ćemo branitelje od optužnica iz Srbije i BiH 