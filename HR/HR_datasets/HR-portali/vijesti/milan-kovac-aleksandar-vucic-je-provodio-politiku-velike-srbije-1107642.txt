Šef hrvatske diplomacije Miro Kovač izjavio je da jučerašnji istup srbijanskog premijera Aleksandra Vučića kojim je Hrvatsku optužio za obnovu ustaške ideologije te poručio da Beograd nikada više neće dopustiti novu Oluju predstavlja nastavak politike Velike Srbije iz 90-ih godina u kojoj je Vučić i osobno sudjelovao. "Sjećamo se da je gospodin Vučić tada dolazio u Hrvatsku, u okupirani dio Hrvatske i poručio 1995. godine da Glina i Banija nikada neće biti hrvatska, da su bile i da će ostati srpske i da će tamošnji narod živjeti u Velikoj Srbiji. To je nastavak takvog ponašanja, takve politike, što je za nas neprihvatljivo", rekao je ministar Kovač u mjestu Bilima kod Mostara gdje sudjeluje na komemoraciji u povodu Europskog dana posvećenog obilježavanju žrtava svih totalitarnih režima. "Naša politika u Hrvatskoj je politika mirotvorstva. To je vrednota hrvatskog ustava, ali mi na sebe ne damo", poručio je Kovač i dodao kako premijer Vučić nastavlja huškati vlastiti narod protiv Hrvatske i Hrvata. "Ono što smo jučer čuli od gospodina Vučića je huškanje njegovog, srpskog naroda protiv Hrvata, protiv Hrvatske. To je na neki način nastavak politike iz 90-ih godina kada je Hrvatska bila napadnuta, žrtva velikosrpske agresije", dodao je hrvatski ministar vanjskih i europskih poslova. Dodao je da se, za razliku od američkog potpredsjednika Joe Bidena koji se nedavno u Beogradu ispričao i izrazio sućut obiteljima žrtava bombardiranja NATO snaga 1999. godine, Vučić nikada nije ispričao Hrvatima. Pozvao je srbijansku vlast da se oslobodi politike Velike Srbije. "Mi na takvo huškanje srpskog naroda protiv hrvatskog naroda nikada nećemo pristati i tražimo od njega da se konačno oslobodi velikosrpskog razmišljanja , da pomogne sebi i svome narodu i da počne živjeti europske vrijednosti. Da konačno počne živjeti mirotvorstvo o kojemu on govori, a koje nikako da provede u djelo", pojasnio je ministar Kovač. Srbijanski premijer je sinoć u mjestu Donjoj Gradini u BiH, sudjelujući na obilježavanju žrtava ustaškog koncentracijskog logora Jasenovca, opasno zaoštrio retoriku s Hrvatskom. Pri tome je optužio Hrvatsku da se "iz ponora povijesti na pozornicu ponovo vraćaju ideje nekadašnje NDH" i poručio kako Srbija "neće dopustiti ponavljanje Jasenovca, Jadovna, Jastrebarskog, ali ni 'Oluje'." 