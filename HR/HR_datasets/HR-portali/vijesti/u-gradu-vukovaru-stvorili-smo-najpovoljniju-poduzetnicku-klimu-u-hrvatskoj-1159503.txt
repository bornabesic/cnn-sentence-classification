Gradonačelnik Vukovara Ivan Penava na današnjoj konferenciji za novinare predstavio je novi Program mjera poticanja razvoja poduzetništva na području Grada Vukovara za 2017. godinu. Govoreći o novom Programu Penava je rekao kako on broji ukupno 17 mjera od kojih su tri nove i da je za tu namjenu iz gradskoga proračuna izdvojeno 3 milijuna kuna. Dodatnih tri milijuna kuna za poticanje razvoja poduzetništva i gospodarstva bit će izdvojeno iz sredstava Fonda za obnovu i razvoj Grada Vukovara. Prema pravilniku zainteresirani će moći iz ovoga fonda po jednoj mjeri minimalno povući 5.000 kuna, a maksimalno 300.000 kuna. - Do ovih mjera došli smo kroz razgovore sa samim poduzetnicima i gospodarstvenicima. Posebno nam je drago čuti što nam i oni sami kažu kako je u Vukovaru stvorena najpovoljnija poduzetnička klima za ulaganje u cijeloj Hrvatskoj. Rezultat toga je i niz novootvorenih tvrtki ali i direktno zapošljavanje 130 osoba, rekao je Penava. Dodao je i kako je Grad Vukovar mobilizirao i angažirao sve svoje resurse s kojima raspolaže kao i da gospodarstvenicima i poduzetnicima ostaje na raspolaganju i nakon što pokrenu svoje djelatnosti. Istakao je i kako je bitno svako radno mjesto ali i da su u fokusu gradske uprave prije svega proizvodne djelatnosti. Cilj svih ovih mjera je povećanje broja gospodarskih subjekata, povećanje njihove konkurentnosti na tržištu kao i povećanje broja zaposlenih. Nastoji se olakšati poslovanje postojećim gospodarskim subjektima u gradu ali i atraktivnim mjerama privući nove gospodarstvenike da ulažu na području Vukovara. Da su mjere već prepoznate govori i podatak da je u svega 20 dana zaprimljen 61 zahtjev za ukupno 1,4 milijuna kuna. - Sve to što činimo rezultiralo je i da prvi put od 2008. godine, od kako je otvorena Gospodarska zona Vukovar, u njoj se noću mogu vidjeti svjetla u proizvodnim objektima koji rade.  To sada više nije „zona sumraka“ nego postaje „zona svjetla“, rekao je Penava. Na novinarski upit dokle se došlo s ulaganje talijanske Grupe Florian, koja u Vukovaru planira otvoriti pogone za obradu drveta i zaposliti 500-ak radnika, Penava je rekao kako su gradske vlasti učinile i više od maksimalnoga ali i da država to ne prati. - Grad je napravio ogromne pomake ali država to ne prati. Nerazumljiva mi je inertnost na koju nailazimo. Mislim ako se nešto ubrzo ne promjeni da ćemo naići na probleme u odnosima Grada Vukovara i Vlade RH. S jedne strane mi sve učinimo da bi s druge strane naišli na inertnost, razne lobije i slične stvari, Tako to ne ide. Imamo puno priče, a kada dođemo do realizacije onda nailazimo na zastoje, zaključio je Penava. >> Obnovljena nekadašnja Mjesna zajednica na Trpinjskoj cesti odakle je obranom rukovodio Blago Zadro >> 'Mislim da smo ostvarili san mnogih da se alka trči u Vukovaru. Ovime ispisujemo povijest' 