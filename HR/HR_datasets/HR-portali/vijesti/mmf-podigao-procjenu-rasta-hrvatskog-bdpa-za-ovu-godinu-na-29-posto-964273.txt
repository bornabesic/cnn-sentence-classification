Foto: FAH MEĐUNARODNI monetarni fond (MMF) danas je objavio proljetne ekonomske procjene prema kojima bi hrvatski bruto domaći proizvod (BDP) u ovoj godini trebao porasti 2,9 posto, čime je revidirao naviše svoju jesensku procjenu o rastu od 2,1 posto.  U 2018. godini ta međunarodna financijska institucija očekuje blago usporavanje gospodarskih aktivnosti, odnosno rast BDP-a od 2,6 posto.  U odnosu na jesenske procjene, MMF je podigao očekivanja inflacije u Hrvatskoj u ovoj godini s 0,8 na 1,1 posto, kao i viška u bilanci plaćanja s 2,2 na 2,8 posto BDP-a.  Za stopu nezaposlenosti u 2017. u MMF-u očekuju da će pasti na 13,9 posto, odnosno dva postotna boda niže od jesenske prognoze, objavljene u listopadu lani.  U 2018. MMF očekuje daljnje spuštanje stope nezaposlenosti u Hrvatskoj na 13,5 posto, dok bi se stopa inflacije trebala zadržati na 1,1 posto, a višak u bilanci plaćanja smanjiti na 1,8 posto BDP-a. Konsenzus oko prognoza rasta  Procjene MMF-a ne odstupaju značajnije od očekivanja drugih stranih i domaćih institucija.  Tako Europska komisija u ovoj godini očekuje rast hrvatskog gospodarstva za 3,1 posto, dok je vlada proračun za 2017. temeljila na procjeni rasta BDP-a od 3,2 posto.  Najveći rast hrvatskog gospodarstva, za 3,5 posto, očekuje Addiko banka, a s procjenom rasta od 3,3 posto slijede Raiffeisenbank Austria i Ekonomski institut Zagreb.  Analitičari Intese Sanpaolo, vlasnice PBZ-a, u ovoj godini očekuju, pak, rast hrvatskog BDP-a za 3,2 posto.  Osam domaćih makroekonomista, koji su sudjelovali u anketi Hine prije tri mjeseca, procjenjivali su u prosjeku da bi rast BDP-a u 2017. mogao iznositi 3,1 posto. Njihove procjene rasta kretale su se u rasponu od 2,7 do 3,5 posto.  U prošloj je godini hrvatsko gospodarstvo poraslo 2,9 posto, što je bio njegov najveći skok od 2007. godine. Globalni rast Globalna gospodarska aktivnost, pak, u ovoj godini trebala bi, prema najnovijim procjenama MMF-a, porasti za 3,5 posto, nakon lanjskog rasta za 3,1 posto, zahvaljujući dugo očekivanom cikličkom oporavku investicija, proizvodnje i trgovine. U 2018. MMF očekuje dodatno blago ubrzanje gospodarskih aktivnosti u svijetu, na 3,6 posto.  Za cijelu Europu MMF očekuje ove godine stopu rasta gospodarskih aktivnosti od 2 posto.  Najviše stope rasta pritom će, prema procjeni MMF-a, ostvariti Poljska, za 4,2 posto, Malta, za 4,1 posto, Luksembourg, za 3,7 posto, i Irska, za 3,5 posto.  Hrvatska bi trebala ostvariti stopu rasta kao Mađarska i Bugarska, zatim Češka (2,8 posto) i Srbija (3 posto).