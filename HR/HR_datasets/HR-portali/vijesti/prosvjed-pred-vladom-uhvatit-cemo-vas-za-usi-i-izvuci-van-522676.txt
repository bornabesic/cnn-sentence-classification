Na Markovu trgu u utorak ujutro nastavio se prosvjed zajednice malih ljudi započet u ponedjeljak na praznik rada. Prosvjednici, kojih se okupilo tek oko stotinjak, najprije su ispred crkve Svetog Marka zapalili svijeće i minutom šutnje odali počast poginulim hrvatskim braniteljima. Potom su zatražili hitni moratorij Ovršnog zakona, sprječavanje ilegalnih deložacija, ali i provođenje posebne, neovisne pravosudne inspekcije koja će utvrditi da se provodi kriminal. - Uhvatit ćemo vas za uši i izvući van, a od ovih velebnih građevina napraviti hotele od 7 zvjezdica za Japance - poručili su prosvjednici vladajućima, ograđeni ogradom između zgrade Vlade i Sabora i okruženi interventnim policajcima.  Istaknuli su kako imaju strpljenja tri dana. - Ne možemo biti taoci jednog čovjeka, ovo preslagivanje u Saboru nema nikakvog smisla. Imamo strpljenja koliko i Todorić, točno tri dana - poručili su prosvjednici.  Iskritizirali su poreznu reformu Andreja Plenkovića i ministra financija Zdravka Marića.  - Kakvu poreznu reformu si napravio Plenkoviću? Te reforme su korak unatrag, iskamčio su još dvije milijarde kuna od naroda - rekli su.  - Dole ovršni zakon, dole pljačka preko ovršnog zakona, dolje Plenković koji to sve štiti, to su ti naši vođe domoljubi, malo su anemični ali nas vode - vikali su prosvjednici. Megafonom su se obratili i predsjedniku Sabora Boži Petrovu i premijeru Andreju Plenkoviću.  - Ako si tu, predsjedniče Sabora, javi se. Ako se mogao u tri dana donijeti zakon za Todorića, može se donijeti i zakon da se nama isplate naše plaće. Andrej izađi, dat ćemo ti čokoladicu - uzvikivali su.  Poručili su da im je dosta pljačke. - Ovako više ne ide. Od 1.1. 2018. svi postajemo robovi koji ćemo Gazdi morati plaćati njegove troškove. Nekada su feudalci imali kmetove koji su radili na njihovoj imovini, a ovi ovdje u ovoj zgradi koji ne žele izaći, oni nisu feudalci, nego malo sofisticiraniji lopovi jer ne rade sa svojom imovinom, nego našom imovinom i našom lovom - istaknuli su. Jedna od građanki došla je izraziti nezadovoljstvo situacijom u zemlji, ali je iskritizirala i narod koji nije izašao i podržao prosvjed.  - Ovdje sam da pokažem nezadovoljstvo sa situacijom u ovoj državi, s vladajućima koji nas već 26 godina pljačkaju. Opljačkali su nas, otrovali hranom koju jedemo i sad bi još trebali plaćati Todorićeve dugove, najavljuju nam nove zakone, uništili su nas s Ovršim zakonom. Pa tko može normalno živjeti u ovoj državi? Imam sina, uopće ne znam što ću s njim. Žalosno je što je premalo ljudi. Svi kukaju i žale se,  a kad treba doći onda se doma uz kavu žale na Vladu. Ne razumijem zašto smo mi takav narod. A jučer su znali juriti na kineski grah od ljudi koji su ih uništili i ponižavali se. Što bi trebala uzeti kofere i otići van? Ne, neću. Ostat ću tu i boriti se. Političari se ponašaju kao da je ova država njihova privatna prćija. E pa nije. Oni su samo naši radnici i mi ih plaćamo - poručila je.  