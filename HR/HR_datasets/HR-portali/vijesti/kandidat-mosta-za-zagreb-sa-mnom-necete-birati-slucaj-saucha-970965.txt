KANDIDAT Mosta za zagrebačkog gradonačelnika Marko Sladoljev predstavio je u četvrtak svoju listu za zagrebačku Gradsku skupštinu.  Sladoljev se novinarima obratio na Trgu Dražena Petrovića, kazavši kako je to kultno mjesto jer su tu dvorana košarkaškog kluba Cibone i toranj koncerna Agrokor, a trenutno oboje "miriši na propast". Cibona je uništeni klub pred gašenjem, a Agrokor, poduzeće sa 40.000 zaposlenih, pred stečajem, rekao je.  Postavio je pitanje tko je odgovoran za uništenje Agrokora, NK Zagreba i Cibone te ustvrdio - Most sigurno nije. "Političke elite koje su do sada vladale Hrvatskom i Zagrebom i dalje misle uništavati kultne klubove i mjesta, no mi im to nećemo dopustiti", poručio je Sladoljev. Bez kalkulacija i čistog obraza  Pozvao je građane da biraju kandidate Mosta, jer se oni neće "preslagivati", kao neke političke opcije koje to već najavljuju. Nećete birati "slučaj Saucha" već ljude koji imaju čist obraz i zastupat će interese građana, istaknuo je Sladoljev.  Jedan od kandidata Nedjeljko Marković poručio je da Most nudi Zagrepčanima cjelovitu promjenu u onom što mu nedostaje - sigurnost, stabilnost i visoku kvalitetu života, kako bi se mogli uspoređivati s najrazvijenijim gradovima u svijetu i Europi.  Zauzeo se za novi model upravljanja gradskim ustanovama i službama. Više se neće moći djelovati i poslovati netransparentno, sporo i neučinkovito jer će Most sa svojim stručnjacima donijeti svježinu, obećao je.  Bivši ministar Slaven Dobrović ustvrdio je da kandidati Mosta iza sebe imaju karijere, a ušli su u politiku kako bi donijeli nešto dobro.