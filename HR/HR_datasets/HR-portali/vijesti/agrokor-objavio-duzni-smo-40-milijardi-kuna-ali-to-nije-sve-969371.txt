Foto: Hina  AGROKOR je irskoj burzi dostavio podatke o zaduženosti.  Zaduženost, kako navode u priopćenju iznosi nešto više od 40 milijardi kuna, ali samo za dio tvrtki i to na datum 31. ožujka. Dugovanje po dospjelim kamatama, ostalim zajmovima, rezervacijama, odgođenoj poreznoj obvezi i ostalo ne prikazuju dugovanje cjelokupne Proširene Grupe, nego samo dugovanje najvećih 19 društava: Agrokor d.d., Konzum d.d., Velpro centar d.o.o., Konzum d.o.o. Sarajevo, Tisak d.d., Jamnica d.d., Agrokor trgovina d.o.o., Belje d.d., Dijamant a.d., Pik Vrbovec – mesna industrija d.d., Frikom d.o.o., Zvijezda d.d., Roto Dinamic d.o.o., Ledo d.d., Vupik d.d., Pik-Vinkovci d.d., Velpro BH d.o.o., Sarajevski Kiseljak d.d., Ledo d.o.o. Čitluk.  "Gore navedeni financijski podaci nisu revidirani, izvedeni su iz internih izvještaja upravljačkog računovodstva i podliježu financijskim postupcima Proširene Grupe u pogledu zatvaranja izvještajnog razdoblja na kraju financijskog razdoblja, a isto tako podliježu reviziji u postupku izvanredne uprave u skladu s pravnim okvirom te ni na koji način ne predstavljaju priznanje ili prihvaćanje bilo kakvih zahtjeva u postupku prijave tražbina.", kažu iz Agrokora.  Najveći neosigurani bankovni zajmodavac bila je Sberbank  "Zaključno s 31. ožujkom 2017. godine, Proširena Grupa imala je 13,833 milijardi kuna neosiguranih i nenaplaćenih bankovnih zajmova. Zaključno s 31. ožujkom 2017. godine, najveći neosigurani bankovni zajmodavac bila je Sberbank sa 8,169 milijardi kuna. Zaključno sa 31. ožujkom 2017.godine, Proširena Grupa imala je 7,341 milijarda kuna nenaplaćenih obveznica, od kojih 9.875% predstavljaju obveznice s pravom prvenstva koje dospijevaju 2019. godine (2,232 milijardi kuna), 9.125% obveznice s pravom prvenstva koje dospijevaju 2020. godine (2,417 milijardi kuna), a 8.875% obveznice s pravom prvenstva koje dospijevaju 2020. godine (2,078 milijardi kuna) i Europski komercijalni zapisi ukupnog iznosa od 614 milijuna kuna koji dospijevaju u lipnju i kolovozu 2017.", stoji u objašnjenju koje donosi Agrokor u dokumentu.  Dobavljačima je dužan više od 6 milijardi kuna  "Dug dobavljačima iznosi 6,238 milijardi kuna, Zaključno sa 31. ožujkom 2017. godine, od svih dobavljača navedenih u analitici, naš najveći dobavljač bio je TDR d.o.o. koji čini gotovo 3% naših obaveza prema dobavljačima. Dodatno, iznos od 6,238 milijardi kuna naveden u tablici uključuje gotovo 1,377 milijardi kuna osiguranog duga."  Agrokor poziva sve da se ne pouzdaju u dosadašnja izvješća  Agrokor je u obavijesti burzi napisao i da je 27. travnja 2017. godine objavio, da je Hrvatska Grupa, u uskoj suradnji sa svojim savjetnicima, u preliminarnim provjerama identificirala mogućnost postojanja potencijalnih nepravilnosti u svojim financijskim izvještajima.  "Agrokor d.d., u uskoj suradnji sa svojim savjetnicima, je nadalje identificirao mogućnost postojanja potencijalnih nepravilnosti u svojim konsolidiranom financijskim izvještajima. Ove provjere i dalje su u tijeku. Slijedom toga, Agrokor d.d. poziva  dionike da se ne pouzdaju u njegova postojeća konsolidirana financijska izvješća sve do okončanja provjera u cijelosti, a sukladno rezultatima i razjašnjenja cjelokupne situacije.", poručili su.     "Nema pokretanja bilo kakvih ovršnih radnji ili sudskih postupaka"  Podsjećaju i na Lex Todorić te vjerovnike "upozoravaju na činjenicu da zbog moratorija određenog sukladno Zakonu o izvanrednoj upravi, izrijekom nije dopušteno poduzimanje bilo kakvih ovršnih radnji, pokretanje sudskih postupaka, korištenje pravnih lijekova i poduzimanje drugih sličnih radnji protiv Hrvatske Grupe tijekom trajanja postupka izvanredne uprave. Agrokor Ukupne Obveze 31.03.2017. by Index.hr on Scribd