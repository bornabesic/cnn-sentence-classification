Foto: Helpselena  TROGODIŠNJA Selena Mandić, teško oboljela kći novinara i novinarke podgoričkih Vijesti Brana Mandića i Aide Ramusović, u dva dana ujedinila je Crnu Goru - za samo 48 sati prikupljeno je preko 200 tisuća eura za njezino liječenje u SAD-u.  Maloj Seleni je dijagnosticiran neuroblastom i ona se nalazi u dječjoj bolnici u Cincinnatiju u SAD-u, koja ima specijalni odjel za proučavanje ove teške bolesti.   Obitelj suočena s teškom bolešću pozvala je sve ljude dobre volje da im pomognu.  Prvi su se odazvali kolege novinari svih crnogorskih medija, bez obzira na uređivačku politiku i česta međusobna optuživanja. Oni su se u petak okupili ispred svojih redakcija i slanjem SMS poruka pomogli u prikupljanju novca za liječenje male Selene. Svi elektronski i tiskani mediji, na udarnim mjestima, objavljuju broj SMS-a i žiro računa za pomoć, te informiraju o zdravlju djevojčice.  Nisu samo novinari sudjelovali u prikupljanju ovih sredstava, već i veliki broj građana, nevladinih i drugih organizacija i tvrtki.   I uspjelo se u tome - za samo 48 sati od prvog apela za pomoć prikupljeno je više od 200 tisuća eura, koliko je bilo potrebno za liječenje male Selene.   Akcija se nastavlja, a sva donatorska sredstva iznad potrebnih, ići će u zaseban fond za liječenje djece oboljele od raka.