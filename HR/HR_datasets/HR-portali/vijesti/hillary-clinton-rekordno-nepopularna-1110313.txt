Demokratska predsjednička kandidatkinja Hillary Clinton rekordno je nepopularna u američkoj javnosti, gotovo jednako kao i njezin republikanski protukandidat Donald Trump, po novom ispitivanju javnog mnijenja. Iako i dalje vodi u predizbornim anketama, dobro mišljenje o njoj nema 59 posto registriranih birača, dok dobro mišljenje o Trumpu nema 60 posto birača, po ispitivanju Washington Posta i ABC Newsa. S druge strane, dobro mišljenje o Clinton ima 38 posto ispitanika, a o Trumpu 37 posto. Kad se promatra cjelokupna odrasla američka populacija, dobro mišljenje o Clinton nema 56 posto Amerikanaca, dok je 41 posto s njome i dalje zadovoljno. To je pad od šest postotnih bodova u tri tjedna i njezin najgori rezultat u 25 godina koliko je aktivna u javnom životu. Slaba utjeha može joj biti da Donald Trump stoji još gore. Trump je već dugo najomraženiji predsjednički kandidat: 63 posto Amerikanaca o njemu nema dobro mišljenje, a 35 posto ima. No u lipnju je stajao i gore (70 prema 29 posto). Clinton i Trump najnepopularniji su predsjednički kandidati u američkoj povijesti: prije njih tu je 'čast' imao George H. W. Bush o kojem 1992. dobro mišljenje nije imalo 53 posto Amerikanaca. Nakon demokratske konvencije, dobro mišljenje o Clinton nakratko je imalo 48 posto birača, no popularnost joj je pala zbog skandala oko korištenja e-mailova dok je bila državna tajnica i veza sa Zakladom Clinton, koju Trump redovito optužuje za korupciju. Treba ju zabrinjavati to što gubi popularnost u skupinama koje su je jako podržavale: među ženama, među kojima joj je popularnost pala s 54 na 45 posto, i među Hispanoamerikancima, među kojima joj je popularnost pala sa 71 na 55 posto. U predizbornim anketama Clinton ipak i dalje vodi ispred Trumpa i to s pet postotnih bodova. Za nju namjerava glasovati 42 posto birača, a za Trumpa njih 37 posto, po ispitivanju tvrtke Real Clear Politics. >>I Trump ima Crnoju: Novi šef kampanje prijavljen na pustoj adresi 