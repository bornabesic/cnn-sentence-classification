Osuđeni ratni zločinac Momčilo Krajišnik danas je u društvu predsjednika Republike Srpske Milorada Dodika u Banjoj Luci otkrio spomen-ploču posvećenu Nikoli Koljeviću, ratnom potpredsjedniku RS-a. Krajišnik i Dodik tu su prigodu iskoristili za još jedno veličanje ratnih pothvata koji su doveli do uspostave današnje RS. "Najbolja obrana RS je čuvanje od zaborava ljudi koji su je stvarali", kazao je ovom prigodom Dodik izričući hvalospjeve čovjeku kojega je samoubojstvo  1997. spasilo od podizanja optužnice za ratne zločine. Koljević je na izborima 1990. izabran za člana Predsjedništva tadašnje SR BiH zajedno s Biljanom Plavšić a 1992. njih dvoje postaju potpredsjednicima RS kao najbliži suradnici Radovana Karadžića. Plavšić i Kradžić su zbog svoje ratne uloge osuđeni na dugogodišnje zatvorske kazne zbog odgovornosti za ratne zločine. Krajišnik koji je u ratnom razdoblju bio na čelu parlamenta bosanskih Srba osuđen je pred Haškim sudom (ICTY) na 20 godina zatvora a na slobodu je pušten 2013. Od tada je na čelu organizacije pod imenom "Asocijacija stavaralaca RS" i redovit je gost u medijima u RS. Otkrivajući spomen-ploču Koljeviću kazao je kako je to bio "vizionar" koji je cijelo svoje biće unio u nastanak RS. Koljević, predratni profesor književnosti na Filozofskom fakultetu u Sarajevu, teško se ozljedio pucajući si u glavu iz pištolja u uredu na Palama a umro je nakon toga u bolnici u Beogradu.  >> Dodik ne odustaje: Republika Srpska je država, 9. siječnja slavimo! 