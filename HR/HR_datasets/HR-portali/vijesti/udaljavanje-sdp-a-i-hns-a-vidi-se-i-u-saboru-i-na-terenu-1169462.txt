Udaljavanje SDP-a i HNS-a traje već neko vrijeme, a zadnjih se dana dodatno intenziviralo, što se moglo vidjeti u njihovim postupcima u Saboru, nekim potezima koje su stranke vukle na lokalnoj razini, ali i neslužbenim izjavama nekih visokorangiranih HNS-ovaca da u slučaju novih izbora ne mogu sa SDP-om dok im stranku vodi Davor Bernardić. Ponoviti inicijative Uostalom, nije slučajnost da jedino HNS od starih partnera SDP-a nije potpisao Deklaraciju o dobrom društvu, a zanimljivo je i da SDP idući tjedan planira potpisivanje sporazuma o strateškoj suradnji s HSS-om, a potom i HSU, dok HNS i dalje prijeti da će na nove izbore s IDS-om. U HNS-u zamjeraju SDP-u što su im odbili dati potpise za njihovu inicijativu za opoziv Vlade, a SDP-ovce je razljutilo što su HNS-ovci dali potpise za opoziv šefa Sabora Bože Petrova. – Ako smo opozicija, onda bismo se trebali i ponašati kao opozicija – kaže predsjednik HNS-a Ivan Vrdoljak čija će stranka, kako kaže, istu inicijativu za rušenje Vlade pokrenuti i kada počne nova sjednica Sabora, a vjerojatno će, dodaje, pokrenuti i inicijativu za raspuštanje Sabora. – Očekujem da će svi SDP-ovci potpisati za opoziv Vlade, kao što očekujem i da svi mostovci neće potpisati za isto jer ih jedan dio ne želi na nove izbore i ne želi preuzeti odgovornost za zemlju, već sjediti u opoziciji – kaže Vrdoljak. S druge strane, SDP-ovcima smeta što je HNS dao potpise HDZ-u za rušenje Bože Petrova s mjesta šefa Sabora. Taj potez, kaže naš izvor iz SDP-a, nikome nije pomogao, a itekako je odmogao Anki Mrak Taritaš kao zajedničkoj kandidatkinji za gradonačelnicu Zagreba. – Što se tiče njihove inicijative za opoziv Vlade, pitanje je koji je uopće njen smisao. Pa na izglasavanju potpore novim ministrima vidjet će se ima li premijer Andrej Plenković većinu ili nema – kaže naš izvor iz SDP-a. Osim različite kombinatorike u Saboru, SDP-ovci i HNS-ovci su se razišli i na terenu. Nakon što je SDP odlučio podržati upravo Mrak Taritaš u Zagrebu, očekivali su da će HNS isto učiniti i u Dubrovniku, ali i Rijeci. Međutim, HNS je u oba grada istaknuo svoje kandidate za gradonačelnike, dok je pak SDP odlučio ići sa svojim kandidatom u Međimurskoj županiji s Mladenom Novakom koji je izravna konkurencija HNS-ovu Matiji Posavcu. Iskoristili priliku U Primorsko-goranskoj županiji došlo je pak do razvrgavanja koalicije između SDP-a i HNS-a u zadnji čas, a u HNS-u kažu da je to na svoju ruku učinio potpredsjednik SDP-a Zlatko Komadina. Distanciranje HNS-a od SDP-a nije od jučer. Počelo je kad je Zoran Milanović objavio da se povlači s mjesta šefa SDP-a, što je rezultiralo i potresom unutar stranke koja se još nije konsolidirala. I tu činjenicu HNS želi dobro iskoristiti, učvrstiti svoju poziciju na centru u nadi da će uspjeti pridobiti i dio biračkog tijela razočaranog SDP-om. Hrvatska narodna stanka planirala je pokrenuti interpelaciju Vlade RH kako bi, objasnili su, jasno vidjeli ima li premijer Plenković većinu u Saboru. Vrdoljak je inicijativu planirao pokrenuti nakon što je Božo Petrov odstupio s dužnosti šefa Sabora, međutim to se nije dogodilo jer se nije skupilo potreban 31 potpis. Potpisali su HNS-ovci, IDS-ovci i HSU, a SDP-ovci su odbili. U SDP-u su zamjerili HNS-u što su dali potpise za HDZ-ovu inicijativu rušenja predsjednika Sabora Bože Petrova. Kažu da im takav potez nije donio nikakvu korist, ali jest otežao zajedničkoj kandidatkinji za gradonačelnicu Zagreba Anki Mrak Taritaš. U HNS-u su objašnjavali da ne postoji nikakav dogovor između HNS-a i HDZ-a, već da ruše Petrova zbog niza propusta i iznevjerenih obećanja.       