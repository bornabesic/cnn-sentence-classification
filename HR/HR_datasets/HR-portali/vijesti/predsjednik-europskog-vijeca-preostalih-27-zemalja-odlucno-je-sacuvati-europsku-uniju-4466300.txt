Predsjednik Europskog vijeća Donald Tusk izrazio je u u petak žaljenje zbog odluke britanskih birača o napuštanju Europske unije te odlučnost preostalih 27 zemalja da sačuvaju jedinstvo EU-a. "Nije tajna da smo željeli drukčiji ishod jučerašnjeg referenduma. Potpuno sam svjestan koliko je ovo ozbiljan, čak dramatičan politički trenutak i nema načina da bi se moglo predvidjeti sve političke posljedice ovoga događaja, posebice za Veliku Britaniju. Ovo je povijesni trenutak, ali ne i trenutak za histerične reakcije", izjavio je predsjednik Europskog vijeća Donald Tusk. Tusk dodaje da je protekla dva dana razgovarao s čelnicima svih zemalja članica i europskih institucija o mogućnosti Brexita. "Danas, u ime 27 čelnika mogu reći da smo odlučni sačuvati jedinstvo 27 zemalja članica. Za sve nas Unija je okvir za našu zajedničku budućnost", kaže Tusk. On ističe da neće biti "pravnog vakuuma" i da će se slijediti europski zakoni u Velikoj Britaniji i u odnosima s njom sve dok je ona formalno članica. "Pod time mislim na pravo i na obveze", ističe Tusk. Tusk kaže da je predložio čelnicima 27 zemalja članica da se okupe na neformalnom sastanku na marginama sastanka Europskog vijeća, koji će se održati 28. i 29. lipnja u Bruxellesu. "Predložit ću čelnicima da započnemo širu raspravu o budućnosti EU-a", rekao je Tusk.