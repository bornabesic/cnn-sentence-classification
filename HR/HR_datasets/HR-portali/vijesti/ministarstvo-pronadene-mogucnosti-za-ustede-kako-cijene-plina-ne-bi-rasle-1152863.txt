Zahvaljujući Vladinoj odluci građani od 1. travnja neće osjetiti nikakvu promjenu u cijeni plina, priopćilo je danas Ministarstvo zaštite okoliša i energetike, iz kojeg ističu da su u razgovorima sa svim dionicima na tržištu plina pronađene mogućnosti za uštedu, primjerice u smanjenju udjela koju u cijeni imaju tranzitni i transportni, kao i troškovi skladištenja i sl. Vlada je donijela je Odluku o cijeni plina po kojoj je opskrbljivač na veleprodajnom tržištu plina dužan prodavati plin opskrbljivačima u javnoj usluzi opskrbe plinom za kupce iz kategorije "kućanstvo" te cijena plina za kućanstva od 1. travnja ostaje ista. Rezultat je to, kako ističu iz Ministarstva zaštite okoliša i energetike, intenzivnog rada Vlade i Ministarstva "koji su uložili maksimalni napor kako bi omogućili da promjene na tržištu vezane uz cijenu plina ne osjete građani".  "Građani su nam na prvom mjestu i to smo pokazali i ovom odlukom kojom smo osigurali da cijena plina ostane ista. Razgovarali smo sa svim dionicima u sustavu, prošli kroz sve stavke u strukturi cijene plina i uspjeli osigurati optimalan model", poručuje u priopćenju ministar zaštite okoliša i energetike Slaven Dobrović. Iz Ministarstva navode i kako su pronašli mogućnosti za uštede kroz, primjerice, smanjivanje udjela u cijeni koje imaju tranzitni i transportni troškovi, troškovi skladištenja te racionalizaciju poslovanja državnih tvrtki". Odlukom Vlade određena je cijena plina u iznosu od 0,1809 kuna po kilovatsatu (kn/kWh). To je cijena po kojoj je opskrbljivač na veleprodajnom tržištu plina (Hrvatska elektroprivreda) dužan prodavati plin opskrbljivačima u javnoj usluzi opskrbe plinom za kupce iz kategorije kućanstvo i određena je za razdoblje od 1. travnja 2017. do 31. ožujka 2018. godine. U cijenu plina uključen je trošak naknade za korištenje transportnog sustava i trošak naknade za prekoračenje ugovornog kapaciteta sukladno odredbama Mrežnih pravila transportnog sustava, trošak naknade za korištenje sustava plina i korištenje ostalih usluga sukladno odredbama Pravila korištenja sustava skladišta plina. Također su uračunati i troškovi naknade za organiziranje tržišta plina kao i svi troškovi temeljem obračuna propisanih odredbama Pravila o organizaciji tržišta plina. "Zahvaljujući ovomu, građani od 1. travnja neće osjetiti nikakvu promjenu u cijeni plina", zaključuje se u priopćenju Ministarstva. Vlada je današnju odluku donijela na temelju izmjena Zakona o tržištu plina, koje je Sabor donio sredinom veljače, a koje reguliraju daljnju liberalizaciju tržišta plina.  Izmjenama je uz ostalo utvrđeno da će Vlada, na prijedlog resornog Ministarstva, odrediti cijenu plina po kojoj je opskrbljivač na veleprodajnom tržištu dužan prodavati plin opskrbljivačima u javnoj usluzi za opskrbu kupaca iz kategorije kućanstvo.  No, opskrbljivači plin za potrebe kućanstava ne moraju kupovati od opskrbljivača na veleprodajnom tržištu (odnosno HEP-a), već takav ugovor mogu sklopiti "ako to smatraju oportunim i svrsishodnim", ili plin mogu kupovati na tržištu, ako im se to više isplati. Krajnja cijena plina za kućanstva utvrđuje se odlukom Hrvatske energetske regulatorne agencije (Hera) na temelju Metodologije utvrđivanja iznosa tarifnih stavki za javnu uslugu opskrbe plinom i zajamčenu opskrbu. Sredinom prosinca prošle godine Hera je donijela Odluku o iznosu tarifnih stavki za javnu uslugu opskrbe plinom za razdoblje od 1. siječnja do 31. ožujka 2017. godine i tom odlukom utvrdila cijene za sve opskrbljivače plinom u obvezi javne usluge. Kako te cijene vrijede do kraja ožujka te nakon današnje odluke Vlade, opskrbljivačima za cijene po kojima će plin od početka travnja prodavati kućanstvima trebaju tražiti odobrenje Here, koja će donijeti nove tarifne stavke odnosno utvrditi cijenu za svakog opskrbljivača. >> Hrvatska mirno promatra kako ostaje bez plina 