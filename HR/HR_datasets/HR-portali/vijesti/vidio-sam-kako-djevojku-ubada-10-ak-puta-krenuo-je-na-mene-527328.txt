Vidio sam kako kraj bara ubada jednu djevojku 10-tak puta. Vikala je 'Pomozi, pomozi!', pokušao sam uzeti stolac da je obranim, ali bio je pričvrsćen za pod. Krenuo je na mene, prevrnuo sam stol i pobjegao kao da me vragovi gone. Da sam se poskliznuo sad bi bio mrtav, kazao je svjedok Gerard za BBC1. Podsjetimo, napadači su se u subotu navečer zaletjeli velikom brzinom kombijem među pješake na London Bridgeu i nakon toga noževima napadali prolaznike na ulicama i posjetitelje obližnjih barova u Borough Marketu usmrtivši šestero ljudi i ozlijedivši najmanje 48. Britanske vlasti pozvale su stanovnike Londona na Twitteru da "bježe, sakriju se i jave" ukoliko budu žrtve nasilja, a policija je cijelu večer od mjesta zločina odvraćala stanovnike i posjetitelje. - Došli smo na most, bio je zastoj, mislio sam da je prometna nesreća, vidio sam jednu osobu na pločniku. Polako smo krenuli naprijed, a onda je promet stao. Čuli smo sirene, vidio sam tijela na pločniku. Nabrojao sam ih 8. U autobusu su bili turisti iz cijelog svijeta, žene, djeca. Uskoro je došla policija, čuli su se pucnjevi. Policajac je lupao po vratima busa i vikao bježite, bježite... - prepričao je zatečeni vozač turističkog busa. - Izgledalo je kao da cilja na skupinu osoba. Sledio sam se i nisam znao što učiniti - kazao je Mark Roberts (53) za Reuters. Vidio je na tlu najmanje šest osoba nakon što je kombi prešao preko pločnika. "Bilo je stravično", kazao je. Vozač taksija kazao je za BBC da su trojica muškaraca izašla iz kombija s dugim noževima "i nasumično ubadala ljude duž Borough High ulice." Svjedoci su opisali kako su ljudi trčali u barove u potrazi za utočištem. - Ljudi su počeli trčati i vrištati i kombi se zabio u ogradu iza. Mi smo išli prema Borough Marketu i svi su ušli unutra (u bar). svi su u baru počeli gurati ljude s izlaza - kazao je 32-godišnji Brian za Reuters. Drugi svjedok čija je majica bila krvava opisao je scenu panike u baru. "Aktivirali su alarm. Rijeka ljudi krenula je prema izlazima za nuždu. I potom su ljudi počeli vrištat i vraćati se", kazao je 31-godišnji muškarac. Britanske specijalne postrojbe po tajnim lokacijama u Londonu imaju raspoređene timove. Stalno su u pripravnosti i obučeni su za upravo ovakve scenarije. Londonski specijalci na mjesto napada stigli su pet minuta nakon što je on počeo, a tri minute poslije ubili su i prvog napadača. Uskoro su ubili i ostalu dvojicu napadača.