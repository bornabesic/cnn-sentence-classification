Foto: 123rf MAKEDONIJA traži povlačenje savjetnika iz veleposlanstva Srbije u Skoplju Gorana Živaljevića, koji se u noći kad su prije mjesec dana prosvjednici upali u Sobranje nalazio u makedonskom parlamentu, objavila je u petak Radio-televizija Srbije (RTS) prenoseći skopske medije.  Za sada nije poznato više detalja, a makedonski mediji, pozivajući se na svoja saznanja, tvrde da je službeno Skoplje zatražilo povlačenje Živaljevića, navodi RTS.  Ovoj vijesti iz Skoplja prethodio je sastanak u makedonskom Ministarstvu vanjskih poslova na koji je danas veleposlanica Srbije Dušanka Divjak Tomić pozvana kako bi objasnila nazočnost savjetnika u veleposlanstvu i pripadnika Sigurnosne obavještajne agencije (BIA) Gorana Živaljevića u Sobranju u trenutku upada demonstranata u parlament 27. travnja.  Veleposlanica Divjak Tomić je nakon sastanka izbjegla odgovoriti na pitanja novinara uz samo jedan komentar: "Sve je rečeno".  Srbijanski šef diplomacije Ivica Dačić utvrdio je u četvrtak da pripadnik Sigurnosne obavještajne agencije (BIA) i savjetnik veleposlanstva Srbije u Skoplju Goran Živaljević nije svojom nazočnošću u Sobranju tijekom incidenata s demonstranima prekršio diplomatske protokole.  On je ocijenio da je Živaljević samo obavljao svoj posao, izvještavajući o situaciji u Makedoniji.  "On nije sudjelovao u kaznenom djelu, samo je izvještavao o situaciji u Makedoniji, jer Srbija mora znati kako se ta situacija može odraziti na nacionalne i državne interese", istaknuo je Dačić, dodavši da u Sobranju u noći kada su u njega upali demonstranti nije bilo građana Srbije.  Živaljević je ranije potvrdio da je spomenutog dana bio u Sobranju, ali zbog posla koji obavlja, odnosno da je promatrao sudjeluju li možda u nasilju srpski državljani, navijači ili ekstremisti.  Na upit očekuje li pogoršanje odnosa s Makedonijom, Dačić je odgovorio da mandatar za sastav nove makedonske vlade Zoran Zaev drži kako resorne službe to trebaju riješiti između sebe.