Zastupajući čvrsto lijeve stavove u pretkampanji za nasljednika Zorana Milanovića, Karolina Leaković uspjela je privući pažnju kolega u SDP-u, koji je nazivaju najugodnijim iznenađenjem unutarstranačkih izbora. Kažu da ste jedina prava ljevičarka u utrci za predsjednika SDP-a. Laska li vam to? Kandidaturom sam željela ponuditi viziju ostvarenja lijeve politike u SDP-u. I moram reći, ne da mi laska, nego to osjećam kao veliku odgovornost. Poticaji da SDP ide ulijevo, osobito na planu ekonomske politike, ne dolaze samo iz stranke i želim da SDP postane mjesto na kojem se mogu okupiti svi koji smatraju da Hrvatska nije “zacementirana” kao desna i konzervativna država i da naše društvo treba itekakvu promjenu. Koliko takve teme mogu koristiti SDP-u u trenutku kada se HDZ pod Plenkovićevim vodstvom snažno pomiče prema centru? Dosad nisam vidjela da je Plenkovićev dolazak pozicionirao HDZ više prema centru ni da je desnica u HDZ-u time poražena, jedan čovjek ne može promijeniti karakter stranke i njezine politike. Osim toga, desni elementi u društvu ne djeluju samo putem HDZ-a, nego i putem organizacija civilnog društva i Katoličke crkve. SDP-ova politika i izbor predsjednika ne trebaju se svesti na uspoređivanje s time kakav bi HDZ mogao postati. Ne bojite se da je dobar dio prostora na ljevici već okupirao Živi zid? Živi zid promatram kao politički fenomen, stranku koja je i dobila saborske mandate adresiravši biračko tijelo koje mi nismo uspjeli, a trebali smo. Voljela bih da naše stranke u budućnosti surađuju, a uvjerena sam da SDP-u skretanje ulijevo ne može donijeti ništa loše. Zbog parole “svi u centar” i pokušaja dodvoravanja biračkom tijelu koje nikada neće biti SDP-ovo napustili su nas dugogodišnji birači, a nisu stvoreni novi. Mi moramo odgovoriti kako SDP učiniti strankom koja odgovara na pitanja onih 46 posto ljudi koji nisu uopće izišli na izbore 11. rujna. Kao saborska zastupnica dizali ste ruku za neke zakone koji se baš i ne mogu nazvati lijevima? Naravno da mi se, kao i mojim protukandidatima, može reći da sam nedovoljno glasno izražavala svoje političke stavove, no ja nisam bila u prvom ešalonu zastupnika. U Saboru sam kao zamjena u dva mandata provela ukupno nešto više od tri godine, a nikad, recimo, nisam istupala uime Kluba zastupnika. Na neki sam se način već ispričala što sam kao zastupnica, po principu stranačke stege, 2014. glasala za Zakon o radu za koji sam smatrala da nije socijaldemokratski. Jesam li mogla drugačije – mislim da nisam imala toliko snažnu političku poziciju. Svatko u politici ima stvari kojima se ponosi, ali i onih koje mora propitati i na koje se mora kritički osvrnuti. Ja ih sigurno imam i od toga ne bježim. Koga biste od protukandidata podržali ako ne prođete u drugi krug izbora za predsjednika stranke? Da smatram da bilo tko od kandidiranih može ponuditi progresivniju, ljeviju politiku za SDP i društvo u odnosu na mene, ne bih se ni kandidirala. Na terenu je vidljivo da ljudi više ne žele glasovati po liniji podjele koja je postojala prije sedam mjeseci. Ne uđem li u drugi krug, neću davati bjanko podršku tek tako. Zanima me kako će kandidati koji uđu u drugi krug artikulirati barem dio onoga za što se osobno zauzimam, a trenutačno nisam sigurna da ću uopće bilo koga podržati. 