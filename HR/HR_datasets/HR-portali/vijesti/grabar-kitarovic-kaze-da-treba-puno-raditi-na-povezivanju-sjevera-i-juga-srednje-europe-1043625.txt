Jačanje suradnje zemalja srednje Europe iznimno je bitno jer su se širenjem Europske unije obnavljale veze između istoka i zapada, ali u povezivanju sjevera i juga srednje Europe treba još puno toga učiniti, rekla je u srijedu u Bratislavi hrvatska predsjednica Kolinda Grabar-Kitarović. Grabar-Kitarović je nakon susreta sa slovačkim predsjednikom Andrejem Kiskom na zajedničkoj konferenciji za novinare rekla kako čvrsto zagovara ideju srednjoeuropske suradnje i zahvalila Kisku na potpori o jačanju veza na uspravnici između sjevera i juga srednje Europe, između Baltičkog te Jadranskog i Crnog mora. "Područja na kojima treba jačati povezanost su infrastruktura, prije svega prometna, ali i energetika, u cilju osiguranja neovisnosti i diversifikacije izvora energije, te gospodarski odnosi, digitalizacija i kontakti među ljudima", rekla je hrvatska predsjednica koja boravi u dvodnevnom službenom posjetu Slovačkoj. U tu je svrhu naglasila veliku korist od izgradnje LNG terminala na Krku i konektora prema Mađarskoj i Ukrajini, jer bi upravo to "osiguralo tu neophodnu diversifikaciju izvora energije i energetsku neovisnost koja bi pridonijela i političkoj stabilnosti pa i padu cijena na našim tržištima". "Luka Rijeka ima goleme potencijale i njezino povezivanje s Budimpeštom preko Zagreba, ali i Bečom i Bratislavom i dalje osigurale bi svim državama modul za plasman svojih roba na svjetska tržišta, ali i distribuciju roba iz svijeta na tržište srednje Europe puno brže nego što to nude neke druge rute", kazala je predsjednica. Grabar-Kitarović je istaknula iznimnu bliskost Hrvatske i Slovačke i njihovih naroda koji dijele golemo zajedničko nasljeđe kroz stoljeća, pri čemu su "hrvatska manjina u Slovačkoj i slovačka u Hrvatskoj daljnji mostovi našeg prijateljstva". Rekla je kako je i Slovačkoj i Hrvatskoj prioritet gospodarska suradnja, koja se može i treba proširiti na svim područjima, uključujući i nastup na trećim tržištima uz povezivanje klastera, navevši pritom kao primjer automobilsku industriju iz Slovačke koja se "može vrlo dobro povezati s hrvatskim tvrtkama koje proizvode autodijelove". Također je ponovila da se Hrvatska snažno zalaže za konsolidaciju EU na prostoru jugoistočne Europe, odnosno euroatlantske integracije svih država kao pretpostavku trajnog mira i napretka tog dijela Europe. Kiska je rekao novinarima da su bilateralni odnosi s Hrvatskom tradicionalno vrlo dobri, istaknuvši kako su obje zemlje suočene sa sličnim izazovima u EU, "jer i zemlje s tako malim brojem stanovnika moraju težiti da se što bolje pozicioniraju u Uniji". "Slovačka i Hrvatska su vrlo bliske zemlje, ne samo zbog članstva u EU i NATO-u, već zato što je Hrvatska oduvijek prijatelj Slovačke, a možemo reći i da je hrvatsko more slovačko more, koje svake godine posjeti 370 tisuća turista iz Slovačke", napomenuo je slovački predsjednik. Gospodarske teme bile su važan dio razgovora, jer je s hrvatskom predsjednicom stigla i velika skupina gospodarstvenika koji će sudjelovati na gospodarskom summitu sa slovačkim kolegama, rekao je Kiska, a razgovaralo se i o migracijama i energetici "Što se proširenja i konsolidacije EU tiče, suglasili su se da zemlje koje teže postati članicama i ispunjavaju potrebne uvjete ne bi trebale nailaziti na dodatne prepreke", kazao je slovački predsjednik. U nastavku posjeta hrvatska predsjednica sastat će se sa slovačkim premijerom Robertom Ficom, imati radni ručak s predsjednikom parlamenta Peterom Pellegrinijem, zajedno s Kiskom sudjelovati na otvaranju slovačko-hrvatskog gospodarskog foruma i sastati se s predstavnicima hrvatske manjine u Slovačkoj. >> Predsjednica u službenom posjetu Slovačkoj 