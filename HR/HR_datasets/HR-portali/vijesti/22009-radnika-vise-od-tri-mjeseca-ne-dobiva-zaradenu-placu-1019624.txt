Vlasnici pet i pol tisuća tvrtki i oko tisuću obrta koji tri i više mjeseci nisu isplatili plaće imaju četiri i pol mjeseca da spase svoje biznise ili će u stečaj. S prvim danom rujna na snagu stupa izmijenjeni Stečajni zakon po kojemu će država otvarati stečaj po službenoj dužnosti nad tvrtkama koje su blokirane dulje od 120 dana. Neisplata plaća jedan je od novih razloga za stečaj. Od primjene 120 dana Porezna je uprava objavila da do sredine kolovoza tri uzastopna mjeseca plaće nije isplatilo oko sedam tisuća poslovnih subjekata koji zapošljavaju 22 tisuće radnika. Najveći među njima je Konstruktor Inženjering iz Splita sa 503 zaposlena, tu su i Imunološki zavod, Motori i dizalice 3. maja iz Rijeke, Adria Čelik... Na popisu koji se redovito ažurira dominiraju tvrtke s jednim do pet zaposlenih, ima i više stotina poduzeća ili obrta koji zapošljavaju do 30 radnika, no nikome se više neće gledati kroz prste ne nađu li načina da odblokiraju račun u roku od 120 dana nakon što počne primjena zakona. Trošak na vlasnike i šefove Prvi rujanski stečajevi po službenoj dužnosti bit će pokrenuti nad 15 tisuća tvrtki bez radnika, a novost je da će trošak stečaja (21 tisuću kuna) država naplatiti od vlasnika blokiranih tvrtki, njihovih direktora ili članova nadzornih odbora. Nakon što u prvih nekoliko mjeseci počiste fikus tvrtke bez zaposlenih, Fina i sudovi će stečaj automatski proširiti i na dugotrajno blokirane tvrtke koje imaju zaposlene radnike. Prema podacima Ministarstva pravosuđa, u tvrtkama s dugogodišnjom blokadom prijavljeno je oko devet tisuća radnika za koje poslodavci ne plaćaju nikakve doprinose. Njima, međutim, prema postojećim propisima teče mirovinski staž i ostvarit će pravo na mirovinu ako su skupili najmanje 15 godina staža, neovisno o uplatama. Ministarstvo pravosuđa tvrdi da će država u stečaj po službenoj dužnosti poslati oko 19 tisuća blokiranih tvrtki koje duguju oko 20 mlrd. kn. Nove zakonske odredbe posložene su tako da se više neće tolerirati održavanje na životu onih koji ne plaćaju obveze. Fina je dobila zakonsku obvezu da prati sve blokade i u roku osam dana pokrene stečaj svake tvrtke blokirane dulje od 120 dana. Tvrtkama koje imaju barem jednu zaposlenu osobu, 120 dana blokade do otvaranja stečaja počinje se brojiti od stupanja novog zakona na snagu 1. rujna 2015. >>Prekršajne prijave protiv 52 liječnika zbog rada 'u fušu' >>Bez obzira na bolje prihode, deficit  će ostati na oko 5 posto BDP-a Duguju nam od 20.000 do 30.000 kuna za tri plaće i devet prijevoza. Kada ih dobijemo, vratit ćemo dugove što smo živjeli na kredit – priča jedan radnik osječke tvrtke OLT d.d., moleći nas za anonimnost. Plaća za lipanj sjela im je nedavno na račun, duguju im još za ožujak, travanj i svibanj. – Za taj smo iznos stavili teret na strojeve – nastavlja. Uspjeli su, nada se, naći zajednički jezik s upravom pa im je obećano da će na vrijeme biti uplaćena i zarada za srpanj. Supruga mu je zaposlena pa su bar od njezine plaće uspijevali nekako preživjeti, no ima kolega koji su posuđivali novac da kupe užinu. – Nisam pomišljao da dam otkaz, iako su neke kolege otišle u druge firme u okolici, ali i u Irsku. Da je teško, teško je. Ne dobivate novac za prijevoz, a trebate se dovesti na posao, primjerice, iz Baranje – navodi. Tvrtka je i prije bila u tegobama, nije ovo prvi put da su bez plaće, no nikad nisu čekali dulje od mjesec i pol. – Snalazimo se kako znamo, najgore je onima s kreditima – zaključuje. Ovo što se sad događa najgori je scenarij. Nema nastavka proizvodnje, a nije održano ni izvještajno ročište zakazano za 21. srpnja. Ne znamo ni kad će nam biti isplaćene plaće, niti hoće li nam doći novi vlasnik i vratiti radnike s burze – kaže Ivica Kevo, jedan od četvero radnika tvrtke Kaštelanski staklenici koji je ostao raditi, ali na ugovor na određeno, na tri mjeseca. Svi ostali, njih 80-ak, završili su na burzi nakon što je tvrtka 21. svibnja završila u stečaju zbog 95 milijuna kuna duga. – Radili smo osam mjeseci bez plaće. Nekome tko to nije doživio teško je opisati kako se čovjek osjeća kad radi, a nema od čega živjeti. Pomagali su nam prijatelji, roditelji, djeca... Radilo se i na crno, u sivoj ekonomiji, samo da se dođe do nekog novca za preživljavanje – ističe Kevo. Krivca za propast tvrtke vidi u vlasnicima i upravi. – Mi u svemu tome nismo ništa krivi, a platili smo najveći ceh. Nadam se da će se u rujnu održati ročište i da će stečajni upravitelj raspisati natječaj za najam nekretnina kako bi se nastavila proizvodnja povrća – kaže Kevo. 