Tumačenje po kojem je rok za predaju najavljene žalbe na odluku arbitraže koju je Hrvatska vodila protiv MOL-a pred UN-ovom komisijom u Ženevi istekao jučer, opovrgnuli su iz Vlade. Tvrde da rok traje do 1. veljače. Na čemu temelje takav zaključak, u Vladi ne žele otkriti, a pozivaju se na tajnost postupka utvrđenu arbitražnim sporazumom. – Hrvatska poduzima sve raspoložive mogućnosti s ciljem zaštite nacionalnih interesa. S obzirom na činjenicu da je arbitražni postupak tajan, uključujući sve podneske, odluke, korespondenciju i dokaze, ta odredba o čuvanju tajnosti vrijedi i nakon okončanja arbitražnog postupka. Ono što možemo kazati je da rok za podnošenje tužbe za poništaj pravorijeka još uvijek traje (1. veljače 2017. godine) te će je ovlašteni zastupnici pravodobno podnijeti – odgovorili su nam iz Vlade. Žalbu na arbitražni pravorijek Vlada je najavila nakon što je MOL objavio priopćenje s dijelom odluke. Vlada tumači da je riječ o tajnom postupku te da je MOL objavom dijela pravorijeka prekršio odredbu o tajnosti, a time i sami arbitražni ugovor. Žalba bi trebala biti podnesena pred Saveznim sudom Švicarske, a Večernji list prenio je tumačenje izvora upućenih u proceduru da je rok za takvu tužbu prema mjerodavnom švicarskom međunarodnom privatnom pravu 30 dana od dana dostave pravorijeka. S obzirom na to da je premijer Plenković odluku objavio 24. prosinca, 30 dana isteklo bi jučer. U Vladi, međutim, neslužbeno tumače da se u taj rok ne ubrajaju vikendi i neradni dani pa se žalba može podnijeti do početka veljače. Izvori iz Banskih dvora prepričavaju i kako je Večernjakov tekst izazvao pomutnju u Vladi, u kojoj, izgleda, nisu vodili računa o rokovima. Iz HDZ-ova dijela Vlade može se pak čuti da su nezadovoljni načinom na koji su pitanju žalbe pristupila ministarstva pravosuđa te zaštite okoliša i energetike. Podsjećaju da je energetika isključena iz Ministarstva gospodarstva i pripojena okolišu na inzistiranje Mosta, a da je jedan od razloga bio upravo želja te stranke da kontrolira priču vezanu za arbitraže s MOL-om. >> 'Tražimo da opozicija bude uključena u pregovore s MOL-om' 