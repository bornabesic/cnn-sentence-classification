Predsjednik Vlade Andrej Plenković u Banskim dvorima okupio je hrvatske europarlamentarce i s njima porazgovarao o aktualnim hrvatskim, ali i europskim pitanjima. Neki od zastupnika koji su bili na susretu su Tonino Picula, Marijana Petir, Dubravka Šuica, Ivana Maletić, Biljana Borzan. Premijer se nakon sastanka obratio novinarima, prenosi dnevnik.hr. - Tajming sastanka je vrlo dobar i koristan jer je na početku druge polovice njihova mandata. Ovo je prvi susret predsjednika Vlade sa zastupnicima u parlamentu, a ja sam treći premijer u njihovom mandatu. Želim održati kontinuirani dijalog sa zastupnicima. Uloga EU parlamenta i zastupnika vrlo je važna zbog brojnih zakonodavnih odluka. Razmotrili smo nekoliko ključnih tema: budućnost EU nakon odluke o Brexitu, počelo je malteško predsjedanje... - rekao je Plenković koji se nakon toga odgovorio na pitanje je li s Mostom usuglašen model otkupa INA-e. - Stav Vlade je jedinstven. Inicijalna javno ponuda dionica HEP-a 25 minus jedna dionica je najbolji način kako bi se osigurala sredstava za otkup dionica INA-e od MOL-a - kazao je Plenković dodajući kako s partnerima iz Mosta nisu razgovorali o tome hoće li branitelji dobiti dionice HEP-a. Premijer je progovorio i o putu Kolinde Grabar-Kitarović u SAD. - Prepustio bih Uredu predsjednice da komentira te teme. No, siguran sam da će za posjeta za Hrvatsku vodit važne i korisne razgovore - kazao je Plenković.