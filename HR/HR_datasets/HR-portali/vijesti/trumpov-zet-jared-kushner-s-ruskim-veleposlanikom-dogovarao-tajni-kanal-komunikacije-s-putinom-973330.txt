Foto: JARED Kushner, zet i viši savjetnik predsjednika SAD-a Donalda Trumpa dogovarao je s ruskim veleposlanikom Sergejem Kisljakom tajni komunikacijski kanal između Trumpovog tima i Moskve, izvijestio je u petak Washington Post. Navodni tajni dogovor dogodio se u prosincu prošle godine, za vrijeme tranzicijskog perioda između izbora i Trumpove inauguracije. Kushner i Kisljak osobno su se susreli u Trumpovom tornju u New Yorku, koji je bio sjedište njegove predizborne kampanje. Tajni kanal trebao je zaobići nadzor američkih obavještajnih službi Dogovor predstavlja novi skandal za Trumpovu administraciju iz više razloga: prvo, zato što Kushner nije prijavio svoje razgovore s Kisljakom kada je prolazio kroz sigurnosnu provjeru za poziciju u Bijeloj kući  koja mu omogućava pristup visoko povjerljivim državnim dokumentima (s oznakom "top secret"). Drugo, zato što bi tajni komunikacijski kanal između Trumpovog tima i Kremlja, odnosno ruskog predsjednika Vladimira Putina, izbjegao nadzor američkih obavještajnih službi, kakav se obično vrši nad komunikacijom ruskih diplomata s američkim građanima. Kako je izvijestio Washington Post, Kushner je Kisljaku čak predložio da se komunikacija realizira u ruskom veleposlanstvom i to pomoću ruskog državnog komunikacijskog sustava. Ovim je prijedlogom navodno ostao zatečen i sam Kisljak, budući da bi to predstavljalo znatan rizik i za Trumpov tim i za Kremlj. Kako je izvijestio NBC, Kushner je zbog ovog dogovora i sam obuhvaćen istragom FBI-a o uplitanju Rusije u američke izbore i mogućem udruživanju s Trumpovim timom, uz nekoliko Trumpovih suradnika čiji su kontakti s Kisljakom i drugim ruskim dužnosnicima ranije procurili u javnost. Bijela kuća "nije zabrinuta", ali članovi obavještajne zajednice su zgroženi Ipak, izgleda da do otvaranju tajnog komunikacijskog kanala nikad nije došlo. Dok su se Trump i Kushner još nalazili na inozemnoj turneji, članovi njegove administracije pokušali su opravdati Kushnerov dogovor s Kisljakom. Savjetnik za nacionalnu sigurnost H. R. McMaster tako je komentirao: "Ne bih bio zabrinut oko toga. Imamo 'stražnje kanale' komunikacije s mnogim zemljama. Dakle, generalno govoreći o 'stražnjim kanalima' komunikacije', oni vam omogućuju da komunicirate na diskretan način". No kako je za Business Insider objasnio umirovljeni agent FBI-a Scott Olson, iako niži članovi osoblja ponekad služe kao glasnici između vlada u pripremi pregovora na višem nivou, Kushnerov dogovor znatno je drukčiji iz dva razloga: "Prvo, on nije tražio 'stražnji kanal' za razgovor osoblja niže razine. Htio je izravnu komunikaciju na visokoj razini. Ovo je ekstremno opasno jer rezultira verbalnim (dakle nedokumentiranim i bez svjedoka) dogovorima, koji su obvezujući za vlade. Slobodne vlade ne rade na takav način. Ne smiju. Ako to rade, više nisu slobodne" Tajni kanal s Rusijom je "daleko više od privatnog servera" zbog kojeg se kritiziralo Hillary Clinton "Drugo, pitao je da iskoristi komunikacijski sustav strane vlade. To je daleko više od privatnog servera. To je vršenje diplomatskih poslova vlade SAD-a preko komunikacijskog sustava strane vlade. To nije neslužbeni (off the record)  razgovor. To je razgovor kojeg snima druga strana. Ovo pokazuje zapanjujući nedostatak razumijevanja SAD-a i njegovog mjesta u svijetu. Zapravo, to pokazuje zapanjujući nedostatak zdravog razuma", oštro je zaključio Olson. Kako je izvijestio New York Times, razlog Trumpovog tima za uspostavu tajnog kanala s Kremljem bio je dogovor o koordinaciji vojnih djelovanja u Siriji. "Sada postoji motiv" uz same Trumpove postupke koji pobuđuju sumnju na ometanje istrage Bivši direktor CIA i NSA, Michael Hayden, bio je jednako oštar u svom komentaru skandala za CNN:"Ovo je vjerojatno bilo neprivlačno Kisljaku koliko je i vama i meni. Ovo je nezabilježeno. Ne znam za nijedno takvo iskustvo u našoj povijesti, pogotovo ne u mom životu. Kakvu vrsta neukosti, oholosti i prezira (za prethodnu administraciju Baracka Obame) biste trebali imati da mislite kako je učiniti ovako nešto s ruskim veleposlanikom dobra ili prikladna ideja?" Bivši agent NSA I CIA Robert Deitz također je pojasnio zbog čeka je ovaj najnoviji obrat u skandalu oko Trumpa i Kremlja tako ozbiljan: "Prvo, tu je Loganov zakon, koji zabranjuje privatnim pojedincima da vode pregovore u ime američke vlade sa stranim vladama. Drugo, ovo pojačava dojam da se razni Trumpovi postupci oko (bivšeg direktora FBI-a) Comeyja zaista svode na ometanje istrage. Drugim riječima, sada postoji motiv uz same postupke. Ovo je veliki problem za predsjednika."