Foto: Google street view OPĆINSKO državno odvjetništvo u Splitu podiglo je optužnicu za prevaru protiv 30-godišnjeg Solinjanina. Terete ga da je u razdoblju od svibnja 2015. do početka 2017. godine lažno obećavao da može srediti zaposlenje na mjestu prodavača u trgovačkom lancu DM. Zauzvrat je tražio da ga se nagradi novcem. Deset oštećenika, uglavnom žena koje su se željele zaposliti u lancu poznatom po dobrim plaćama i visokim uvjetima rada, isplatilo mu je u godinu i pol dana iznose od 30 pa do 75 tisuća kuna, no optuženi nije sredio zapošljavanje, niti je vratio novac. Tako je nezakonito došao do 329 tisuća kuna. Već neko vrijeme nalazi se u istražnom zatvoru.