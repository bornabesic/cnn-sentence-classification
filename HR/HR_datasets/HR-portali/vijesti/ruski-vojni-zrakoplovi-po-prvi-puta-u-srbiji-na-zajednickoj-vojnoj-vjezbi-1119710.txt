Zrakoplovstva Rusije i Srbije održat će prvi put zajedničku vježbu na teritoriju Srbije, objavila je ruska agencija Sputnjik, pozivajući se na priopćenje ruskog ministarstva obrane. "Piloti zrakoplovnih snaga Rusije i zrakoplovstva i protuzračne obrane Vojske Srbije prvi put održat će zajedničke taktičke vježbe Bars 2016' na teritoriju Srbije", navodi se u priopćenju ruskog ministarstva obrane bez vremena i mjesta održavanja vojne vježbe. U vježbi "Bars 2016" sudjelovat će "zajedničke posade borbenog i vojnog zrakoplovstva na zrakopolovima Mig-29 i helikopterima Mi-8". Sudjelovat će ukupno 10 postrojbi zrakoplovne tehnike i zračnih snaga protuzračne obrane Srbije, a posade će "izvesti presretanje zračnih ciljeva, elemente zračne borbe, složene figure i akrobacije, taktičke udare na kopnene ciljeve i desante i pružanje podrške u traženju i spašavanju". "Vojne vježbe 'Bars 2016' održavaju se sukladno planu međunarodne vojne suradnje"  navodi se u priopćenju ruskog ministarstva. Srbijansko ministarstvo obrane još nije potvrdilo informaciju, ali je koncem kolovoza objavljeno da će "početkom studenog biti održana zajednička vojna vježba Srbije, Rusije i Bjelorusije 'Slovensko bratstvo 2016' o čijim pripremama su u Beogradu razgovarali predstavnici oružanih snaga triju država". Prve zajedničke rusko-srpske vježbe održane su prije dvije godine u Srbiji, a uvježbavane su protuterorističke operacije. Zajedničke vježbe održane su i u listopadu prošle godine na ruskom poligonu Ašuluk.  