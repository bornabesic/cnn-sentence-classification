Tradicionalni program Dječji ljetni kamp, što ga ustanova Upravljanje sportskim objektima organizira za svoje najmlađe korisnike nakon završetka škole, provoditi će se i ove godine od 19. lipnja  do 28.  srpnja na lokacijama RSC Jarun i Sportskog parka Mladost. Ove godine program je uvršten u godišnju proslavu Međunarodnog olimpijskog dana (MOD)  u organizaciji Hrvatskog olimpijskog odbora i Hrvatske olimpijske akademije u lipnju 2017. godine. Ideja je da se organizacijom ljetnih kampova za djecu i mlade u mjestu stanovanja ponudi mogućnost organiziranog i zabavnog korištenja viška slobodnog vremena što se javlja tijekom ljetnih školskih praznika.  Program je namijenjen djeci osnovnoškolskog uzrasta od 7 do 12 godina te uključuje organizaciju različitih sportsko-rekreacijskih aktivnosti, ekološku radionicu, radionicu sigurnosti na vodi i edukacija o zaštiti kože od sunca. Dječji ljetni kamp je zamišljen kao dnevni boravak djece na objektima ustanove, a cijena programa iznosi 500 kuna uz uključeni ručak.  Sportsko-rekreacijske aktivnosti nude plivanje, odbojku, nogomet, košarku, badminton, mini golf, stolni tenis, viseću kuglanu te različite elementarne i štafetne igre. U ekološkoj radionici mladi polaznici će imati priliku upoznati biljni i životinjski svijet RSC Jarun, saznati nešto o povijesti nastanka jarunskih jezera te  naučiti kako se rade terenska mjerenja kakvoće vode. Radionica sigurnosti na vodi usmjerena je ka upoznavanju s opasnostima na vodi i pravilima ponašanja u blizini vode.  Kompletan program i radionice vode iskusni kineziolozi, biolozi i licencirani spasioci.