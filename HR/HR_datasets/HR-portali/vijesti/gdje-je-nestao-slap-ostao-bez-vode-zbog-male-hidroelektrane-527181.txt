Upozoravali smo na ovo, a sada kada je mini hidroelektrana završena, vidi se utjecaj predimenzioniranih zahvata u ovoj netaknutoj prirodi. Sad još nisu niti najjače vrućine niti najniži vodostaji, a slap je gotovo suh, rekao je Denis Frančišković iz udruge Eko Pan. Šušnjarov slap isušio se nakon što je tvrtka Kelemen energija izgradila malu hidroelektranu Dabrova dolina u Tržiću Tounjskom. Hidroelektrana ograđena je betonskim zidom i ogradom te je tako mještanima potpuno onemogućen pristup rijeci Mrežnici. - Ustavom je zajamčeno svakom čovjeku da ima pristup vodi, ovo je katastrofa. Mještani koji još ovdje žive su šokirani jer ne mogu prići do vode, niti do slapa. Razumio bih da je ograđen objekt strojarnice, no ovdje je privatizirano cijelo područje. U planu je i na drugoj obali graditi još jednu hidroelektranu, ali je za nju po novim propisima nužno napraviti studiju utjecaja na okoliš, i po mojim informacijama se sa tim projektom stalo - rekao je Frančišković. Mještanin Kukače, Ivica Rebrović ogorčen je isušivanjem slapa. - To je katastrofa. Ja sam bio općinski vijećnik i glasao sam za gradnju hidrocentrale, ali kod predstavljanja projekta investitor je rekao da neće ništa biti vidljivo i nikakvo podizanje ograde i da se neće narušavati priroda. Ja sam za to da se gradi, ali i da se čuva okoliš - kazao je Rebrović. Ivica Sopek, načelnik Općine Tounj, kazao je da nije istina da je ograđen pristup rijeci. - To nije uopće točno, nije ograđen pristup rijeci. Sada je taj dio petsto puta bolji nego prije, jer su na tom dijelu sanirane erozije tla, uređena je pristupna cesta, ograđen je dio oko objekata i to je pravo vlasnika, no nije onemogućen pristup rijeci, to je demagogija. Također, ne bi se smjelo dogoditi da slap ostane suh jer je zakonski određeno da se kod minimalnog vodostaja klapne centrale zatvaraju. Ako vlasnik to krši, ja to ne znam, postoje nadležni za to, Hrvatske vode i HEP - rekao je Sopek. Dodao je da je u planu gradnja još pet mHE na rijeci Tounjčici, te da su se javljali investitori, ali i odustajali zbog dokumentacije koju moraju prikupiti. Kontaktirali smo tvrtku Kelemen energija, no zasad nam nisu odgovorili. Ove jeseni na Mrežnici izgradit će se mala hidroelektrana Odeta. Najavljeno je da će svaki od 93 slapa na Mrežnici imati hidroelektranu. Rijeku Dobru je uništila hidroelektrana Lešće, Koranu će izlomiti s 5 brana. Ako se realizira elektrana Brodarci, ona će sa sagrađenom hidroelektranom Ilovac te sto godina postojećom Munjarom u Ozlju utjecati na nestanak oko 50 posto ribe u Kupi.