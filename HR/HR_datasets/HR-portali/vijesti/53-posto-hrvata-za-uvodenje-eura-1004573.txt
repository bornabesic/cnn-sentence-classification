Europska komisija objavila je rezultate istraživanja Eurobarometar koje su proveli u državama koje trebaju ući u eurozonu. Istraživanje su proveli u sedam država, odnosno u Rumunjskoj, Mađarskoj, Bugarskoj i Hrvatskoj, čiji su građani za uvođenje eura, te u Češkoj, Švedskoj i Poljskoj čiji se građani protive ulasku u eurozonu, objavila je Europska komisija na svojim stranicama. Naime, prema istraživanju koje je provedeno od 22. do 22. travnja, 53 posto Hrvata izjasnilo se da se slaže s uvođenjem eura u Hrvatskoj, a rezultat je sličan onome iz 2014. godine kada se s uvođenjem eura slagalo 55 posto građana. Najviše se s uvođenjem eura u svoju državu slažu Rumunji gdje se 68 posto njih izjasnilo kako je za tu opciju. S uvođenjem eura slaže se i 60 posto Mađara te 55 posto Bugara. S druge strane, najveći protivnici eura su Česi. Njih 70 posto ne želi euro u svojoj državi. U istraživanju su prvi puta sudjelovali i Šveđani, gdje je 66 posto građana protiv eura. Poljaci su također protiv ove valute s obzirom na to da se tako izjasnilo 53 posto građana. Istraživanjem nisu bile obuhvaćene Danska i Ujedinjeno Kraljevstvo koje također nisu u eurozoni, ali su odlučile da neće uvoditi zajedničku valutu. Iako je čak 81 posto ispitanika svih sedam zemalja reklo kako će se brzo prilagoditi novoj valuti, u Hrvatskoj 77 posto građana smatra kako naša država još nije spremna za tu veliku promjenu. >> Juncker: Hrvatska može biti spremna za euro najranije 2020. 