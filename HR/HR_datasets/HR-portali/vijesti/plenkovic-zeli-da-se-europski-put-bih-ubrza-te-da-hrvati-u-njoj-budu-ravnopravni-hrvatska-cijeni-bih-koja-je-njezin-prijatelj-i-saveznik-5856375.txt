Premijer Andrej Plenković rekao je u ponedjeljak u Mostaru kako se Hrvatska snažno zauzima za ubrzanje europskog puta Bosne i Hercegovine i ravnopravnosti Hrvata te je potvrdio da će na neformalnom susretu sa srbijanskim kolegom Aleksandrom Vučićem glavna tema biti  europske integracije. "Očekujemo da tijekom boravka u Mostaru večeras i sutra vodimo i razgovore o europskom putu BiH. To je tema za koju se Hrvatska intenzivno zalaze i to je tema koju redovito otvaram na Europskom vijeću, s kolegama, šefovima država i vlada EU kao i svi članovi moje vlade u njihovim kontaktima, naši zastupnici u Europskom parlamentu. Želimo pomoći taj put, ubrzati taj put", reka je Plenković novinarima nakon susreta s hrvatskim članom Predsjedništva BiH Draganom Čovićem. Dodao je kako Europska Unija mora biti snažnije nazočna u BiH te da je Hrvatska "zemlja koja cijeni BiH, koja je njezin prijatelj i koja je njezin saveznik". "Želimo da se taj put ubrza. Stoga i pomažemo sve napore koji se odnose na odgovore o upitniku, a ja vjerujem i stjecanju statusa kandidata i budućem otvaranju pregovora", rekao je Plenković koji boravi u posjetu Mostaru. Naveo je i kako je vlastima u Zagrebu iznimno stalo do ravnopravnosti Hrvata u BiH. "S aspekta Hrvatske želimo uvijek voditi računa o ravnopravnosti i konstitutivnosti hrvatskoga naroda u BiH i ostvarivanju njegovih prava", rekao je. Upitan o susretu sa srbijanskim premijerom Aleksandrom Vučićem, premijer Plenković je rekao kako će to biti neformalni sastanak. "Susrest ćemo se večeras neformalno sa srbijanskim premijerom Vučićem i s drugim kolegama koji su došli ovdje iz susjednih zemalja BiH. Razgovarat ćemo o bilateralnoj suradnji i regionalnoj stabilnosti i europskom putu. Mislim da je to korisno i u svjetlu ovih izbora koji su održani u Srbiji, a ranije sam u Splitu rekao da sam uputio čestitku kolegi Vučiću na pobjedi na izborima", rekao je. Hrvatski član BiH Predsjednštva Dragan Čović istaknuo je kako je sajam prigoda da se teške političke teme u regiji zamijene gospodarstvom. "Vjerujem da ćemo već sutra moći poslati jednu dobru poruku iz Mostara iz Hercegovine iz BiH da političke teme ostaju u sjeni gospodarskih tema. U tome svjetlu želim da provedemo 5, 6 dana", rekao je Čović. Plenkovic se nakon susreta sa Čovićem susreo i s članovima Hrvatskog narodnog sabora BiH, najvećih hrvatskih stranaka u BiH a tijekom večeri sudjelovat će na večeri na kojoj će uz Vučića biti i predsjednik Crne Gore Filip Vujanović te dvojica članova Predsjedništva BiH, Mladen Ivanić i Dragan Čović. Tijekom sutrašnjeg dana otvorit će 20. Sajam gospodarstva Mostar 2017. kojemu je Hrvatska zemlja partner.