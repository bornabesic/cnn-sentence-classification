Foto: FaH PRIPADNICI bosanskohercegovačke carinske službe otkrili su ilegalne migrante u kamionu koji je prevozio tepihe, potvrđeno je iz sjedišta Uprave za neizravno oporezivanje BiH. Trojicu migranata carinici su ugledali kada su otvorili kamion koji je dovezen u ispostavu UNO u Zenici radi carinjenja tepiha čiji je uvoz uredno prijavljen. Ušli u kamion u Srbiji  Odmah je pozvana policija, a utvrđeno je kako su "ilegalci" u kamion ušli u Srbiji, gdje se vozač odmarao na putu ka BiH.  Ilegalni migranti su uhićeni i predani Službi za poslove sa strancima, no nije navedeno čiji su oni državljani. Nakon provedenog postupka trebali bi biti predani srbijanskoj policiji.  Iz Granične policije BiH ranije ovog mjeseca upozorili su kako je od početka godine značajno povećan broj ilegalnih migranata koji preko te zemlje pokušavaju dospjeti do zapadne Europe.  Samo tijekom prva tri mjeseca 2017. u ilegalnom prelasku državne granice otkrivena je 81 osoba što je za 40 ili 97,56 posto više u odnosu na isto razdoblje 2016.