Nakon provedene istrage USKOK je na Županijskom sudu u Zagrebu podigao optužnicu protiv dvojice hrvatskih državljana zbog počinjenja kaznenih djela primanja i davanja mita u slučaju remonta MiG-ova 21, o čemu je prvi pisao Jutarnji. Uskok je na svojim internetskim stranicama objavio inicijale i dob osumnjičenika, a prema neslužbenim podacima riječ je o načelniku Odjela održavanja i remonta Zrakoplovno-tehničkog zavoda, Zapovjedništva za logistiku MORH-a Josipu Čoviću i predstavniku ukrajinske remontske tvrtke Ivici Josipoviću. Čovića terete da je od 12. prosinca 2011. do kraja veljače 2016. u tijeku postupka koji je prethodio donošenju odluka MORH-a o javnoj nabavi i potencijalnim izvršiteljima koji će biti pozvani da dostave svoje ponude, od zastupnika dvaju inozemnih društava zatražio novčanu nagradu kako bi zauzvrat, kao član povjerenstava MORH-a bez obzira na stvarnu tehničku sposobnost potencijalnih izvršitelja osigurao pozitivno mišljenje i prednost u obavljanju remonta i nabavke dodatnih aviona MiG-21. Zastupnici jednog od društava nisu prihvatili Čovićev zahtjev da mu za pogodovanje isplate 50 tisuća eura, dok je suoptuženi zastupnik druge tvrtke taj zahtjev prihvatio i prvookrivljenom obećao isplatu zatraženog iznosa. Nakon ugovaranja i realizacije posla, prvookrivljeni je od zastupnika tvrtke u dva navrata tijekom siječnja i veljače 2016. preuzeo najmanje 10 tisuća eura, objavio je Uskok. Čović je optužen da je nedjelo počinio kao načelnik Odjela održavanja i remonta, te kao voditelj Odjela za zrakoplovno-tehničke standarde Samostalne službe za vojni zračni promet MORH-a i kao stručna osoba voditelj stručnog tima MORH-a za provjeru i član tehničkog Povjerenstva MORH-a zadužen za utvrđivanje tehničke sposobnosti izvršenja remonta borbenih aviona MiG-21 u remontnim zavodima potencijalnih izvršitelja te član Povjerenstva MORH-a za analizu izvodivosti i isplativosti remonta. Uskok je još u ožujku potvrdio da provodi kriminalističko istraživanje remonta i nabave borbenih zrakoplova MiG-21. Jutarnji je svojedobno pisao kako su, nakon što je HRZ-u u srpnju 2015. iz Ukrajine predano dvanaest remontiranih MiG-ova, samo tri borbena zrakoplova u funkciji, dok ih je pet povučeno iz uporabe. Osim toga, na zrakoplovima koje je Hrvatska zaprimila od Ukrajine "prekucani" su serijski brojevi, koji ne odgovaraju dokumentaciji zrakoplova ni brojevima koji su navedeni u ugovoru o remontu, kao i da ugrađeni dijelovi zrakoplova ne odgovaraju pratećoj dokumentaciji. Priopćenje USKOK-a prenosimo u cijelosti. USKOK je, nakon provedene istrage, pred Županijskim sudom u Zagrebu podigao optužnicu protiv dvojice hrvatskih državljana J. Č. (1957.),  I. J. (1960.) zbog počinjenja kaznenih djela primanja i davanja mita. (30.12.2016.) Optužnicom se I. okr. stavlja na teret da je, od 12. prosinca 2011. do kraja veljače 2016. godine, u Zagrebu, kao načelnik Odjela održavanja i remonta Zrakoplovno-tehničkog zavoda, Zapovjedništva za logistiku MORH-a, te kao voditelj Odjela za zrakoplovno-tehničke standarde Samostalne službe za vojni zračni promet MORH-a i kao stručna osoba voditelj stručnog tima MORH-a za provjeru i član tehničkog Povjerenstva MORH-a zadužen za utvrđivanje tehničke sposobnosti izvršenja remonta borbenih aviona MiG-21 u remontnim zavodima potencijalnih izvršitelja te član Povjerenstva MORH-a za analizu izvodivosti i isplativosti remonta, u tijeku postupka koji je prethodio donošenju odluke MORH-a o provođenju postupka javne nabave i odluke o potencijalnim izvršiteljima koji će biti pozvani da dostave svoje ponude, od zastupnika dvaju inozemnih društava zatražio novčanu nagradu kako bi zauzvrat, kao član povjerenstava MORH-a u čijem je radu sudjelovao, bez obzira na stvarnu tehničku sposobnost potencijalnih izvršitelja za obavljanje remonta aviona, osigurao pozitivno mišljenje i prednost u obavljanju posla kapitalnog remonta i nabavke dodatnih aviona MiG-21 onom potencijalnom izvršitelju koji pristane isplatiti mu zatraženi novčani iznos. Zastupnici jednog od društava nisu prihvatili zahtjev I. okr. da mu za pogodovanje prilikom odabira izvršitelja isplate 50.000 eura, dok je II. okr. prihvatio zahtjev I. okr. i obećao mu isplatu zatraženog novčanog iznosa. Nakon što je navedeni posao ugovoren i realiziran, I. okr. je od II. okr. u dva navrata tijekom siječnja i veljače 2016. godine preuzeo najmanje 10.000 eura., stoji na web stranici DORH-a.