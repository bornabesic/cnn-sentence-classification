Foto: Pixsell/Goran Stanzl/FAH DANAS je održana konferencija za novinare povodom provedbe cjelovite reforme obrazovanja.   >> VIDEO Nova voditeljica kurikularne reforme: "Naša djeca su jedna od najsretnijih na svijetu"  Veliku pozornost izazvao je izbor Jasminke Buljan Culej za voditeljicu reforme. Za nju, a protiv Borisa Jokića, glasalo je šestero članova povjerenstva. Među njima je bila i Dijana Vican. Također, uz nju, glas protiv Jokića dao je i Miroslav Radman, koji je iz Pariza došao samo kako bi svoj glas dao Culej; ranije nije bio ni na jednom sastanku. Podsjetimo, on je bio jedan od potpisnika pisma podrške ministru Pavi Barišiću u slučaju plagijat.  >> Jokić izbačen iz kurikularne reforme, izabrana Barišićeva savjetnica bliska "obiteljašima"  >> IMAMO DOKUMENT Izbor novih voditelja kurikularne bio je nelegalan, treba ga rušiti  Skandalozna izjava  Na presici, Dijana Vican, predsjednica Posebnoga stručnog povjerenstva za provedbu Strategije obrazovanja, znanosti i tehnologije i koordinaciju strategija i djelovanja na području obrazovanja i znanosti je izjavila da nije uopće pogledala dokumentaciju za izbor Buljan Culej prije nego je glasala, nego je vjerovala trojici članova povjerenstva.  Izjava predsjednice stručnog povjerenstva je problematična sama po sebi. Međutim, ako uzmemo u obzir da se u ovom pitanju radi o reformi obrazovanja koja će, doslovno, promijeniti način na koji ćemo obrazovati našu djecu, tad je takva izjava skandalozna.  Ivica Puljak, član predsjedništva stranke Pametno, osvrnuo se na konferenciju i na izjavu Dijane Vican.  "Ravno u srednji vijek"  "Upravo sam odgledao veći dio konferencije za medije gospođe Dijane Vican, gospođe Jasminke Buljan Culej i ministra Pave Barišića, na kojoj su nam objašnjavali kako i zašto Hrvatsku vode ravno u srednji vijek. Nakon toga sam izbrojao do 10 000 i sada pišem ovaj tekst", napisao je Puljak.  "Jedna od najskandaloznijih izjava koju sam ikad čuo (a i sami znate da je novija hrvatska povijest prepuna bisera raznih likova na javnoj sceni) je priznanje gospođe Vican da nije uopće pogledala dokumentaciju, prije nego je glasala za izbor gospođe Buljan Culej za voditeljicu najvažnije reforme u hrvatskoj povijesti - kurikularne reforme. Samo ta izjava dovoljna je da ju se smijeni sa svih društvenih funkcija i zabrani doživotno kandidiranje za bilo koju funkciju bilo gdje.   Ministar je pokušavao pravdati ovu trenutnu proceduru uspoređujući je s onom od prije par godina kad je izabran kolega Boris Jokić, ali se onda zapetljao, jer se pokazalo da je ova procedura prepuna suštinskih i proceduralnih rupa. Jedna od njih je netransparentnost, jer se kao ne mogu objaviti svi dokumenti u natječaju. Ovo je tako važna stvar da je sve trebalo biti apsolutno javno i transparentno, vidljivo svima zainteresiranima, tako da svi znamo kako i zašto su donesene najvažnije odluke za budućnost Hrvatske.  Nijedan ljudski osjećaj  Ali da ne bude sve crno, moj poznati optimizam je našao ipak jednu zanimljivu karakteristiku: meni se čini da je trio koji je govorio na konferenciji pripada novootkrivenoj vrsti kombinacije tehnologije i biologije, jer na njihovim licima nisam pročitao niti jedan ljudski osjećaj. Bili su lišeni bilo kojeg prizvuka suosjećanja, bilo koje emocije, kao da su roboti. Možda su nas stvarno preuzela neka druga bića, samo šteta što nisu napredna, nego nas vode natrag u srednji vijek. Baš nemamo sreće.  Naravno, ovdje bi sada trebao ići poziv na ostavku svih, od premijera, predsjednice, ministra pa sve dolje to sedmog koljena. Ali naravno da to nema smisla, ne pada njima na pamet dati ostavku.  "Laku noć Hrvatska"  Bila jednom jedna emisija ”Laku noć Hrvatska”, za koju bi neki rekli da je baš prikladna trenutku. Ja tako ne mislim. Ovo je ”Laku noć” svim onima koji su možda mislili da ova vlada može napraviti nešto dobro za budućnost ove zemlje. Ne može, niti hoće. Ali možemo mi, usprkos njima. “Samo” se trebamo organizirati. I to kroz hard-core politiku. Ovo je valjda i konačan dokaz za to.  Da koristim terminologiju ove gospode s početka priče onda bi ih optužio za izdaju hrvatskih nacionalnih interesa, jer nema većeg interesa nego obrazovati djecu za budućnost koju će oni sami graditi. Gospodo sramite se, ali nećete uspjeti, izgradit ćemo mi društvo po mjeri naše djece i unuka i to usprkos vama", napisao je Puljak.