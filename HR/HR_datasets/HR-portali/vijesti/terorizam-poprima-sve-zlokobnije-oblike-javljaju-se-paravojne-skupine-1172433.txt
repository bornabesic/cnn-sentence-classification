Svijet je danas suočen s brojnim sigurnosnim prijetnjama i Ujedinjeni narodi su i dalje potrebni za očuvanje svjetskog mira i sigurnosti, a Hrvatska, koja je od zemlje primateljice pomoći postala davateljica, kao članica te organizacije također pridonosi miru i sigurnosti na međunarodnom planu, izjavio je danas u Zagrebu potpredsjednik vlade i ministar vanjskih i europskih poslova Davor Ivo Stier.  "Unatoč težnjama načelu mirnog rješavanja sukoba i kulturi tolerancije, razvitku dijaloga, globalizirani svijet danas se susreće s brojnim sigurnosnim ugrozama i rizicima. Terorizam poprima sve zlokobnije oblike, javljaju se nekontrolirane paravojne militantne skupine, niz novih kibernetičkih prijetnji, otvoreni oružani sukobi na primjer u Siriji, Jemenu, Južnom Sudanu i drugdje. Sve nam to pokazuje da su nam Ujedinjeni narodi i dalje potrebni u svojoj izvornoj  zadaći očuvanja svjetskog mira i sigurnosti", rekao je Stier na okruglom stolu "25 godina članstva Republike Hrvatske u Ujedinjenim narodima". "Mi smo od primatelja pomoći sada zemlja koja daje pomoć drugima, koja pridonosi miru i sigurnosti na međunarodnom planu", kazao je Stier novinarima. U svom uvodnom govoru istaknuo je kako se hrvatsko članstvo u Vijeću sigurnosti UN-a 2008. i 2009. može smatrati "još jednim dokazom da je RH od objekta međunarodne politike postala njenim subjektom". "Svijet u kojem živimo daleko je od savršenog i čovječanstvo je svakodnevno izloženo sve većim, složenijim i ozbiljnijim previranjima. U takvim uvjetima ključnu ulogu ima suradnja na multilateralnoj razini čiji temeljni okvir nude Ujedinjeni narodi koji su ujedno jamstvo opstojnosti brojnih postignuća ostvarenih u okviru UN-a u posljednjih 72 godine", kazao je ministar.  Po njegovim riječima, na zemaljama članicama leži odgovornost da zajedno pronađu nova rješenja, nove oblike suradnje koji će omogućiti suočavanje organizacije s izazovima današnjice. Ovaj okrugli stol, koji su zajedno organizirali Europski pokret Hrvatska / Europski dom Zagreb, Hrvatsko društvo za Ujedinjene narode i MVEP, okupio je i bivše hrvatske ministre vanjskih poslova: Zdravka Mršića, Matu Granića, Miomira Žužula, Vesnu Pusić i Miru Kovača. Pusić je rekla novinarima da je u ovih 25 godina članstva u UN-u Hrvatska napravila veliki pomak. "Razvojna pomoć i razvojna suradnja su jedan od najvažnijih instrumenata svjetskog mira koje UN ima. Mi smo bili pokrenuli inicijativu 'u obranu malih donatora' pokazujući vlastitim primjerom da zemlje koje nisu bogate i koje nisu velike također mogu sudjelovati u razvojnoj suradnji...", naglasila je. Kovač, predsjednik saborskog Odbora za vanjsku politiku, kaže da je Hrvatska uspješna priča i podsjetio je da se prvotno izborila da je prizna tadašnja Europska zajednica, a kao posljedica toga uslijedilo je primanje RH u UN prije 25 godina.  "Hrvatska, koja je bila okupirana tada i gdje su bile raspoređene snage UN-a, danas je zemlja koja ima svoju ulogu u svijetu, u UN-u, u Europi i koja danas napokon vodi svoju vanjsku politiku na temelju svojih nacionalnih interesa", istaknuo je on.