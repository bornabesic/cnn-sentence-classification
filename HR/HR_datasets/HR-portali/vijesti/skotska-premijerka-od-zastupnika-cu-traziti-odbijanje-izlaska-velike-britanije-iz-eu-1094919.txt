Škotska premijerka Nicola Sturgeon rekla je u nedjelju za BBC kako bi škotski parlament mogao blokirati izlazak Velike Britanije iz Europske unije.  Na referendumu u četvrtak na kojem je Velika Britanija s 52 naprema 48 posto odlučila napustiti Europsku uniju za ostanak je glasovalo 62, a za izlazak 38 posto Škota.  Predsjednica Škotske nacionalne stranke rekla je kako će od zastupnika u škotskom parlamentu tražiti da odbiju dati svoju "zakonodavnu suglasnost".  Sturgeon, čija stranka drži 63 od 129 mjesta u škotskom parlamentu, na pitanje o idućim koracima škotskog parlamenta rekla je kako je vrlo vjerojatno da će izlazak Velike Britanije zahtijevati izglasavanje suglasnosti na kojem će ona od zastupnika parlamenta "svakako" tražiti da glasuju protiv.  Ako će škotski parlament o tome rasuđivati na temelju onoga što je najbolje za Škotsku, tada ta opcija mora biti na stolu, smatra Sturgeon, koja je ranije u nedjelju izjavila da će sa svojim kolegama idućeg tjedna započeti razgovore s Bruxellesom o ostanku Škotske u Europskoj uniji.  Dan nakon objave službenog rezultata škotska premijerka potvrdila je da je u planu i novi referendum o škotskoj nezavisnosti. Škoti su na referendumu o nezavisnosti 2014. s 55,3 posto glasova odlučili ostati dio Velike Britanije.  