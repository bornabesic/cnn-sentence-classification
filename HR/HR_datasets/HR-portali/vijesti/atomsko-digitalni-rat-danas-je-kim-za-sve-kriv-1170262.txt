Hakeri koji stoje iza velikog računalnog napada provedenog na stotinama tisuća računala diljem svijeta još nisu identificirani, a kamoli uhićeni, ali unatoč tome već se počelo upirati prstom u jednog krivca. Sjevernu Koreju. Stručnjaci za cyber-sigurnost ustvrdili su kako je obrazac hakerskog napada sličan onome koji je Sjeverna Koreja koristila prije nekoliko godina protiv Sonyja koji je u to vrijeme predstavio film “Intervju”, u kojemu se izrugivao s Kim Jong-unom. Zahtjevan posao – Puno je sličnosti između WannaCry virusa, i virusa koje je Pyongyang koristio u prošlosti. Sada nemamo još konkretnih dokaza, ali imamo dosta indicija koje istražujemo, a koji pokazuju kako upravo Sjeverna Koreja stoji iza svega što se dogodilo – kaže Simon Choi, direktor tvrtke za proizvodnju antivirusnih programa Hauri Inc. Razvijanje virusa nipošto nije jednostavan zadatak i zahtijeva prilično složeno računalno znanje, iako je dobar dio koda koji je korišten pri njegovu pisanju potekao od američke obavještajne službe NSA. Kod je tijekom ožujka “procurio” u javnost kada je objavljen na Wikileaksu, i svatko ga je mogao prepisati, uključujući i Sjevernokorejce. Ovo je samo posljednji pokazatelj tehnološke razine kojom ustvari vlada i koju posjeduje Sjeverna Koreja. Prije dva dana uspješno su lansirali trostupanjsku raketu koja je dosegla visinu od 2000 kilometara prije nego li je namjerno srušena u Japansko more. Pyongyang je prije nekog vremena testirao nekoliko atomskih bombi, a izveo je, kako tvrde, i eksploziju hidrogenske bombe. Razvijaju vlastite nadzvučne zrakoplove, vojnu tehnologiju, zdravstvo. Ako se pokaže da je tvrdnja o Sjevernoj Koreji kao autoru virusa točna, bit će to pokazatelj kako Pyongyang vlada prilično visokom tehnološkom razinom ne samo u proizvodnji oružja za masovno uništenje već i u razvoju programa. – Već dulje vrijeme potpuno je jasno da se Sjeverna Koreja bavi i rudarenjem bitcoina, i na tome zarađuju ozbiljan novac – ustvrdio je Simon Choi. Kojom razinom tehnologije Sjeverna Koreja vlada, vidi se i po činjenici kako se upravo ondje tiskaju “superdolari”, krivotvoreni američki dolari toliko dobro napravljeni da ih je gotovo nemoguće razaznati od pravih. Sjeverna Koreja danas je vodeći krivotvoritelj američke valute u svijetu, a prema podacima obavještajnih službi, počinju i s krivotvorenjem eura. Već godinama kada se na zapadu govori o Sjevernoj Koreji tvrdi se kako ti ljudi žive na rubu gladi, kako su pothranjeni, kako nemaju ni za šaku riže, a da se sav, oskudan novac koji imaju, troši na naoružanje. Selektivna istina Opis je to društva koje ne bi uspješno moglo konstruirati i proizvesti ni malo bolja zaprežna kola, a kamoli nuklearno naoružanje, sofisticirane računalne viruse ili trostupanjske rakete koje se probijaju tisućama kilometara u visinu iznad zemlje. Prilično je očito kako se teze o Sjevernoj Koreji povlače u skladu s dnevnim potrebama. Jednom su na rubu gladi, drugi put su sposobni za tehnološka čuda. Istina je negdje u sredini. Kod na temelju kojeg je načinjen virus nije napisan u Pyongyangu, već u sjedištu NSA blizu Washingtona.      Svijet bi uskoro mogao doživjeti “ozbiljnu digitalnu sabotažu” koja će prouzročiti “metež, kaos i nered”, upozorio je jučer ravnatelj nizozemske tajne službe Rob Bertholee. Sabotaža životno važne infrastrukture je “stvar zbog koje možda nećete moći zaspati”, rekao je Bertholee pred stotinama stručnjaka i službenih predstavnika okupljenih na konferenciji o informatičkoj sigurnosti u Den Haagu. “Zamislite što bi se dogodilo da se na dan-dva ili na tjedan dana izvrši sabotaža čitavog bankarskog sustava”, dodao je Bertholee. “Ili da se dogodi kvar u našoj prometnoj mreži. Ili da se izvede informatički napad na kontrolore leta dok daju upute zrakoplovima. Posljedice bi bile katastrofalne.” Zemlje se moraju pripremiti za buduće prijetnje na digitalnom polju, a vlade i privatni sektor moraju surađivati, poručio je.