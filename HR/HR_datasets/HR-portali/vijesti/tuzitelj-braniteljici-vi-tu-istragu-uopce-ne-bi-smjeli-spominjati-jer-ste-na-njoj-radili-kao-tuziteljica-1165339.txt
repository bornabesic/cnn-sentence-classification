U nastavku suđenja skupini poduzetnika i policajaca optuženih za odavanje informacija iz najtajnijih uskočkih istraga, obrana prvooptuženog Vlade Rajića zatražila je da se iz spisa kao nezakoniti dokazi izdvoje sudski nalozi o tajnom praćenju i prisluškivanju osumnjičenika, a optuženici su po tim nalazima praćeni do uhićenja u rujnu 2012. Rajićeva odvjetnica Željka Pokupec smatra da su ti nalozi nezakoniti, jer kako tvrdi, nisu valjano obrazloženi, a u svojoj argumentaciji, pozvala se i na tri odluke Europskog suda za ljudska prava, koje se bave tom problematikom. Željki Pokupec sporno je i to, kako je pojasnila, što se u nalogu za tajno praćenje izdanom u lipnju 2012. poziva i na bilješku o tajnom praćenju Željka Biloša. Biloš koji s Rajićem sjedi na optuženičkoj klupi, policiji je bio zanimljiv zbog nekih navodnih malverzacija sa zemljištem u Baranji, a bilješka o kojoj je Željka Pokupec govorila, datira iz 2007. i 2008. - Podaci iz 2008. se nisu smjeli čuvati ako na osnovu njih nije pokrenut nikakav postupak. To što su ti podaci korišteni 2012. kao argument za traženje novih tajnih mjera, nije zakonito - ustvrdila je Željka Pokupec. Osim toga, ona smatra, i da su sudski nalozi nezakoniti jer su tajne mjere provedene i temeljem podataka iz procesa koji se protiv Drage Tadića vodio 2011.. Tada se istraživala Tadićeva upletenost u malverzacije sa zemljištem za jedno od odmorišta uz budući koridor 5c. Tadić, vlasnik Osijek Koteksa, namjeravao je kupiti zemljište te ga kasnije preprodati državi, a detaljni plan gradnje tog dijela prometnog koridora, iako to nije bilo poznato široj javnosti, nađen je u pretragama kod Damira Ivića, jednog od Tadićevih direktora i također optuženika u ovom postupku. - Tu se radilo o običnom e-izvatku i djelu iz katastarskog plana dostupnom svima, pa ni taj podatak nije mogao biti korišten za izdavanje naloga za tajno praćenje 2012. Kako se s takvim sumnjivim dokazima mogu ishoditi tajne mjere? - pitala je Željka Pokupec. Na odgovor s tužiteljske klupe nije trebalo dugo čekati jer je Slobodan Šašić, zamjenik ravnateljice USKOK-a replicirao svojoj bivšoj kolegici. - Dijelove istrage iz 2008. vi uopće ne bi trebali spominjati. Tada ste bili županijska državna odvjetnica u Zagrebu, sudjelovali ste u toj istrazi i tražili ste da se ti podaci ne uništavaju jer ukazuju na vezu među osumnjičenim osobama. Uz to, jedan od tih ranijih slučajeva još uvijek nije okončan. Vi u ovom postupku ne bi smjeli ni zastupati optužene - kazao je Šašić. Sudac Tomislav Juriša o prijedlogu obrane odlučit će naknadno, a odluka će strankama biti priopćena na raspravi u svibnju. >> Josip Petrović i optuženi policajci zanijekali krivnju >> Zbog bolesti Josipa Petrovića i optuženog policajca odgođen početak suđenja za kupoprodaju podataka o tajnim istragama