Sjeverna Koreja objavila je da je spremna potopiti američki nosač zrakoplova kako bi pokazala svoju vojnu moć, nakon izvješća o zajedničkim vježbama dvaju japanskih razarača s američkom skupinom u zapadnom Pacifiku. Američki predsjednik Donald Trump naložio je udarnoj skupini nosača zrakoplova Carl Vinson da plovi u vodama Korejskog poluotoka kao odgovor na rastuće napetosti zbog sjevernokorejskog nuklearnog i balističkog testiranja i njenih prijetnji da će napasti Sjedinjene Države i njene azijske saveznike. Sjedinjene Države nisu objavile gdje se točno skupina nalazi dok se približava tom području. Američki potpredsjednik Mike Pence kazao je u subotu da će stići "u roku od nekoliko dana", no nije priopćio detalje. Sjeverna Koreja na sve to prkosno uzvraća. "Naše revolucionarne snage su borbeno spremne potopiti američki nosač zrakoplova jednim jedinim udarom", stoji u komentaru Rodong Sinmuna, glasila vladajuće Radničke stranke. Sjeverna Koreja obilježit će u utorak osnivanje Korejske narodne vojske. Do sada je velike obljetnice obično obilježavala testiranjem oružja i ispaljivanjem balističkih raketa. Ta je zemlja do sada izvela pet nuklearnih pokusa, dva prošle godine, i razvija rakete s nuklearnim punjenjem koje bi mogle dosegnuti tlo Sjedinjenih Država. Uz to, izvela je niz testiranja balističkih raketa unatoč sankcijama Ujedinjenih naroda. Smatra se da je rastuća nuklearna i raketna prijetnja Sjeverne Koreje najozbiljniji sigurnosni izazov za novog američkog predsjednika Donalda Trumpa. On je rekao da će spriječiti Sjevernu Koreju u pokušaju udara na Sjedinjene Države nuklearnim oružjem te istaknuo da su na stolu sve opcije otvorene, uključujući i vojni udar. Japansko pak iskazivanje pomorske moći tumači se rastućom zabrinutošću da bi Sjeverna Koreja mogla izvesti udar s kemijskim ili nukelarnim oružjem, navodi agencija Reuters.  Japanske mornaričke snage, uglavnom je riječ o floti razarača, druge su najveće mornaričke snage u Aziji, nakon kineskih. Kina, jedini sjevernokorejski saveznik, također se protivi programu naoružanja Pjongjanga te poziva na smirenje napetosti. Sjedinjene Države pozvale su Kinu da učini više kako bi pomogla na smanjenju napetosti.  >> Japanski razarači počeli vježbu s američkim nosačem u blizini korejskih voda 