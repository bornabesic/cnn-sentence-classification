Kandidat za predsjednika SDP-a Davor Bernardić izjavio je danas kako optužbe o tome da je potpise za kandidaturu na unutarstranačkim izborima prikupio na neregularan način dolaze iz stožera jednog kandidata koji vodi prljavu kampanju, no nije imenovao o kojem se kandidatu radi. ''Tko gubi ima pravo da se ljuti. Te optužbe stižu iz stožera samo jednog kandidata za predsjednika stranke. Samo jedan kandidat vodi prljavu kamapanju, ali to nije samo kampanja protiv mene nego protiv cijelog SDP-a. Nekima je u interesu da nakon izbora SDP bude na koljenima. Smeta ih jači SDP koji će sutra preuzeti odgovornost za Hrvatsku'', kazao je Bernardić za N1 televiziju. "Taj kandidat 'ima 15 tisuća kuna od SDP-a, a radi mu štetu', rekao je Bernardić vjerojatno aludirajući na saborskog zastupnika Orsata Miljenića, u čijem je izbornom stožeru Ivan Klarin, koji je prvi pokrenuo pitanje prikupljanja Bernardićevim potpisa.  Bernardić je pojasnio i kako je uspio prikupiti 10.500 potpisa ''Skupljalo se u svim lokalnim organizacijama. Stizali su potpisi iz cijele Hrvatske. Stiglo je dodatnih tisuću potpisa u ponedjeljak. Ljudi u svim lokalnim organizacijama su skupljali potpise za sve kandidate pa i za mene'', kazao je. Bernardić smatra kako nije riječ o prljavoj kampanji protiv njega nego protiv SDP-a "da SDP padne na koljena, da ne bude jači". "Moja poruka je da to nećemo dozvoliti. To sigurno nisu ljudi koji žive od svog rada i oni kojima SDP treba'', poručio je Bernardić. Klarin: Bio sam dužan to učiniti zbog demokratičnosti izbornog procesa Ivan Klarin, koji je cijeli slučaj prijavio stranačkoj izbornoj komisiji, i dalje smatra da je bio dužan prijaviti nepravilnosti u vezi s prikupljanjem potpisa kolege Bernardića koje je dobio do članova stranke s terena. "To sam učinio isključivo zbog demokratičnosti izbornog procesa u SDP-u", rekao je. Kazao je da će kao član Glavnog odbora stranke, ujedno i saborski zastupnik, poštivati odluke svih tijela SDP-a, središnje izborne komisije i glavnog odbora. "Ja nisam u poziciji da o tome odlučujem. Ali isto bih napravio i u bilo kojem budućem izbornom procesu u budućnosti u SDP-u", rekao je Klarin Hini.. Govoreći o napadima pojedinih kolega da je time naštetio SDP-u, Klarin je rekao kako smatra da bi, da je prešutio ono što je doznao i da to nije prijavio, time, upravo suprotno, napravio puno veću štetu svojoj stranci. Iako je u stožeru kandidata Orsata Miljenića, Klarin kaže da Miljenić, kojega on podržava, nema apsolutno nikakve veze s ovim. Te informacije sam osobno dobio od članova stranke s terena i osobno sam ih kao član stranke, Glavnog odbora i saborski zastupnik, prijavio. Smatram da za prijavu nepravilnosti u izbornom ciklusu meni osobno ne treba tutor, nego da isključivo nastupam kao pojedinac svojim imenom i prezimenom. 