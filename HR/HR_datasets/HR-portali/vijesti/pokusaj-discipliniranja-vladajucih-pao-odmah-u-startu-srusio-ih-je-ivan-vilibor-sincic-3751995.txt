Ne valja puce, dugme, najprije se tješio predsjednik Sabora Željko Reiner, predsjednik Kluba HDZ-a Ivan Šuker šalio se: treba zatvoriti vrata. Ali, zalud. Pokušaj discipliniranja članova Domoljubne koalicije pao je u vodu gotovo na samom početku glasanja. Kao razloge stranački čelnici navode odsustvo petero članova Domoljubne koalicije, Željko Glasnović i Damir Krstičević koji su navodno u Americi, Sandre Perković koje u principu nikad nema, a za Gorana Dodiga i Stevu Culeja tvrde da su, prema jednoj varijanti na putu, drugoj bolesni. Međutim, kvorum je na nekoliko minuta postignut, ali ga je srušio Viibor Sinčić koji se jednostavno isključio, kao ključni jezičac na vagi. Kvorum je pao u vodu na relativno bezopasnoj temi, Uredbi EU iz područja platnog prometa. --------------- 12.40 - Nevjerojatno  jutro u Saboru! Iako je na početku sjednice bilo kvoruma i čak je izglasano nekoliko Zakona, u međuvremenu se kvorum negdje izgubio i nastavak glasovanja je propao! Kada je oporba shvatila da će kvorum pasti, ekspresno je napustila sabornicu. Reineru nije bilo ništa jasno, počeo je vikati 'nekome gumb ne radi', ali nakon nekoliko minuta i sam se uvjerio da je u sabornici samo 75 zastupnika. Na SDP-ovom Twitteru ekspresno su objavili ironični komentar: 'Popustili dugmići u Saboru...'   ---------------   Posljednja dva tjedna Hrvatski sabor nije uspio izglasati niti jedan Zakon jer se u sabornici nije pojavio dovoljan broj zastupnika. Predsjednik SDP-a Zoran Milanović u četvrtak je upozorio na tu činjenicu te je rekao kako je u zemlji trenutno na snazi 'ozbiljna politička kriza'. Zastupnici HDZ-a i članovi Domoljubne koalicije na to su oštro reagirali i poručili kako će danas pokazati da Vlada ima podršku i saborsku većinu.   Nakon rasprave o Konačnom prijedlogu zakona o financiranju političkih aktivnosti i izborne promidžbe kojeg predlaže Klub zastupnika HSLS-a, Blok umirovljenici zajedno i nezavisna zastupnica Gordana Rusak te Klub zastupnika Mosta u Saboru je bilo 80 zastupnika te je konačno postignut kvorum.   Zakon će danas glasovati o nizu zakona koje je Saboru poslala Vlada, primjerice izmjene zakona o strancima, informiranju potrošača o hrani, o socijalnoj skrbi, o potvrđivanju ugovora o financijskom restrukturiranju HAC-a. Dnevni je red dopunjen i oporbenim zakonskim prijedlozima - SDP predlaže zakon o referendumu, o Hrvatskoj gospodarskoj komori, o prijenosu vlasništva nad domovima umirovljenika itd. Trenutno je u tijeku glasovanje. Zastupnici će danas također ponovno, nakon dva tjedna, pokušati izglasati ukidanje Ureda bivšeg predsjednika Stjepana Mesića.