SDP-ov saborski zastupnik Mirando Mrsić reagirao je u četvrtak na božićno pismo predsjednika stranke Davora Bernardića, ustvrdivši da je njegov poziv na dijalog o interesima Hrvatske trebao biti upućen svim relevantnim dionicima u društvu, a ne samo premijeru i šefu HDZ-a Andreju Plenkoviću. Zbog izostanka strateškog planiranja aktualne Vlade, Mrsić pozdravlja pokušaj uspostave konsenzusa oko vitalnih interesa Hrvatske, no ističe da je Bernardićev poziv na dijalog trebao biti upućen svim zainteresiranim dionicima, a ne samo Plenkoviću. U dijalog treba uključiti sve političke opcije, socijalne partnere, HAZU, nevladine udruge i ostale zainteresirane dionike,  a SDP bi mogao biti predvodnik takvog procesa, objavio je Mrsić na svojem Facebooku. Navodi i da je Bernardićevo "božićno pismo" Plenkoviću u protekla dva dana na društvenim mrežama i u medijima potaknulo veliku diskusiju, ali samo Bernardić može dati odgovore koji je cilj i smisao poziva premijeru na razgovor o vitalnim interesima Hrvatske i odlukama koje će odrediti kvalitetu života građana. Podsjeća da je potreba za konsenzusom oko vitalnih interesa Hrvatske već više puta isticana, no sada je potencirana postupcima aktualne Vlade koji se, po Mrsićevoj ocjeni, temelje "na ad hoc, umjesto na strateški planiranim dugoročnim odlukama". Primjerice, o potrebi uspostave nacionalnog konsenzusa oko ključnih pitanja raspravljalo se još 2015. godine, u vrijeme Milanovićeve Vlade, no navedena inicijativa u to vrijeme nije zaživjela s obzirom da se predstavnici tadašnje oporbe nisu željeli uključiti u razgovore o provedbi takve inicijative, napisao je Mrsić na Facebooku. >> Bernardić upitao Plenkovića: Hoće li u Hrvatskoj moći studirati samo djeca bogatih roditelja? 