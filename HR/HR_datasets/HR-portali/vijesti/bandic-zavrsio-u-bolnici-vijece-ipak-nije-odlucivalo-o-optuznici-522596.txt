Optužno vijeće Županijskog suda u Zagrebu nije u utorak razmatralo je li optužnica u predmetu štandovi osnovana jer je zagrebački gradonačelnik Milan Bandić završio u bolnici, rekao je zamjenik ravnateljice Uskoka Sven Mišković. Inače, Bandić tehnički ni nije morao biti prisutan na današnjoj sjednici. Naime, na neke prijašnje sjednice nije ni dolazio no inzistirao je da se danas osobno pojavi na sudu. Kako je danas opravdano spriječen, sukinja je morala odgoditi sjednicu za drugi termin. Bandićevi odvjetnici nisu htjeli davati izjave. Podsjetimo, Bandić je u ponedjeljak kasno navečer završio u bolnici Sveti Duh, na operaciji prikliještene kile. "Dobio sam bruh prilikom dizanja 80 kilograma teškog lonca graha i večeras idem na operaciju, rekao je Bandić u ponedjeljak prijepodne na prvomajskom druženju u Maksimiru. Bandić je u slučaju štandovi optužen da je s Lovrićem i voditeljicom Tržnica Zagreb Zdenkom Palac udruzi U ime obitelji priskrbio nezakonitu korist od najmanje 308 tisuća kuna ustupajući im štandove na kojima su prikupljali potpise za referendum. Prvu optužnicu protiv Bandića u ovom slučaju optužno vijeće sutkinje Tanje Pavelin Borzić odbacilo je u srpnju 2015. zaključivši da u postupanju zagrebačkog gradonačelnika nije bilo obilježja kaznenog djela. No, Vrhovni je sud u svibnju 2016. prihvatio Uskokovu žalbu i zaključio da je odbacivanjem optužnice Županijski sud povrijedio odredbe kaznenog postupka "jer je izreka tog rješenja proturječna obrazloženju". U prosincu prošle godine Vrhovni sud odbio je i Bandićevu žalbu da se iz spisa u aferi štandovi izdvoje iskazi svjedoka koje je tijekom istrage tužiteljstvo ispitalo bez nazočnosti obrane optuženika. Kada je obrana u listopadu tražila izdvajanje navodno nezakonitih dokaza, Uskok je tvrdio da je riječ o odugovlačenju postupka. No, Bandićeva odvjetnica Jadranka Sloković to je odbacila ističući da je riječ o povredi prava na dobru obranu. 