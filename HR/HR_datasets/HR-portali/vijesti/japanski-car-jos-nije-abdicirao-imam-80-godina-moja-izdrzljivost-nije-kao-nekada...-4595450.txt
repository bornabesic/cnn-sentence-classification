Japanski se car Akihito u ponedjeljak obratio japanskoj javnosti te progovorio o svojem zdravstvenom stanju, prenosi CNN. 'Imam već 80 godina, no na svu sreću sada sam dobrog zdravlja', rekao je Akihito koji će napuniti 83 godine u prosincu. 'Međutim, kada uzmem u obzir da moja izdržljivost nije što je nekad bila, brinem se da bi mi moglo postati teško izvršavati dužnosti simbola države na način na koji sam to radio do sad', rekao je car Akihito. Obraćanje u ponedjeljak bilo je tek drugo carevo obraćanje javnosti, nakon onog 2011. kada su Japan pogodili snažan potres i tsunami. 'Prije nekoliko godina, nakon dvije operacije, osjetio sam pad u izdržljivosti zbog svoje dobi te sam počeo razmišljati o svojoj budućnosti i tome kako bi se trebao ophoditi u slučaju da mi raspored dužnosti postane prenaporan i što bi bilo najbolje za državu, građane te za članove carske obitelji koji će obavljati ove dužnosti nakon mene', rekao je Akihito. Prema japanskom ustavu, car je "simbol države i jedinstva naroda" i nema nikakvu političku moć. Akihito je sredinom srpnja rekao da prijestolje u idućih nekoliko godina želi prepustiti prestolonasljedniku Naruhitu (56), prije nego što postane prestar za obavljanje dužnosti. Bio bi to gotovo presedan, jer je posljednjih japanski car koji je abdicirao bio Kokaku 1817. Ankete pokazuju da je većina Japanaca za umirovljenje cara. Prema istraživanju agencije Kyodo ovoga mjeseca, 85,7 posto Japanaca prihvatilo bi abdikaciju, a 10,8 je za status quo. Akihito je na prijestolje došao u siječnju 1989. nakon smrti oca Hirohita koji je smatran božanstvom do poraza zemlje u Drugom svjetskom ratu. Aktualni car je slabog zdravlja, 2003, je operirao rak prostate, a 2008. je zbog bronhitisa proveo tri tjedna u bolnici. Iduće godine mu je ugrađena srčana premosnica.