Foto: FaH  UTJECAJ bivšeg ministra kulture Zlatka Hasanbegovića na zastupnike HDZ-a, čini se da je minoran. Točnije nikakav.  Naime, ako je suditi prema glasanju o prijedlogu amandmana na proračun kojeg je podnio u društvu s nezavisnom Brunom Esih, Hasanbegovićev utjecaj u HDZ-u uopće ne postoji. Nitko od HDZ-ovaca nije glasao za njegov prijedlog.   Sve skupa za Hasanbegovićevu ideju da se smanje ili dokinu sredstva udrugama civilnog društva glasalo je svega nekoliko zastupnika. Ruke su osim Esih digli dva zastupnika Mosta Miro Bulj i Marko Sladoljev, Hrvoje Zekanović iz Hrasta te kontroverzni radikalni zastupnik Željko Glasnović. Za Hasanbegovićev prijedlog koji je bio protivan prijedlogu HDZ-a, a kojim se htjelo pokazati "mišiće" u Saboru nije glasao ni čest gost Bujančeve emisije Stevo Culej iz HDZ-a    Amandman Hasanbegovića i Esih svodio se na ideju da se dio prihoda od igara na sreću koji su primarni izvor financiranja same Nacionalne zaklade za razvoj civilnog društva kao i projekata i programa udruga civilnoga društva koje Zaklada financijski podržava preusmjere u druge stavke proračuna. Sredstva koja su išla udrugama civilnog društva preusmjerila bi se za aktivnosti iz programskog područja socijalna i humanitarna djelatnost te bi povećali sredstva udrugama branitelja, Hrvatskom zavodu za javno zdravstvo, Hrvatskom Crvenom križu i ogranizacijam koje se bave humanitarnom djelatnošću u inozemstvu.