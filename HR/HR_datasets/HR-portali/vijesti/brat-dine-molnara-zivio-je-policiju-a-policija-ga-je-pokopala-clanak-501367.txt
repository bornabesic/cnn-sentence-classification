Živio je za policiju, a policija ga je pokopala – riječi su Tomislava Molnara, brata 27-godišnjeg policajca Dine Molnara koji je pronađen mrtav u ponedjeljak i za kojeg je utvrđeno da je počinio samoubojstvo. Dino Molnar nađen je mrtav samo mjesec dana nakon što je svoje nadređene i kolege u PU međimurskoj i policijskoj postaji Mursko Središće prijavio za korupciju. Počasna straža Pokopan je u srijedu na groblju u Dekanovcu. Na posljednjem ispraćaju okupilo se tristotinjak ljudi, što je za to selo velik broj. Ispratili su ga roditelji, brat, rodbina i prijatelji. Zamjetan je bio i velik broj mladih. Policajci u svečanim odorama držali su počasnu stražu. Tomislav Molnar, također policajac, ne može vjerovati da je njegov brat počinio samoubojstvo. Čuli su se, prisjeća se, zadnji put u petak, i Dino je bio dobro raspoložen. – Rekao mi je da je bio na razgovoru u Zagrebu u vezi s premještajem koji je tražio, i to u Odjelu za droge. Nije bio siguran želi li baš u taj odjel pa je odlučio preko vikenda razmisliti. No imao je još dvije opcije za premještaj u Zagreb – kaže Tomislav Molnar. Pričali su, veli, i o kaznenoj prijavi koja je podnesena protiv njegova brata zbog odavanja službene tajne, a koju Dino u svojoj prijavi od Badnjaka navodi kao podmetanje kako bi mu dali otkaz. – Dino nije bio zabrinut zbog te prijave, smijao se na to i nije smatrao da je to nešto ozbiljno – kaže Tomislav. No, nakon nemilog događaja doznao je da se Dino ipak povjerio jednoj djevojci da ga ta prijava zabrinjava. – Rekao joj je da je razočaran u sustav i da će o svemu čitati u novinama – kaže Tomislav Molnar. Od policijskih izvora doznajemo da je Dino Molnar, kad je pronađen mrtav u automobilu, u krilu imao poziv u Državno odvjetništvo za 24. siječnja u svojstvu osumnjičenika za kazneno djelo odavanja službene tajne, a da je na sjedalu do njega bila isprintana njegova prijava za korupciju, koju je poslao na Badnjak. “Dragec zna počastiti...” A policija je protiv svog službenika Dine Molnara podigla kaznenu prijavu zbog optužbe da je na Facebooku otkrivao klasificirane podatke. Dino Molnar, prema, dokumentaciji koju posjedujemo, na Facebooku je rekao jednoj osobi da je kaznio njegova bivšeg šefa. Nije imenovao osobu, nije napisao zašto je kažnjen kao ni točan iznos kazne. A kaznio je lokalnog moćnika, i to za dva prekršaja u ukupnom iznosu od 4900 kuna. Da stvar bude gora, kazneno je prijavljen za komunikaciju na Fejsu iz 2012. godine, a djelo za koje ga se teretilo postalo je kažnjivo tek 1. siječnja 2013. Načelnik PU međimurske Krunoslav Gosarić htio je čak pokrenuti zbog toga disciplinski postupak protiv Dine Molnara, no Sindikat policije Hrvatske, čiji je bio povjerenik, nije dao suglasnost za to. D. Molnar je u svom očitovanju naveo da su ga nadređeni nagovarali da ne podnese optužni prijedlog protiv tog moćnika uz riječi: “Dragec zna počastiti policajce, a nekad donese i hranu u postaju.” Fejs je, navodi, koristio kao izvor informacija putem kojih je razotkrivao kaznena djela, a spornim dopisivanjem htio je provjeriti koga je taj moćnik od njegovih šefova alarmirao kako bi izbjegao kaznu. >>Pokopan policajac Molnar, ispratili ga roditelji, rodbina i prijatelji >>'Istražite sve okolnosti koje su dovele do smrti policajca Molnara' >>Na Badnjak prijavio korupciju, u ponedjeljak pronađen mrtav