Njegova politička karijera je ionako gotova i normalno da je voljan preuzeti na sebe sav bijes građana i medija, pogotovo ako mu se pomogne oko kaznenog procesa Sve što se zbiva posljednjih dana izgleda kao pripremljen igrokaz s unaprijed poznatim krajnjim ishodom, a taj je zaštita Todorića pod svaku cijenu, ne radi njega samog, već zbog toga što njegov slučaj za sobom povlači posljedice prema svim političarima koji su tokom nekog perioda bili na vlasti, pa i prema onima koji su uvijek bili oporba, ali su ipak o svemu mudro šutjeli. Tomislav Saucha je u toj predstavi preuzeo ulogu žrtvenog jarca, ili bolje rečeno malog krampusa kojeg će građani proklinjati jer se prodao za judine škude. Njegova politička karijera je ionako gotova i normalno da je voljan preuzeti na sebe sav bijes građana i medija, pogotovo ako mu se pomogne oko kaznenog procesa, a sasvim vjerojatno i omogući nesmetano uživanje u porocima koji su ga i naveli na lakomislenu i priglupu pljačku putem lažnih putnih naloga. Svašta će se još zbivati zbog „Agrokora“ na političkoj sceni, ali policija i USKOK neće pokrenuti pravu istragu protiv Ivice Todorića. U ovom trenutku realni su i izvjesni novi izbori, ali ni to neće izmijeniti činjenično stanje. „Udba“ i dalje gospodari Hrvatskom, samo što taj termin danas ima šire i kompleksnije značenje i tako ga treba shvaćati. Radi se o ljudima, ali i o mentalitetu, metodici i načinu rada. Mnogo toga se promijenilo samo da bi još više ostalo isto. Saucha je poslušao Milanovića, a ne Plenkovića, što nije isto, ali se na isto svodi. Kao u nekakvoj Kolumbiji ili Boliviji, prividno ključan glas kupljen je za amnestiju od stvarnog progona i valjda par grama bijelog? Toliko izgleda košta jedan kompromitirani političar u Hrvatskoj, a ni drugi nisu puno skuplji, jer svaki od njih ima putra na glavi. Bivši suradnici jugoslavenskih službi, provalnici, narkomani, silovatelji, prevaranti, beskičmenjaci i psihički bolesnici s višestrukim dijagnozama. Od takvog se ljudskog materijala sastoji hrvatski parlament. To su redovi lutaka na koncima s kojima barataju drugi. Bića lišena bilo kakvog moralnog kodeksa, časti i poštenja. Ovu gnjusnu predstavu mogu prekinuti jedino podivljale mase izluđenih i opljačkanih građana, i to s punim pravom. Jer ako se predstave rade za nas, onda ih valjda imamo pravo i prekinuti. 