Foto: Guliver Image/Getty Images NOVAK ĐOKOVIĆ je u ponedjeljak proslavio 30. rođendan, a ujedno je tim slavljem ispisana teniska povijest. Naime, prvi put u povijesti svi igrači koji se nalaze u TOP 5 imaju 30 ili više godina te su najstariji TOP pet ikad.  Prvi i drugi na listi, Andy Murray i Đoković imaju po 30 godina. Na trećem mjestu je 32-godišnji Stan Wawrinka, a uskoro će mu se u "klubu 32" pridružiti i četvrti igrač svijeta, Rafael Nadal. TOP 5 zatvara najstariji, ali i najtrofejniji - 35-godišnji Roger Federer.  U tenisu se, kao u niti jednom drugom sportu, pomaknula dobna granica. Nekada su Grand Slamove osvajali tinejdžeri, a igrači s 30-ak godina bili veterani. Sada nije nikakva senzacija što je Federer s 35 godina osvojio Australian Open, "otpisani" Nadal izdominirao na Mastersima na zemlji, a 30-godišnjaci Murray i Đoković drže vodeće pozicije.   Od mladih tenisača najviše obećava Alexander Zverev, Nijemac koji je nedavno u svom prvom Masters finalu iznenadio Đokovića.  Osim toga, usporavanje podloga dovelo je do toga da u završnicama turnira uglavnom gledamo iste igrače. Tako je posljednjih 12 godina, osim tenisača koji su u sadašnjih TOP 5, Masters osvojilo samo još pet aktivnih tenisača - Tomaš Berdych, David Ferrer, Jo-Wilfried Tsonga, Marin Čilić i u nedjelju Zverev.