“U ime Alaha, Milostivog, milosrdnog, Naš Blaženi brat ubio je 12 nevjernika u Njemačkoj. Ali, Merkel, očito se ne brineš za svoje male prljave podanike. Tvoja Tornada i dalje lete iznad kalifata i ubijaju muslimane. No, milošću Alaha, mi i dalje ostajemo postojani. Od sada svi nevjernici – glumci, pjevači, sportaši i sve druge istaknute ličnosti u Njemačkoj i drugim križarskim nacijama – stoje na listi za odstrel Islamske države. I to sve dok se ne ispune sljedeći uvjeti: – Povlačenje Tornada iz Sirije. – Zatvaranje zračne baze Ramstein.” Ovo je sadržaj pisma koje je policija pronašla nedaleko od mjesta bombaškog napada na autobus s nogometašima Borussije Dortmund, u utorak navečer prije utakmice Lige prvaka s Monacom. Podsjetimo, u blizini autobusa koji je prevozio nogometaše Borussije na utakmicu, nedugo nakon polaska s parkirališta klupskog hotela, eksplodirale su tri naprave i ozlijedile nogometaša Marca Bartru i jednog policajca. Iračanin i Nijemac U nepotpisanom pismu, autor ili više njih, slave “svog Blaženog brata” Anisa Amrija, zločinca iz Tunisa koji je kamionom ubio 12 i ranio 56 ljudi na Božićnom sajmu, 19. prosinca 2016. u Berlinu. Izravno optužujući Angelu Merkel, u pismu se prijeti svim poznatim osobama u Njemačkoj i drugim zemljama koje su saveznice Sjedinjenih Država u vojnim akcijama u Siriji. U pismu je postavljen ultimatum vladi u Berlinu u dvije točke – da Njemačka povuče svoje borbene zrakoplove iz Sirije te da zatvori američku zračnu luku Ramstein koja se nalazi na njemačkom teritoriju. Njemačka istražna tijela ispitivala su jučer autentičnost pisma. “Postoji mogućnost da počinitelj namjerno želi navesti na pogrešan trag“, citirali su njemački mediji istražitelje. I dok su se istražitelji bavili islamističkom pozadinom napada, stiglo je još jedno pismo – odgovornost za napad preuzela je krajnja ljevica. Njemački antifašisti iz grupacije Antifa-Duktus navode kako napad nije uperen protiv igrača, nego protiv autobusa „kao simbola politike Borussije Dortmund“ koja se, kako se navodi, ne ograđuje dovoljno od fanova s radikalno desnom pozadinom. “Napali smo autobus Borussije Dortmund improviziranim eksplozivnim napravama. Autobus je ovdje simbol politike Borussije Dortmund koja se ne suprotstavlja dovoljno rasistima, nacistima i desnim populistima. Naprotiv, na stadion već godinama ulaze osobe koje preziru druge ljude, a vi ne pozivate lokalne antifašiste da vam daju savjet kako da se takav svjetonazor potjera sa stadiona. Napad je simbolički bio usmjeren na autobus, a ni u kojem slučaju na nogometaše, iako su i oni u prošlosti premalo učinili za antifašizam na stadionima. Ni pedalj fašistima! Antifa znači napad! Njemačka, crkni!” Piše to u pismu koje je na internet stavila skupina njemačkih antifašista. Tko na kraju stoji iza napada – islamisti ili antifašisti? Država mora djelovati Državna odvjetnica Frauke Köhler kazala je da “pismo antifašista nije vjerodostojno”. – Sumnjamo u terorističku pozadinu napada. No motivi zasad nisu jasni. Istražujemo dvije sumnjive osobe u islamističkoj sceni, jedna osoba je uhićena, a druga je u procesu uhićenja – kazala je državna odvjetnica Köhler. Njemački mediji objavili su da se radi o dvojici 25-godišnjaka bliskima selafističkoj sceni – jedan je Iračanin iz Wuppertala , a drugi Nijemac iz Fröndenberga. Da se nije dogodila prava tragedija, zaslužan je djelomično blindirani autobus i sreća. – Eksplozivne naprave bile su napunjene metalnim iglama. Jedna se zabila u naslon za glavu. Možemo, dakle, zahvaliti sreći da se nije dogodilo veće zlo. Eksplozija je pogodila područje veće od 100 metara – otkrila je Köhler veliku snagu bombaškog napada na nogometaše Borussije. Nije samo Njemačka šokirana napadom na nogometaše Borussije u Dortmundu, gradu koji je kao malo koji drugi u svijetu simbol ljubavi prema nogometu i klubu. – Klub Borussia Dortmund simbol je našega društva. Identifikacija s klubom u regiji je veoma, veoma velika. Samim tim još je gore ono što se dogodilo u utorak navečer. Ovim je pogođen osjećaj sigurnosti svih građana. Na državi je sada da razriješi ovaj slučaj i da vrati povjerenje građana – kazao je Daniel Sieveke, političar iz vladajućeg CDU-a. O napadu na nogometaše, što se nikad prije u njemačkoj povijesti nije dogodilo, oglasila se i njemačka vlada. “Kancelarka je bila zapanjena ovim činom vrijednim prezira”, prenio je mišljenje kancelarke Merkel glasnogovornik njezine vlade Steffen Seibert. >> Njemački stručnjak za terorizam: Napad ne odgovara strategiji islamista >> Policija potvrdila da je Bartra teže ozlijeđen, završio je na operaciji! Njemački grad Freiberg u Saskoj poslao je kancelarki Angeli Merkel račun za migrante i izbjeglice koje je primio lani. Gradonačelnik Sven Krüger poslao je izravno kancelarki račun od 736.200 eura utrošenih za integraciju 1700 ljudi. – Kancelarka je u nekoliko navrata obećala da zbog izbjegličke krize neće biti dizanja poreza ili posuđivanja novca, kao i da lokalni proračuni neće snositi nikakve dodatne troškove – rekao je Sven Krüger za tjednik Focus.      