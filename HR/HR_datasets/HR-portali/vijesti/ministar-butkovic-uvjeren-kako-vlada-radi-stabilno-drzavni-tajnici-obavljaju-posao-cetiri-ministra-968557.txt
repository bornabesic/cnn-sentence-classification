Foto: Hina MINISTAR mora, prometa i infrastrukture Oleg Butković izjavio je u Rijeci da Vlada radi stabilno i normalno te da, dok nakon lokalnih izbora ne budu izabrana nova četiri ministra, posao obavljaju izabrani i sposobni državni tajnici. Odgovarajući na novinarska pitanja nakon okruglog stola o pomorskom sektoru u Hrvatskoj, Butković je rekao da Vlada radi stabilno i normalno, da je prošao buran tjedan, u kojemu inicijativa za smjenu ministra financija Zdravka Marića nije prošla, te da je izabran novi predsjednik Hrvatskog sabora. Dodao je da će nakon lokalnih izbora, nakon što Sabor počne s radom, biti predložen izbor četiri nova ministra, a da do tada rade izabrani i sposobni državni tajnici. Nema nikakvih problema ili nesuglasica koje bi bile alarmantne da Vlada ne funkcionira, rekao je.  Hasanbegović ga nije iznenadio svojom odlukom Na pitanje je li ga iznenadio potez Zlatka Hasanbegovića, Butković je kazao da ga, slijedom svega što je proteklog vikenda bilo u medijima, nije iznenadio, da je to njegova odluka te da je s njim dobro surađivao u prethodnoj vladi.  To je njegova odluka, ne želim ju puno komentirati dok se na tijelima stranke ne donesu određene odluke, rekao je Butković, koji je na pitanja novinara odgovarao prije nego što je HDZ objavio da Hasanbegović više nije član HDZ-a, budući da se na zagrebačkim lokalnim izborima kandidirao na listi Brune Esih. Na pitanje očekuje li Hasanbegovićevu potporu i nakon što vjerojatno bude izbačen iz stranke, odgovorio je da mu je teško o tome govoriti, da je Hasanbegović dao podršku za odabir predsjednika Sabora prije nekoliko dana te da, poznavajući njega i njegove stavove, smatra da oko toga neće biti problema.