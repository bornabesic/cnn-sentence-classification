Foto: PIXSELL/Slavko Midžor DVANAEST kapetana Croatia Airlinesa predalo je ostavke na dužnost instruktora letenja. Znak je to protesta zbog otkaza instruktorskog ugovora uručenog njihovom kolegi, kapetanu Andri Šariniću. "Kapetani na linijskom školovanju, instruktori na tipu i ispitivači - temelj su stabilnosti i sigurnosti letačkih operacija", navode instruktori. Instruktori svoje nezadovoljstvo opravdavaju atmosferom koja vlada u tvrtki, a u kojoj je, neslužbeno doznajemo, puno upozorenja i prijetnji otkazom. Također, doznajemo i da je Šariniću, dugogodišnjem instruktoru, otkazan instruktorski ugovor zbog želje da se taj kadar u tvrtki pomladi. O tome što se događa i jesu li ugroženi korisnici usluga Croatia Airlinesa, oglasila se i Uprava tvrtke. Instruktori su pozvani na konstruktivan dijalog "Croatia Airlines izražava žaljenje zbog najavljenih ostavci dvanaest instruktora i poziva ih na konstruktivan dijalog. Uvažavajući važnost letačkog kadra, navedenim ostavkama poklonjena je dužna pažnja i održan je sastanak sa svima uključenim stranama. Zaključak je sastanka da će se napraviti procjena rizika (tzv. risk assesment) radi definiranja daljnjih mjera i dugoročne politike kompanije po pitanju školovanja, što je uobičajeni način postupanja. Posao instruktora u Croatia Airlinesu je obveznopravni ugovor o nalogu, koji sklapaju radnik u ulozi nalogoprimca, i poslodavac u ulozi nalogodavca, za potrebe raznih školovanja. Isti ugovor mogu otkazati i nalogodavac i nalogoprimac, u svako doba uz otkazni rok od 30 dana, po pravilima obveznog prava. Ovakav model ugovaranja i honoriranja instruktorskog rada postoji u Croatia Airlinesu već više od 10 godina, a broj i kompetencije potrebnih instruktora određuju poslovne potrebe i programi školovanja koji se provode. "Najavljene ostavke ne ugrožavaju sigurnost putnika" Prometni školski centar, jedan od tri školska centra Croatia Airlinesa, nudi široku paletu školovanja za letačko, kabinsko osoblje i zemaljsko osoblje, koja se temelje na certificiranim programima koji su usklađeni s EASA propisima, a odobreni su od Hrvatske agencije za civilno zrakoplovstvo. Školovanja provode instruktori Croatia Airlinesa kojih u kompaniji ima stotinjak. Posljednje dvije godine pojačan je interes i broj polaznika za školovanja letačkog osoblja, slijedom čega je povećan i potreban broj instruktora, daleko više nego su potrebe operacije Croatia Airlines. Najavljene 'ostavke' 12 instruktora ne ugrožavaju sigurnost letačkih operacija Croatia Airlines već eventualno dovode u pitanje mogućnost nastavka programa školovanja vanjskih polaznika u ovom opsegu. Osim toga, u ljetnoj sezoni koja je već započela, ionako se ne provode interna školovanja naših pilota", priopćio je Davor Janušić, glasnogovornik Croatia Airlinesa.