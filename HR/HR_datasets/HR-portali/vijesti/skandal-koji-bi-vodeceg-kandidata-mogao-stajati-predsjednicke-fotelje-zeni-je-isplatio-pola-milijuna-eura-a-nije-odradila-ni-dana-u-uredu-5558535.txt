Francuski predsjednički kandidat desnog centra François Fillon, koji je dobio predizbore u studenome zahvaljujući obećanju da će vratiti moral u francusku politiku, nalazi se u ozbiljnim problemima. Naime, francuski istražitelji pokrenuli su preliminarnu istragu afere “Pénélope Gate” kako bi utvrdili je li Fillon svojoj supruzi Pénélope doista dao “izmišljeni posao” njegove parlamentarne pomoćnice i je li ona tako, ništa ne radeći, zaradila 500.000 eura. Kao da ga je, moglo bi se reći, sama Pénélope urekla. “Ja sam 35 godina provela u sjenama, no sad je izazov drugačiji. Sad se François kandidirao za predsjednika”, rekla je lani u intervjuu za Le Figaro. “Proročanstvo” se ostvarilo. Optužbe je prvi objavio francuski list Le Canard Enchaîné (Okovani patak), poznat po satiri i istraživačkom novinarstvu, uz tvrdnju da njihovi novinari ne mogu pronaći svjedoke da je Pénélope obavljala konkretni posao. Radila je i primala plaću, tvrde, ukupno osam godina: prvo kao pomoćnica svog supruga dok je bio zastupnik, a zatim kao pomoćnica njegova zamjenika Marca Joulauda koji je Fillona nasljedio 2002. kad je ovaj ušao u vladu. Na platnoj je listi bila opet 2012. nakon što je Fillonu završio premijerski mandat. Tjednik citira jednog Joulaudova pomoćnika koji tvrdi “da nikad nije radio s njom” i “da ju je znao samo kao ministrovu ženu”. Također navodi da je Pénélope zaradila i oko 100.000 eura kao savjetnica za publikaciju Revue des deux Mondes koja je u vlasništvu Marca Ladreita de Lacharrièrea, milijardera i prijatelja obitelji Fillon. Zakonski je, na prvu, sve čisto. Za razliku od Njemačke ili Europskog parlamenta, Francuska, kao i Britanija, dopušta zastupnicima da zapošljavaju članove obitelji kao pomoćnike pod uvjetom da oni doista rade posao za koji su angažirani. Mnogi koriste tu mogućnost: supružnike ili djecu zapošljava deset do 15 posto francuskih parlamentaraca. Na zastupničkim platnim listama su 2014., navodi Médiapart, bila 52 supružnika, 28 sinova i 32 kćeri. No, postoji dublji problem. “Ovo bi moglo biti bolno za Fillona, doista štetno. Sve ovisi o tome je li to bio izmišljen posao. Ako se pokaže da je bio, i to dobro plaćen, tada će to biti važno”, kaže Gérard Grunberg, politolog s instituta za političke znanosti Sciences-Po. Preliminarna istraga trebala bi utvrditi je li bilo “zloporabe javnih sredstava, korporativne imovine i prikrivanja tih djela” - sve ono što je Fillon žestoko osuđivao, predstavljajući se kao moralna vertikala koja zagovara kršćanske vrijednosti, osobnu privatnost i važnost obiteljskog života, štednju, “progon” onih koji “ne rade ništa, a dobivaju javni novac” (na Twitteru 2012.) i spremnost na teške rezove ako dođe na vlast, primjerice otpuštanje 500.000 javnih službenika. “Na njemu je da objasni. Ne možete govoriti da ste kandidat poštenja i transparentnosti i onda ne moći odgovoriti na ovo”, poručio mu je socijalistički kandidat za predsjednika Manuel Valls. Fillon je pokušao objasniti. Tvrdi da je supruga radila za njega i uredno obavljala posao. Potvrdio je i da je radila za spomenutu publikaciju. “Vidim da je počela sezona blaćenja. Neću komentirati jer nemam što komentirati i ogorčen sam prezirom i mizoginijom u tom članku. Ona ne bi smjela raditi jer je moja žena”, pitao je Fillon komentirajući skandal, vjerojatno pritom zaboravljajući sve izjave koje su i on i supruga dali prošlih godina. Pénélope, odvjetnica koja nikad nije radila u struci, ljubiteljica konja i seoskog načina života, već desetljećima izbjegava pozornost. Svojedobno je priznala da nekad hoda s druge strane ceste od svog muža. Gradila je imidž samozatajne supruge posvećene odgoju njihovo petero djece, zbog čega su je francuske tiskovine opisivale kao “ultradiskretnu”, “ženu među sjenama” i “anti-Carlu Bruni”. “Nikad nisam bila uključena u suprugov politički život”, rekla je u listopadu 2016., dok je u dokumentarcu 2008. ustvrdila da “nema ulogu” te da katkad prati supruga u političkim prigodama, “ali to je granica”. On je, pak, lani u studenome u televizijskom intervjuu rekao da je njegova žena ostajala kod kuće dok je on radio kao zastupnik u Parizu. “Nisam imao mnogo vremena gledati kako naše prvo četvero djece odrasta jer sam bio zastupnik. To je bilo 24/7, tako da ih je odgojila njihova majka”, otkrio je, iako je, doduše bez objašnjenja na koje točno razdoblje misli, dodao da je ona bila uključena u kampanje, dijelila letke i pratila ga na sastancima. Trenutak izbijanja afere ne može biti gori za Fillona. Vodi u anketama uoči izbora u travnju i svibnju, ali i dalje mu prijete Marine Le Pen iz ultradesnog Nacionalnog fronta te sada nezavisni Emmanuel Macron, bivši ministar gospodarstva. Srećom po njega, i njih se tereti za financijske malverzacije. Le Pen mora vratiti 340.000 eura koliko su dobili njezini pomoćnici dok je bila europarlamentarka jer navodno nisu obavljali poslove vezane uz njenu poziciju. Macrona, pak, desni centar optužuje da je koristio sredstva na koja je imao pravo kao ministar za pripremu svoje kandidature prije nego što je uopće izašao iz vlade u kolovozu. Oboje, kao i Fillonovi, negiraju da su krivi.