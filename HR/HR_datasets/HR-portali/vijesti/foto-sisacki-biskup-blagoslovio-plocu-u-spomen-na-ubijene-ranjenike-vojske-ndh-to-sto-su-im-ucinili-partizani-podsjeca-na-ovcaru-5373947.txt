Sisački biskup Vlado Košić blagoslovio je u subotu prijepodne u krugu sisačke bolnice spomen-ploču i križ za 114 ubijenih ranjenika i bolesnika, uglavnom domobrana, koje su pripadnici 45. Srpske udarne divizije, koja je 5. svibnja 1945. godine oslobodila Sisak, odveli iz bolnice Sisak natrpane u zaprežna kola. – Odveli su 5. svibnja 1945. godine 116 ranjenika i bolesnika, ali su se dvojica pokretnijih uspjela spasiti bijegom, dok je 114 ranjenika dva dana kasnije, 7. svibnja, bez suda i suđenja pobijeno kod sela Crnac nadomak Siska, a njihova su tijela bačena u rijeku Savu, rekao je blagoslivljajući križ i spomen ploču ispred kapelice u sisačkoj bolnici, biskup Vlado Košić. Mate Piškor / HANZA MEDIA   Ovo je nakon Kloštar Ivanića, šume Brezovice i mjesta u Crncu gdje su strijeljani ranjenici iz bolnice, četvrti 'bijeli križ istine' kojim se obilježavaju stratišta nakon Drugog svjetskog rata na području Sisačke biskupije, odnosno Sisačko-moslavačke županije. Iz Povjerenstva za označavanje stratišta Sisačko-moslavačke županije ističu kako je na području Sisačko-moslavačke županije evidentirano i policijski potvrđeno 119 masovnih grobnica s 45.000 tijela bešćutno ubijenih. Pedesetak okupljenih oko novopostavljenog 'bijelog križa istine' u krugu bolnice, istaknulo je kako tragedija iz Siska otprije 71 godine, kada su ranjenici odvezeni iz bolnice i strijeljani, podsjeća na vukovarsku tragediju, odvođenje ranjenika iz vukovarske bolnice i njihovo strijeljanje na Ovčari.