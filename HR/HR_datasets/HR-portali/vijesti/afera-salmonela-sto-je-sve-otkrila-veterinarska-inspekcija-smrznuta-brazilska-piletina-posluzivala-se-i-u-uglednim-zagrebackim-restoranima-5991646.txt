Nakon duljeg zatišja dvije obavijesti Hrvatske agencije za hranu potrošačima o povlačenju i opozivu hrane zaražene salmonelom objavljene su protekli tjedan u razmaku od četiri dana, a tiču se zamrznute brazilske piletine koja je završila na hrvatskom tržištu. Prva je obavijest poslana u srijedu, 26. travnja, za zamrznuta usoljena pileća prsa La Vida u pakiranju od dva kilograma (rok trajanja prosinac 2018.), u kojima su Česi utvrdili salmonelu i sustavom brzog uzbunjivanja (RASFF) na tu opasnost upozorili i ostale članice EU.   Potaknuta tom obavijesti, Veterinarska inspekcija otišla je u nadzor zagrebačke tvrtke Euroalfa, koja je uvozila spornu brazilsku piletinu i utvrdila da je sporna piletina otišla na adrese brojnih poznatih restorana u Zagrebu, Varaždinu i okolici tih dvaju gradova. Jutarnji list dobio je na uvid popis 79 otpremnica za restorane, među kojima su i neki poznati i ugledni restorani. Dio njih čak se i reklamira kao mjesto na kojem se pripremaju specijaliteti s domaćom hranom po tradicionalnoj recepturi naših baka. Ipak, kako je piletina povučena iz ponude, odlučili smo da popis restorana nećemo objaviti. No, nakon povlačenja tih pilećih prsa Veterinarska je inspekcija opreza radi uzorkovala i drugi proizvod podrijetlom iz Brazila - pileći file, usoljeni i smrznuti Super Frango, u pakiranju od dva kilograma. Rezultat je također bio pozitivan. - Nakon završene laboratorijske analize potvrđena je Salmonella Spp i u tom proizvodu. Subjektu je naređeno da svejedno započne s povlačenjem i opozivom proizvoda, a obavijest za potrošače o povlačenju i opozivu proizvoda izdana je 30. travnja u 0.34 sati. Još nismo dobili obavijest o tome je li tvrtka Euroalfa povukla tu piletinu - navode iz Ministarstva poljoprivrede. Tada smo i dobili ovu izjavu ministra Tolušića. - Recite vi meni je li normalno da, pored domaće piletine, uvozimo i jedemo piletinu s drugog kraja svijeta - i to iz zemlje koju trese najveći skandal sa zaraženim mesom dosad. Neshvatljiva mi je ta pohlepa da netko kupuje meso sumnjive kvalitete samo zato što košta siću i onda nam to smeće prodaje u hrvatskim restoranima i dućanima - rekao nam je ministar i dodao da treba pojačati kontrole maloprodaje i ugostiteljskih objekata, zbog čega traži da i te kontrole budu u njegovu resoru. - Hoću da na svakoj pošiljci mesa koja dolazi u Hrvatsku piše u kojoj je zemlji uzgojeno to meso, kada je zaklano i zamrznuto. Nećete vjerovati, ali to sada ne treba pisati na deklaraciji. A onda neka potrošači sami odluče što će jesti i je li hrvatska piletina lošija od strane - zaključio je Tolušić. Što se dogodilo sa spornom piletinom, pokušali smo doznati u tvrtki Euroalfa, našem najvećem uvozniku i distributeru zamrznute hrane. Voditelj prodaje Tomislav Golubar, sin direktorice tvrtke Nade Golubar, rekao nam je jučer da su i oni otkrili salmonelu u pilećem fileu u svojem sustavu samokontrole te da su na vrijeme poslali obavijest svojim kupcima kako bi se piletina povukla. - Zbog svih ovih događanja s piletinom iz Brazila odlučili smo da s tog tržišta do daljnjega ne uvozimo nikakvu piletinu - rekao nam je Tomislav Golubar, čija je tvrtka piletinu uvozila od europskih distributera hrane. Kolika je razlika u cijeni zamrznutog pilećeg mesa koje dolazi na naše tržište iz EU, onog zamrznutog iz Brazila i domaćeg? Jedan od ugostitelja koji u ponudi ima sve tri vrste zamrznute piletine rekao nam je kako ugostitelji nakon povećanja PDV-a paze na svaku kunu. - Cijena zamrznute piletine kreće se od 23 do 25 kuna po kilogramu, a brazilska je obrađena za ugostitelje i nije tako jeftina kao što se misli. Svi bismo mi rado kupovali naše, ali domaćih svježih pilećih prsa nema za manje 50 kuna - zaključuje naš sugovornik.