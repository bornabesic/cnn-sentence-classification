Istog datuma 448 godina kasnije, 27. svibnja 1806., Dubrovnik je otvorio vrata Napoleonovoj vojsci što će rezultirati ukidanjem Republike Višegradski ugovor hrvatsko-ugarskog kralja Ludovika I. Anžuvinca Dubrovniku (dubrovačkoj komuni), izdan 27. svibnja 1358. godine, jedan je od najvažnijih dokumenata dubrovačke povijesti. Ovim ugovorom Dubrovnik je dobio status autonomnog i slobodnog grada, pod nominalnom vlašću hrvatsko-ugarskog kralja. Naime, Zadarskim mirom 18. veljače 1358. Ludovik I. prisilio je Mletačku Republiku na odricanje cijelog dalmatinskog kopna i svih otoka od Kvarnera do Drača. Tako je Dubrovnik postao dijelom Hrvatsko-Ugarskog kraljevstva i po prvi put ušao u političku zajednicu s ostalim hrvatskim zemljama. Ugovor je utanačen u Višegradu gdje je dubrovačko poslanstvo, na čelu s nadbiskupom Ilijom Sarakom, došlo na pregovore s kraljem o uređenju međusobnih odnosa. Kralj Ludovik je Dubrovniku dao zaštitu i povlašteni položaj među dalmatinskim gradovima i time gradu omogućio samostalan razvitak. Dubrovnik se obvezao primiti sve one obveze koje je do tada imao prema Mlečanima, priznao Ludovika za vladara i obećao mu vojnu pomoć. Dubrovačko Veliko vijeće 18. srpnja prihvatilo je kraljevu ispravu. Nakon toga, Dubrovčani su sastavili ispravu koja će se odaslati kralju, i ona je odobrena na istoj toj sjednici, ali nije sačuvana. Odnosi, utvrđeni Višegradskim ugovorom, bili su veliki korak prema potpunoj samostalnosti Dubrovnika. Od tada je Dubrovnik u stvari postao posve autonoman, pod nominalnom vlašću ugarskih kraljeva. Stekavši postupno sve atribute državnosti, teritorij, grb, zastavu i vlastiti monetarni sustav, dubrovačka se komuna od druge polovice 14. stoljeća počinje nazivati Republikom (lat. Respublica Ragusina). Ulazak Francuza u Dubrovnik Istog datuma 448 godina kasnije, 27. svibnja 1806., Dubrovnik je otvorio vrata Napoleonovoj vojsci što će rezultirati ukidanjem Republike. Naime, Požunskim mirom 1805. godine, između Habsburške Monarhije i Francuske, svu Dalmaciju i Boku kotorsku dobivaju Francuzi, a jedino je teritorij Dubrovačke Republike ostao samostalan. Pojavom Napoleona s jedne, a slabljenjem Osmanskog Carstva s druge strane, Dubrovačka Republika više nije bila sigurna u ustaljenom sustavu zaštite. Nakon što je Napoleonova vojska ušla u Dalmaciju, nastavila je napredovati prema jugu, s namjerom zauzimanja Boke Kotorske. Međutim, Rusko Carstvo želi zauzeti strateški položaj na Balkanu koji bi ograničio francusko širenje. Zato su poslali flotu na čelu s admiralom Senjavinom, koji je zauzeo Boku Kotorsku, preduhitrivši Francuze. Neutralna Dubrovačka Republika time se našla ukliještena između dvije velike sile. Sa sjevera su napredovali Francuzi, a s juga je ruska flota nastojala proširiti svoju vlast na Dubrovnik, započevši akciju blokiranjem dubrovačke i gruške luke. Senat Dubrovačke Republike odlučio je prihvatiti Francuze i navedenog dana u Dubrovnik je ušlo oko 1.000 Napoleonovih vojnika, predvođenih generalom Jacquesom Lauristonom. Rusi nisu bez borbe odustali od Dubrovnika. Započeli su bombardiranje grada s mora, a njihovi saveznici Crnogorci napali su kopneni teritorij Republike. Francuska vojska doista je pružila Dubrovniku zaštitu. Dakako, učinila je to da bi zaštitila svoje interese, a uz to gradu je nametnula namete za izdržavanje vojske koji su financijski potpuno iscrpili Republiku. Dubrovačka vlada mislila je da će francuski vojnici ostati u gradu samo privremeno, radi pružanja zaštite. U tome su se prevarili. Francuzi nisu napuštali Dubrovnik, nego su, dvije godine kasnije, ukinuli Republiku i priključili njen teritorij u sastav Francuskog Carstva.