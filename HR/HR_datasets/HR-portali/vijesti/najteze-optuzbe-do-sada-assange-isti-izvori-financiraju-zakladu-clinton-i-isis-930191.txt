Foto: FAH ISTI bogati državni dužnosnici Katara i Saudijske Arabije koji su donirali novce humanitarnoj organizaciji Hillary Clinton, financirali su i Islamsku državu, izjavio je osnivač Wikileaksa Julian Assange. Kako prenosi Independent, Assange je novu optužbu na račun Clinton iznio u intervju koji je dao australskom redatelju dokumentarnih filmova Johnu Pilgeru, na ruskoj televiziji RT. Intervju je održan u ekvadorskoj ambasadi, u kojoj Assange živi od 2012. kada je od Ekvadora dobio politički azil. Na Pilgerovo pitanje vjeruje li da su isti katarski, saudijski i drugi arapski dužnosnici koji su donirali Zakladu Clinton financirali i ISIS, Assange je odgovorio "da". Najvažniji e-mail iz cijele kolekcije Kao potvrdu svoje teze, Assange je naveo e-mail između Clinton i njenog bliskog suradnika Johna Podeste, za koji kaže da je "najvažniji e-mail iz cijele kolekcije" hakiranih e-mailova koji je Wikileaks objavio ovog mjeseca. U e-mailu iz 17. kolovoza 2014. Clinton kaže Podesti, koji je u to vrijeme također radio u Obaminoj administraciji, slijedeće: "Trebamo iskoristiti naša diplomatska i tradicionalno obavještajna sredstva da izvršimo pritisak na vlade Katara i Saudijske Arabije, koje pružaju tajnu financijsku i logističku podršku ISIS-u i drugim radikalnim sunitskim grupama u regiji." Prema Assangeu, ova izjava je značajna jer američka vlada nikad nije javno uvažila da ove države financiraju ISIS, tvrdeći umjesto toga da su financijeri "odmetnuti prinčevi" i drugi bogati pojedinci koji na svoju ruku financiraju teroriste, unatoč neodobravanju njihovih vlada. Saudijska Arabija donirala između 10 i 25 milijuna $ Zakladi Clinton Zaklada koju su osnovali Bill i Hillary Clinton u središtu je jedna od glavnih afera koje su uzdrmale izbornu kampanju demokratske kandidatkinje za američkog predsjednika. Njeni kritičari tvrde da je Zaklada služila kao paravan za ilegalno lobiranje, odnosno trgovinu političkim utjecajem - po tzv. "pay to play" modelu. Iako nisu pronađeni dokazi da su donatori, među kojima su i predstavnici stranih država, imali utjecaj na politiku Bijele kuće, velik broj njih je imao prijem kod Hillary Clinton dok je bila državna tajnica predsjednika Obame. Prema priopćenju iz Zaklade Clinton, Saudijska Arabija joj je donirala između 10 i 25 milijuna $ od njenog osnutka 1997. Također, prošlog je mjeseca otkriveno da je Katar donirao milijun $ povodom rođendana Billa Clintona. Zaklada negira da je Hillary Clinton koristila sredstva zaklade za svoje privatne ili političke potrebe. Saudijska Arabija nije donirala Zakladu za vrijeme njenog mandata državne tajnice, od 2009. do 2013. Assange je u intervjuu također dao svoje predviđanje ishoda američkih izbora, koji je po aktualnim anketama vrlo neizvjestan. "Prema mojoj analizi Trumpu neće biti dozvoljeno da pobijedi. Zašto to kažem? Zato što ima svaku vrstu establišmenta protiv sebe. Trump nema niti jedan establišment, osim možda kršćanskih evanđelista, ako se oni mogu nazvati establišmentom. Banke, obavještajne službe, tvrtke za proizvodnju oružja, strani novac i tako dalje, svi su ujedinjeni iza Hillar Clinton. I mediji također."