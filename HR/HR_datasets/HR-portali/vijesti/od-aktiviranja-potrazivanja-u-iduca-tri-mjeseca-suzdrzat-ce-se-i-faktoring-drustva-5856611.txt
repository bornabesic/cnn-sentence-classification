Kao što se svojedobno udomaćio izraz stand-by aranžman, onaj koji su desetak godina potpisivale hrvatske vlade s MMF-om, sada to postaje standstill aranžman u privatnom sektoru: između Agrokora, banaka, a možda i dobavljača. U nastojanju da zaustave širenje panike, u nedjelju navečer, nakon prilično radnog vikenda, standstill ugovor s Agrokorom potpisale su članice koordinacijskog odbora financijskih vjerovnika: Erste, PBZ, RBA, Sberbank, VTB Bank i Zagrebačka banka. Kako su objasnili, njegov je cilj “olakšati napore kompanije u rješavanju pitanja likvidnosti i podmirivanja dospjelih obveza prema dobavljačima, osigurati nastavak kontinuiteta operativnog poslovanja i zaštite vrijednosti koncerna, kao i predstaviti osnovu za njegovo održivo restrukturiranje”. Sadržaj samog dokumenta zasad je povjerljiv, ali ono što se može saznati jest da je potpisan na rok od tri mjeseca. No, jedno je sigurno, dobavljači s njim nisu sretni, među ostalim, kako navode, zbog načina na koji je predviđen redoslijed namirenja potraživanja. Pritom najviše strahuju da će prioritet u plaćanju imati faktoring društva, iza kojih nerijetko stoje banke, dok će njihove fakture za isporučenu robu biti niže na ljestvici tražbina. Kada je riječ o faktoring društvima, oni su vlasnici tzv. trasiranih mjenica koje imaju značajan udjel u ukupnom dugu Agrokora prema dobavljačima. Izdali su ih sami dobavljači, a potvrdio Agrokor, u nastojanju da izbjegnu duge rokove plaćanja. Potom su ih prodavali faktoring društvima ili bankama prije dospijeća, uz određenu kamatnu stopu. Kako Agrokor više nije platežno sposoban, po regresnom pravu, faktoring društva sada mogu te mjenice naplatiti od onoga tko ih je izdao, od dobavljača. Prema riječima jednog bankara koji je upoznat sa sadržajem aranžmana, problematika redoslijeda plaćanja tražbina još nije definirana i o tome će se pregovorati tek u drugom koraku. U nastojanju da standstill ugovor obuhvati sve dionike, u večernjim satima u nedjelju šest vodećih vjerovnika pozvalo je na sastanak i male banke te faktoring društva. Kako se može saznati, pozivu se odazvalo njih 20-ak i pokazali su dobru volju da sustav nastavi s redovnim poslovanjem. Tome u prilog spremni su dati svoj doprinos pa će u idućih nekoliko dana i oni staviti svoj potpis na standstill aranžman. - To znači da će se u iduća tri mjeseca i faktoring društva suzdržati od aktiviranja svojih potraživanja - kaže bankar s kojim smo razgovarali. No, pritom dodaje kako se faktoring društva ne mogu odreći svog zakonskog prava jer “regresno pravo je zakonski regulirano u poslovanju faktoringa”. Osim toga, objašnjava, odustajanjem od naplate mjenice kršili bi četiri zakona: o faktoringu, o kreditnim institucijama, o mjenicama i o obveznim odnosima. Iz toga proizlazi da faktoring društva, ako se svi dogovore o standsill aranžmanu, neće dobavljačima poslati mjenice na naplatu u iduća tri mjeseca, ali prije ili kasnije, to ih čeka. Premda je sadržaj standstill aranžmana javnosti nedostupan, u financijskim krugovima mogu se čuti brojne primjedbe, a uglavnom se odnose na njegovu provedivost, funkcionalnost i obuhvatnost. Tako se spominje da ne nudi rješenje za trenutačne blokade Agrokora niti definira tko će i koliko svježeg novca osigurati. Na kraju, ostaje i problem usklađivanja interesa velikog broja vjerovnika i dobavljača. Ako bi na kraju ipak prevagnuo standstill aranžman, kao prvi korak u osiguravanju normalnog funkcioniranja kompanije u iduća tri mjeseca, može se pretpostaviti da bi se u tom razdoblju definirala agenda za idućih šest mjeseci do godinu dana. Premda su se pojavile informacije da su se banke tijekom vikenda usuglasile da će glavni čovjek za restrukturiranje Agrokora biti Antonio Alvarez III., među domaćim bankarim jučer se moglo čuti da takav dogovor ipak nije postignut. Sve su karte i dalje u igri, ostaje vidjeti čije su jače.