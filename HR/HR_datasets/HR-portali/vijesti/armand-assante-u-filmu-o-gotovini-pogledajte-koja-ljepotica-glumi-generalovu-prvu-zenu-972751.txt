Foto: Press SNIMANJE filma i televizijske serije "General" o životu Ante Gotovine trenutno se odvija u Splitu. Snimaju se scene koje se odvijaju u Kolumbiji, u vrijeme kad general svojoj tadašnjoj supruzi, Ximeni najavljuje da se vraća u Republiku Hrvatsku kako bi sudjelovao u obrani svoje domovine. Ximenu Dalel, fatalnu Kolumbijku koja je osamdesetih bila u braku s Antom gotovinom glumi mlada njemačka glumica Jasmin Lord javnosti poznata iz popularne serije „Cobra 11“, a njenog djeda glumi američki glumac Armand Asante. Filmska ekipa dosad je snimila već više od dvije trećine materijala, a prva su sljedeća odredišta nakon Splita Sukošan, Obrovac i Đurđevac, u kojemu će se dočarati pustinjski uvjeti. Početkom lipnja ekipa se seli na Pag, na kojemu će se snimati akcijske scene iz razdoblja Gotovinine aktivne službe u Legiji stranaca, tijekom koje je bio i ranjen. Početkom srpnja predviđeno je snimanje u Francuskoj, koje će također poslužiti za prizore iz legionarskoga dijela generalova života. "Ozračje na snimanju je sjajno jer imamo toliko dobrih glumaca koji izvrsno rade svoj posao. Očekujemo kako će snimanje trajati do sredine srpnja, a odmah nakon toga slijedi postprodukcija kako bi cijeli projekt bio dovršen do siječnja sljedeće godine", izjavio je producent Andrija Vrdoljak. Prikazivanje televizijske serije "General" na HRT-u predviđeno je tijekom 2018. godine. Filmsku ekipu predvodi redatelj Antun Vrdoljak, a projekt za Hrvatsku radioteleviziju snima produkcijska tvrtka Kiklop film.