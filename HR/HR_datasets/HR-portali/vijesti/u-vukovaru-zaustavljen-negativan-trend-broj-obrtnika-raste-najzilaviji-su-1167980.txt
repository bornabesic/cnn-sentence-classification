Predsjednik Udruženja obrtnika Grada Vukovara Dražen Zovko i predsjednik Udruženja obrtnika Grada Zagreba Antun Trojnar potpisali su danas Sporazum o suradnji. Tom prilikom Zovko je rekao kako su obrtnici najžilaviji dio poduzetništva u Hrvatskoj te da će ovaj Sporazum predstavljati dodatni poticaj razvoju obrtništva u Vukovaru. - Sporazum predviđa razmjenu informacija što će biti posebno nama od koristi jer je Zagreb ipak na izvoru informacija. On predviđa i pomoć kod EU projekata, dalje investicije..., rekao je Zovko. Napomenuo je i kako je trenutno u Vukovaru registrirano 574 obrtnika u odnosu na 540 od prije nekoliko mjeseci te da se nada kako je zaustavljen negativni trend. Predstavljajući Udruženje obrtnika Zagreb Trojnar je rekao kako njegovo udruženje broji oko 7.500 članova dok u Zagrebu i Zagrebačkoj županiji djeluje oko 17.500 obrtnika. - U Hrvatskoj danas ima oko 73.000 obrtnika koji zapošljavaju oko 200.000 ljudi. To je velika snaga i radi toga mislim kako bi glas obrtnika trebao više da se čuje. Svi imamo slične probleme i trebamo zajedno raditi na njihovom rješavanju, rekao je Trojnar. Potpisivanju Sporazuma nazočio je i gradonačelnik Zagreba Milan Bandić. 