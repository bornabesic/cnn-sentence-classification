Foto: Facebook OŽALOŠĆENI suprug podijelio je pomalo bizarnu priču o tome kako je našao utjehu nakon smrti svoje žene. Wendy, supruga Russella Davisona preminula je nakon desetogodišnje borbe s rakom vrata maternice, a on nije dopustio da je odmah odnesu u mrtvačnicu, već je ostala u kući s njim i njihovo četvero djece, piše Lad Bible. Davison je oprao i obukao Wendyno tijelo, a zatim ga položio u lijes u svoju spavaću sobu. Smatrao je da će ovaj postupak olakšati njemu i sinovima proces tugovanja. "Wendy je mirno umrla. Bila je pod lijekovima, ništa ju nije boljelo. Sin i ja smo bili uz nju. Izgledala je predivno. Filmovi i televizija nas zavaravaju da bismo se trebali bojati mrtvih tijela, ali u njima nema ničeg strašnog", objasnio je Davison koji smatra da bi svi trebali svoje bliske pokojnike tretirati na takav način. Supruga je još 2006., nedugo nakon četrdesetog rođendana saznala da boluje od raka vrata maternice. Kad su joj prije tri godine liječnici prognozirali još šest mjeseci života, Wendy je odlučila odustati od tretmana i kupiti kamp kućicu kako bi putovali Europom. Prošlog joj se rujna stanje pogoršalo, pa su se vratili kući. Htjela je umrijeti u miru i udobnosti svog doma, a on je osigurao da i nakon smrti ostane još neko vrijeme. "Nisam je htio predati pogrebnicima. Želio sam da se sami pobrinemo za nju. Ideja da je stave u plastičnu vreću i odnesu tek nekoliko sati nakon što je umrla nam je bila nezamisliva", zaključio je.