Vlada RH je na današnjoj sjednici u saborsku proceduru poslala prijedlog novog Zakona o javnoj nabavi, koji će, kako je rekao premijer Andrej Plenković, ukloniti brojne nedostatke, unaprijediti sustav javne nabave te povećati transparentnost. Najvažnija predložena promjena u sustavu javne nabave je uvođenje ekonomski najpovoljnije ponude, odnosno da najniža cijena više ne bude jedini i najvažniji kriterij ocjene ponuda u postupcima javne nabave. – Dosad je postojala mogućnost ekonomski najpovoljnije ponude, ali zakon je dominantno propisivao najnižu cijenu. Prema novom zakonu, to neće biti slučaj, nego će ekonomski najpovoljnija ponuda biti jedini kriterij – rekla je ministrica gospodarstva Martina Dalić. Kriteriji za odabir najboljih ponuditelja će i dalje ostati cijena, uz odgovarajuće dodatne kriterije koje će propisati sam naručitelj, a cijena će po zakonu moći biti maksimalno 90 posto ukupne strukture vrijednosti pojedinih kriterija. Predlaže se i uvođenje Europske jedinstvene dokumentacije o nabavi, odnosno obrasca kojim će ponuditelj dati izjavu da udovoljava svim traženim uvjetima, a tek će ponuditelj koji bude odabran kao najpovoljniji, morati dostaviti detaljne dokaze o tome. Također, predviđa se i obveza prethodnog savjetovanja sa zainteresiranim gospodarskim subjektima o nacrtu dijela dokumentacije o nabavi prije formalnog početka postupka javne nabave, a kako bi se spriječilo da se kroz samu dokumentaciju definira pobjednik natječaja. – Pet dana prije objave natječaja svi naručitelji dužni su objaviti dokumentaciju, a sve zainteresirane strane, odnosno zainteresirani gospodarski subjekti, imat će pravo dati svoje primjedbe na takvu dokumentaciju. Želi se osigurati veća transparentnost, ali i smanjiti mogućnost dokumentacije koja se priprema tako da se cilja neki poželjan dobavljač–- rekla je Dalić. Ministar zdravlja Milan Kujundžić rekao je da se postavlja pitanje što se događa ako se pokaže da tvrtka ne ispunjava uvjete te pitao mora li se tada ići u novi postupak. Martina Dalić odgovorila je da zakon polazi od činjenice da se oni koji se prijavljuju na postupak javne nabave prijavljuju sa stvarnom namjerom, tako da davanje izjave i upotreba Europske jedinstvene dokumentacije ne zamjenjuju dokaze o kvaliteti ponuditelja i njegovoj sposobnosti da odgovori na suštinu nabave, odnosno na predmet koji se nabavlja, da se ne umanjuju zahtjevi i potreba natjecatelja da obrazlože način na koji misle obaviti isporuku roba i usluga koji se traže na natječaju. Europskom jedinstvenom dokumentacijom, dodala je, daje se izjava da je naručitelj u mogućnosti i ispunjava administrativne uvjete, različite dokaze, različite potvrde, koje se u zakonskom postupku mogu tražiti, poput izjava o nekažnjavanju. Još jedna sjednica u ponedjeljak Plenković se prije prve točke dnevnog reda osvrnuo na aktualne događaje. Ispričao je kako ga je izraelski premijer Benjamin Netanyahu zamolio da Hrvatska pomogne Izraelu u gašenju požara pa je odobreno da se jutros upute dva kanadera, koji su iz baze u Zemuniku već na putu u Izrael. – Na taj način pokazujemo svoju solidarnost i prijateljstvo s državom Izrael u ovom trenutku – rekao je Plenković. Osvrnuo se i na prošlu sjednicu Vlade, koja je održana u Vukovaru, te posjet bolnici u Klaićevoj, naglašavajući kako treba dati napor da se izgradi nacionalna dječja bolnica. Rekao je i da je posjet Ukrajini bio odličan te da je ministrica gospodarstva Martina Dalić potpisala tri sporazuma. Također je najavio održavanje još jedne sjednice Vlade u ponedjeljak. – To smo dogovorili nakon konzultacija prije svega s kolegom ministrom Marićem, gdje ćemo raspraviti smjernice izrade proračuna za 2017. i, naravno, usvojiti za drugo čitanje u Saboru paket poreznih zakona kako bismo mogli pratiti vremensku dinamiku rada Sabora s ciljem da reforma bude usvojena na vrijeme – rekao je Plenković. Više trošarine na duhanske proizvode Usvojen je i Nacrt prijedloga zakona o izmjenama i dopuni Zakona o mirovinskom osiguranju, s Nacrtom konačnog prijedloga zakona. Vlada je donijela Uredbu o visini trošarine na cigarete, sitno rezani duhan i ostali duhan za pušenje, koja predviđa više trošarine od važećih. Tako bi specifična trošarina s trenutačnih 230 trebala porasti na 265 kuna za tisuću komada cigareta, a proporcionalna trošarina smanjiti se s 38 na 36 posto od maloprodajne cijene cigareta. Minimalna trošarina na cigarete povećala bi se sa 648 na 679 kuna za tisuću komada cigareta. Na ostali duhan za pušenje trošarina se podiže s 500 na 550 kuna za kilogram, dok trošarina za sitno rezani duhan ostaje 550 kuna za kilogram. Državni tajnik u Ministarstvu financija Željko Tufekčić rekao je da se u slučaju cigareta cijene do 22 kune očekuje povećanje maloprodajne cijene od 58 lipa po paketiću, a kod cigareta skupljih od 22 kune povećanje u rasponu od 17 do 55 lipa po paketiću. – Učinak na maloprodajne cijene zaista nije visok – rekao je Tufekčić. Izmjenama uredbi do privremenih čelnih ljudi strateških društava Na dnevnom su redu bile i dvije uredbe kojima se predlaže da se, kao prijelazno rješenje do provedbe javnih natječaja, privremeno i strogo ograničeno na šest mjeseci, imenuju čelni ljudi trgovačkih društava i drugih pravnih osoba od strateškog i posebnog interesa za Republiku Hrvatsku, do, kako navode iz Banskih dvora, donošenja Zakona o upravljanju i raspolaganju imovinom u vlasništvu Republike Hrvatske. Svrha je ovog prijelaznog rješenja omogućiti Vladi da za čelne ljude predloži kandidate koji će ispunjavati opće uvjete za kandidate iz Uredbe o kriterijima za provedbu javnog natječaja za imenovanje članova i predsjednika uprava trgovačkih društava i drugih pravnih osoba od strateškog i posebnog interesa za Republiku Hrvatsku i koji mogu biti kandidati na budućim natječajima. Ova se odluka obrazlaže i činjenicom da se približava rok od 60 dana od stupanja na vlasti u kojem je Vlada morala odlučiti o osobama koje će voditi ta društva, te se moralo propisati prijelazno rješenje na temelju kojeg Vlada može ovlašteno postupati i utvrditi prijedloge za uspostavu upravljačke strukture za njihov učinkovit rad. Krstičević: Poražene snage žele kriminalizirati naše pobjede Na dnevnom radu bilo je, između ostalog, i davanje mišljenja Hrvatskome saboru na Izvješće o radu Hrvatskog memorijalno-dokumentacijskog centra Domovinskog rata za 2015. godinu. Ministar obrane Damir Krstičević i ministar branitelja Tomo Medved posebno su dali potporu izvješću i samom centru. – Više nego ikad poražene snage s paraobavještajnim elementima žele kriminalizirati naše veličanstvene pobjede u Domovinskom ratu, djelovanje Hrvatske vojske u BiH, zapovjednike, generale, oslabiti našu Hrvatsku, naš sustav sigurnosti i sigurnost naših branitelja. Želim im poručiti da u tome neće uspjeti. Moja puna potpora ravnatelju Nazoru i svim djelatnicima, rade sjajan posao, trebaju nam više nego ikada, trebamo uvezati sve naše institucije tako da zajedničkim i sustavnim djelovanjem radimo u borbi za istinu. Jer mislim da ta priča još nije završila – rekao je Krstičević, dok je Medved izrekao svoju "apsolutnu potporu" izvješću. Osnovana je i Radna skupina za obilježavanje 25. obljetnice međunarodnog priznanja Republike Hrvatske 15. siječnja 2017. Ministar vanjskih i europskih poslova Davor Ivo Stier rekao je kako je zadaća skupine izrada prijedloga programa, priprema i organizacija svečanog obilježavanja. Vlada je usvojila i Prijedlog odluke o izradi operativnih programa nacionalnih manjina. Plenković je apelirao da prilikom rada sva ministarstva budu susretljiva prema Zvonku Šakiću iz Ministarstva financija, Uredu za ljudska prava i prava nacionalnih manjina i predstavnicima manjina u Saboru. Kako je na Markovu trgu u tijeku prosvjed zaposlenika Studentskog centra, zbog čega su se i u dvorani mogli čuti zvižduci, Plenković je zamolio ministra znanosti, obrazovanja i sporta Pavu Barišića da se osvrne na poteškoće zaposlenika SC-a. – Riječ je o sanaciji SC-a koja je započela prije tri godine i dosad je u postupku sanacije, koju subvencioniramo iz proračuna, isplaćeno 136 milijuna, a u trenutku kad je sanacija započela, tada prezentirane obveze bile su 121 milijun. Dakle, sanacija se dosad pokazala neuspješnom jer su troškovi nominalno povećani za 15 milijuna, a strukturne promjene nisu ostvarene – rekao je Barišić. Dodao je da je primio štrajkački odbor, sanacijsko vijeće i sanacijskog upravitelja te da su zaključili da se može odobriti da se sklopi kolektivni ugovor, ali bez povećavanja materijalnih prava jer je to proturječno svrsi sanacije koja je u tijeku. Povećanje materijalnih prava dovelo bi nas u nesrazmjer s drugim zaposlenicima u državnim i javnim službama – rekao je Barišić. – Molim vas da nastavite tragati za rješenjem – rekao je Plenković. >> Plenković SDP-ovcima: Naravno da ću vam odgovoriti, zar želite ugroziti odnose Hrvata i Srba?