Foto: Index/Pixsell/Luka Stanzl  HRVATI su katolici. Logikom prvog reda, svi koji nisu katolici ne pripadaju hrvatskom narodu. Oni su izrod. Božja greška u masovnoj proizvodnji, primjer onoga što se može dogoditi čovjeku kad skrene evolucijskom stranputicom. Prepoznat će te ga po poganom, račvastom jeziku koji tvrdi da Bog ne postoji. Ako to i ne izgovara, sigurno tako misli. A još ako se odaziva na etimološki sumnjivo ime Boris Jokić, vrijeme je da uskrsnemo Torqemadu, zaključili su akademik Ivica Kostović i teatrolog Slobodan Prosperov Novak na hrvatskoj dalekovidnici.   Da, taj slatkorječivi hipsterski gad koji mami nedužne umove na gradske trgove u maniri Lenjina ili Tuđmana zamislio je cjelovitu kurikularnu reformu o čijoj se stručnoj kvaliteti pohvalno izrazila Europska komisija i ujedno zabrinula nad imenovanjem novopostavljene voditeljice obrazovne reforme Jasminke Buljan Culej, bliske konzervativnim klerikalnim krugovima i njihovim nazadnim idejama.   Hrvatska kao europski Jemen   Hrvati su među vjerski najzatucanijim zemljama Europe, pokazuju recentna znanstvena istraživanja, svojevrsni europski Jemen. I dosljedno reputaciji, odlučili smo konačno sjebati Darwina i evoluciju, astrofiziku, nove tehnologije i ateiste zatrti u korijenu. Naime znanost, ta jebena, nepodnošljivo dosadna znanost dokazala je i da su ateisti u prosjeku značajno inteligentniji u odnosu na vjernike. Štono bi spjevao francuski pjesnik Henry Michaux, "vjera je nepoderiv podplat za onog koji ne napreduje".    Istini na volju, za takav zaključak im nisu bile potrebne pedesetogodišnje longitudinalne metaanalize, dovoljan je zdrav razum i bistar pogled. Za nekoga tko tvrdi da je heliocentrični sustav izmišljotina, da je žena nastala od suvišne muške kosti i da postoji mudri čiča u stratosferi koji ima sudbinski plan za sve, znanost nije niti potrebna.  Za njih su Bandić i Kerum plus Prosperov Novak kao čovjek koji zna izgovoriti "puno teških riječi", izravni izaslanici božjeg holdinga.  No, prije nego li se posvetim suštini i posljedicama heretičkog pristupa životu, da pojasnim par činjenica.   Bog ne postoji   Boga nema. Bog kao ideja je ljudski konstrukt nastao u svrhu pokušaja razumijevanja neshvatljivog i straha od smrti. Razvojem znanosti, Bog postaje sve nepotrebniji kao kompenzacija neznanju, a zagrobni život postaje interpretacija termodinamičkih zakona. Kad umrete, ljudsko tijelo se raspada na molekularnu razinu, a životna energija se pretoči u vječni tok jedinog gospodara života i smrti, organon Prirode. Vjerske knjige poput Biblije su zastarjele kompilacije koje su nastajale stoljećima, iskrivljene kronike vremena koje su sadržavale moralne naputke i prikaz ispravnog režima života jer su se ljudi prije dvije tisuće godina ponašali kao, gledano iz današnje perspektive, moralne nakaze kratkog životnog vijeka sklone zvjerstvima i nasilju svekolikih oblika.    Primjerice, zašto Kuran brani konzumaciju svinjetinu i alkohola? Nije to zabranjeno zbog Božjeg durenja jer se nesretno prase očešalo o džamiju, nego zbog toga što na plus 45 Celzijusa nije preporučljivo krkati masnu hranu od koje će ti pozliti i pritom, arteriosklerozu zalijevati vinom od datulja, posebice ako, kao u mnogobrojnim arapskim plemenima, genetski ne posjeduješ enzim koji razgrađuje alkohol.   Crkva je stoljećima leglo nemorala i zatucanosti  Europu od potpune pogibelji i intelektualne zaostalosti nije spasila Crkva, koja je namjerno stoljećima vjerom kao sredstvom manipulacije držala ljude u neznanju, nego mistika zapadne civilizacije koja je pod prijetnjom smrti istraživala i izlagala prva studiozna znanja iz astrofizike, kemije, matematike, medicine... Ujedno, religije, posebice katolička Crkva, u ime vjere, osvajanja teritorija i bogatstva pokrenula su na stotine ratova koje su rezultirale milijunima žrtava.   Srednjovjekovne grafike pod naslovom "Pokolj nevine dječice" ili "Kuhanje vještice" samo su neke od zgodnih ilustracija razmišljanja Svete Inkvizicije koju danas u Hrvatskoj otjelotvoruju maljevi konzervativnih udruga "U ime obitelji" ili " Vigilare". Ista ta Crkva skrivala je na desetke nacističkih zločinaca poslije Drugog Svjetskog rata, za kojeg je prešućivala holokaust, zataškala ili zaštitila od kaznenog progona na stotine pedofilskih skandala…   O tome nema riječi u prijedlogu Cjelovite kurikularne reforme koju zagovaraju Crkva, hrvatska Vlada i ministar Pavo Barišić. Oni nas žele naučiti da je dobar Hrvat dobar katolik.   Odgoj i obrazovanje počinju kod kuće   Profesori i nastavnici mogu dušu ostaviti na predavanjima, ali odgoj i izobrazba počinju u domu, a bruse se u školi. Kako djeci rođenoj u moderno doba čiji su znanstveni ciljevi u predstojećem razdoblju ovladati prirodnim silama, napustiti fosilna goriva kao izvor energije, istražiti Sunčev sustav i postaviti temelje za međuplanetarna putovanja, objasniti da smo uspjeli iščitati ljudski genom, teleportirati fotonsku česticu i replicirati ljudske organe kad to sve uvaženi akademik Kostović naziva "jeftinim štosevima"? Kako stvoriti naprednu i kreativnu generaciju kojoj srednjoškolski profesor biologije uz cerek objašnjava kako je "teorija evolucije ateistička zavjera"?    Podložimo žar napretka trupcima na kojima stoji religija   Nikad više u povijesti obrazovanja u neovisnoj Hrvatskoj djeca nisu bila izložena tako pogubnom političkom utjecaju, vjerskoj indoktrinaciji, licemjernoj inačici morala i razornom neznanju, prepuštena samoukosti i trudu roditelja koji ne mogu trpjeti gluposti koje njihova djeca slušaju u školi.   U suprotnom, bez pružanja otporu političkom i crkvenom teroru u državi koja je sekularna samo na papiru, doživjet ćemo da nam djeca zaborave u slobodi i veselju stjecati znanja, voditi ljubav, sa znatiželjom upoznavati drugačije ljude, istraživati nove intelektualne horizonte i naučiti najvažnije: razlikovati dobro od zla, glupost od pameti i moral od licemjerja.    I zato, ako smo većinom vjerski zatucani, politički neinteligentni i zastarjelog obrazovanja, omogućimo manjini da sačuva žar civilizacijskog napretka, a što se mene tiče, slobodno ga možemo podložiti trupcima od kojih je sagrađena religija.   Častim šibicama. *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala