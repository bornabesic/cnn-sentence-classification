Hrvatsku je tijekom uskrsnih blagdana, u razdoblju od 14. do 17. travnja, posjetilo 117,3 tisuće turista, koji su ostvarili 400 tisuća noćenja, što su porasti od 68, odnosno 94 posto u odnosu na iste blagdane prošle godine, podaci su iz eVisitora dostavljeni u utorak iz Ministarstva turizma. "Rezultati za prvu polovinu travnja su odlični i vjerujemo da će se nastaviti i u ostatku mjeseca. Te visoke brojke su i pokazatelj da Hrvatska ima što ponuditi i izvan glavnog ljetnog dijela turističke godine te da postaje sve prepoznatljivija i kao cjelogodišnja destinacija", poručio je povodom tih brojki ministar turizma Gari Cappelli. Naveo je i da je u turizmu u travnju prije uskrsnih blagdana porast noćenja već bio oko 50 posto u odnosu na prvu polovinu travnja prošle godine. Cappelli vjeruje da će se dobri rezultati u turizmu nastaviti i kroz iduća dva mjeseca, prije same ljetne sezone, jer, kako kaže, "nastavak rasta turističkog prometa u pred i posezoni iznimno je bitan za povećanje prihoda u turizmu i omogućavanje aktivnog poslovanja za sve turističke i ostale prateće djelatnosti koje također aktivno pridonose povećanju konkurentnosti turizma i cjelokupnog hrvatskog gospodarstva". Osim velikog povećanja broja dolazaka i noćenja za uskrsne blagdane, koji nikada nisu bili u tako visokim postocima, prvi podaci sustava eVisitor i eCrew (turistički promet ostvaren u komercijalnim i nekomercijalnim objektima te nautičkom charteru) pokazuju i da je najviše noćenja za blagdane ostvareno u Istri, 134 tisuće te na Kvarneru, 70 tisuća. Slijedi Dubrovačko-neretvanska županija, u kojoj je za uskrsne blagdane bilo 57 tisuća noćenja, u Splitsko-dalmatinskoj županiji bilo je 47 tisuća noćenja, a u Zadarskoj 23 tisuće i Zagrebu 20 tisuća noćenja. Šibensko-kninska županija zabilježila je 14 tisuća noćenja, a Ličko-senjska 9 tisuća, dok su na kontinentu, Zagrebu najbliže po ostvarenim noćenjima županije Karlovačka i Krapinsko-zagorska, s po otprilike 4 tisuće. Prema gradovima i mjestima, s najviše noćenja za uskrsne blagdane, 44 tisuće, ističe se Dubrovnik, kojeg sa 28 tisuća noćenja slijedi Poreč te Rovinj sa 26 tisuća. S obzirom na vrste smještajnih objekata, najviše noćenja bilo je u hotelima, 235 tisuća, dok je u objektima u domaćinstvu bilo 65 tisuća, a u kampovima 48 tisuća noćenja. Najviše noćenja su ostvarili strani turisti, i to iz Njemačke (90 tisuća), Italije i Austrije (po 41 tisuću), Francuske (16 tisuća) i Slovenije (15 tisuća), dok su domaći turisti ostvarili 46 tisuća noćenja.   