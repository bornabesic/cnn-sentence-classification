Poput poreznog Uskoka, unutar Porezne uprave od 2012. postoji i Ured za velike porezne obveznike kao posebna organizacijska jedinica. Sjedište mu je u Zagrebu, ali ima ispostave u Osijeku, Rijeci i Splitu. Osnovna je zadaća tog ureda da prati i kontrolira 600-tinjak najvećih tvrtki u zemlji. Godinama se na čelu tog ureda nalazi Mila Vukoja, iskusna poreznica koja se rijetko pojavljuje u javnosti, a za njezin ured zadnji put se čulo 2013. godine kad su otkrili milijunski porezni dug u Ini, koji je ta kompanija na kraju i platila. Ured za velike porezne obveznike zapošljava oko 150 poreznih inspektora koji slove kao najiskusniji poreznici u zemlji, koji se redovito dodatno školuju i kod nas i u inozemstvu. Agrokor je jedna od tih 600-tinjak tvrtki koje nadzire ured Mile Vukoje. Saborski zastupnik Mosta Nikola Grmoja kazao je jučer da zadnjih deset godina nije bilo nikakvog poreznog nadzora nad Agrokorom, što bi, ako je i kad bi bilo istinito, doista bila prvorazredna politička senzacija. Grmoja ne zna Grmoja je zapravo upro prstom u pet ministara financija: Ivana Šukera, Martinu Dalić, Slavka Linića, Borisa Lalovca i Zdravka Marića koji su zadnjih deset godina bili na čelu Ministarstva financija. Bez ustezanja mu je odgovorio samo Slavko Linić. – Očito je da onaj tko govori da nije bilo poreznog nadzora ne zna što je to Ured za velike porezne obveznike. Taj je ured i formiran s isključivim zadatkom da se svaki dan, 12 mjeseci u godini, bavi velikim obveznicima, pa i Agrokorom. Svi dokumenti svakodnevno se kontroliraju i, dok sam ja bio ministar, Agrokor nije imao ni kune poreznog duga. Štoviše, kod Agrokora smo kontrolirali i postoje li takozvane transferne cijene – kaže Linić. Transferna cijena termin je koji obuhvaća cijene proizvoda ili usluga koje se zaračunavaju između povezanih osoba, a prati se prikazuje li tvrtka namjerno manju cijenu kod uplate robe i sredstva sprema na stranu. Linić kaže da su niže transferne cijene bile izraženije kod stranih lanaca uz čiju pomoć povećavaju dobit svojih tvrtki vani, a kod nas prikazuju gubitke. Ne daj Bože – Do dana kad sam bio smijenjen, Agrokor nije imao ni kune duga niti mu je odobrena odgoda plaćanja. Neodgovorno je da vas tuži ovako neodgovorna osoba i da se daju takve izjave – kaže Linić te otkriva da je proveo dodatnu kontrolu rokova plaćanja u velikim trgovačkim društvima, pa i Konzumu. – Otkrili smo neke manje nepravilnosti i dali nalog da se isprave – kaže Linić uz opasku kako zakon dopušta tvrtkama da robna potraživanja prebiju financijskim potraživanjima. Na pitanje kako su često kontrolirali Agrokor, Porezna uprava se pozvala na obavezu čuvanja tajne, a slično je reagirao i Zdravko Marić koji je kazao da on kao ministar ne daje naputke Poreznoj upravi “da nešto čini ili, ne daj Bože, da ne čini”. Oni pak kažu da odabir za nadzor “obavljaju na temelju procjene i analize rizika poreznih obveznika”. 