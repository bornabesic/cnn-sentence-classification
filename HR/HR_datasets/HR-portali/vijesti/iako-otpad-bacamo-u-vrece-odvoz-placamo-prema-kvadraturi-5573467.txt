U metropoli još postoji nezanemariv broj kućanstava kojima Čistoća nije dodijelila nikakav spremnik za otpad, a unatoč tome moraju plaćati odvoz otpada, i to višestruko skuplje od onih koji imaju spremnike. Radi se o kršenju gradske odluke temeljene na Zakonu o održivom gospodarenju otpadom prema kojoj se, jasno piše, odvoz otpada naplaćuje prema volumenu kontejnera i broju odvoza. Riječ je o čak 9000 kućanstava u Zagrebu koji svoje smeće odlažu u vrećice na nogostupe ili neke druge javne površine koje za to prema komunalnom redu nisu namijenjene. U Zagrebačkom holdingu to su nam potvrdili, ističući kako se mahom radi o kućanstvima u podsljemenskoj zoni, Sesvetama i Gornjoj Dubravi, i to u uskim uličicama. Tvrde da su nemoćni jer postojeći kamioni Čistoće ne mogu proći kroz te ulice. Dodaju, međutim, da bi se to trebalo riješiti nabavom malih kamiona za odvoz. - Podjela spremnika za miješani komunalni otpad kontinuirano se provodi na čitavom području na kojem Čistoća obavlja uslugu odvoza miješanog komunalnog otpada. Trenutačno je podjela na području Sesveta. Spremnike nećemo moći dodijeliti svim korisnicima iz tehničko operativnih razloga, prvenstveno uskih i slijepih ulica u koja vozila koja sada posjedujemo zbog svoje veličine nemaju mogućnost prolaza. Upravo iz navedenog razloga u postupku smo javne nabave manjih vozila - tvrde u Holdingu. Ističu da se korisnicima usluga, bez obzira na to što im nisu dodijeljeni spremnici, odvoz otpada naplaćuje prema najmanjoj mjernoj jedinici, a to je prema volumenu od 120 litara, za odvoz dinamikom jednom tjedno, odnosno četiri puta mjesečno. No, stanari Prekvršja, jednog od mnogih kvartova u kojemu kućanstva nemaju spremnike, tvrde da to nije istina. Jedan od njih je Željko Đurendić iz Ulice Reberec, koji vreću sa smećem, kao i njegovi susjedi, mora nositi stotinu metara dalje od kuće, do glavne ceste, i odložiti je na ionako uzak nogostup. Kada se skupi šest do sedam takvih vreća, upozorava Željko, nogostupom se ne može prolaziti. Prolaznici su primorani zaobilaziti hrpu vreća hodajući po kolniku, pri čemu riskiraju živote. - Pa tuda djeca idu u školu, jednom će netko stradati. Ni sam više ne znam koliko puta smo nazivali Čistoću, slali im mailove, faksove, zahtijevali i molili da nam daju kontejnere, ali od toga ništa. Tražio sam davno i da nam postave velike kontejnere za plastiku, papir i staklo, ali ni od toga ništa. Da ne govorim o tome da životinje brzo rastrgaju vreće pa vjetar posvuda odnosi smeće, što je higijenski problem - otkriva Đurendić. No, to nije sve. Tvrdi da odvoz otpada plaća čak 113 kuna mjesečno, i to po kvadraturi stana, što je način izračuna koji je u Zagrebu prestao vrijediti prije više od godine dana. Na konkretan upit upućen Ćistoći odgovoreno nam je da se u tom kvartu otpad naplaćuje “prema najmanjoj mogućoj mjernoj jedinici za to područje “. - Našim korisnicima koji imaju nekretninu na području mjesnog odbora Prekvršje miješani komunalni otpad odvozi se jedanput tjedno. Minimalni propisani volumen za obračun, za jedan odvoz tjedno od 120 litara daje jasan iznos računa. Pri tome napominjemo da niti jednom našem korisniku usluga račun za Čistoću nije veći, već je manji u odnosu na prijašnji obračun koji se temeljio na četvornome metru zadužene površine, što mogu provjeriti usporedbom računa - piše u odgovoru. Međutim, jednostavna računica pokazuje da to, u slučaju obitelji Đurendić, nije istina. Naime, račun za odvoz otpada prema volumenu od 120 litara i broju odvoza od četiri puta mjesečno iznosi 58 kuna, što je gotovo dvostruko skuplje od iznosa koji piše na računu Đurendićevih, a koji iznosi, kako smo već rekli, 113 kuna. Zašto dobivaju duplo više račune, u Čistoći nisu objasnili. - Ma kakav volumen spremnika, koliko znam mi i dalje plaćamo prema kvadraturi stana. I plaćamo previše, jer se te vreće odvoze samo jedanput tjedno, dok se u većem dijelu grada odvozi dva puta tjedno. Prema tome, račun bi trebao biti mnogo manji. Popuste ne ostvarujemo zato što nam nisu dodijelili spremnike, što nije u redu, ali se nadamo da višak našeg novca ide u doprinos za fontane - ogorčen je Đurendić. Njegov susjed ne želi u javnost izlaziti s imenom i prezimenom (podaci poznati redakciji), ali ljutito kaže da bojkotira plaćanje smeća. - Provodim građanski neposluh. Ne želim plaćati jer nemam kontejner ! Tako iskazujem svoj revolt jer je ovo protuustavno - kaže. Da mnogo toga ne štima s naplatom odvoza potvrdio je i Zdravko Stoilković, glavni sindikalni povjerenik podružnice Čistoća. Upozorio je na urušavanje sustava odvoza otpada i čišćenja grada. - Ljudi koji još nemaju spremnike za otpad, koliko znam, isto su zadužili volumen i prema volumenu bi im se trebao naplaćivati odvoz, a ne prema kvadraturi stana. Ali nije mi jasno prema kojem volumenu, s obzirom na to da otpad odlažu u PVC vrećice. Puno je tu propusta - upozorava Stoilković. Naplata odvoza smeća prema količini otpada, a ne prema kvadraturi doma, zakonska je obveza lokalne samouprave već 10 godina. Zagreb je od istoga odustao tek nakon što je Ministarstvo gospodarstva pokrenulo spor protiv njih.