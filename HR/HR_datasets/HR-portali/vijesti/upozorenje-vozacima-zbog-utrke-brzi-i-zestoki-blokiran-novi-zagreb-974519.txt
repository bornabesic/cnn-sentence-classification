Screenshot: Google Street View  ZBOG automobilističke utrke "Brzi i žestoki" koju organizira AK Brzina, u subotu i nedjelju, na području Novog Zagreba promet će se odvijati izmijenjenim režimom.   Prema riječima organizatora u utrci će sudjelovati oko 200 natjecatelja, a očekuju i dolazak oko 15.000 gledatelja. Treninzi i kvalifikacijska utrka održat će se od 10 do 20 sati u subotu i nedjelju. Prostor održavanja utrke čuva redarska služba i ograđen je zaštitnim ogradama. Na web-stranici organizatora stoji i kako je ovo jedini oktanski spektakl ove vrste koji se održava u glavnom gradu neke države. Iz zagrebačke policije su javili kako se za potrebe organizacije prostora starta i cilja utrka, tribina za gledatelje i odvijanje treninga, kvalifikacija i natjecanja utrka ubrzanja od petka, 2. lipnja od 20 sati do ponedjeljka, 5. lipnja do 4 sata za sav promet se zatvara Avenija Dubrovnik na dijelu od Cimermanove do Avenije Većeslava Holjevca. Prometnice zatvorene do ponedjeljka   Tramvajski promet na Aveniji Dubrovnik od okretišta Sopot do okretišta Savski most se obustavlja od subote 2. lipnja od 0.30 sati do nedjelje 5. lipnja do 23 sata i odvijat će se prema organizaciji ZET-a.   Promet će na navedenom potezu će biti u potpunosti zatvoren, a na prilaznim pravcima otežan, kažu iz policije.   Pristup posjetiteljima Zagrebačkog velesajma i objektima unutar njega bit će omogućen iz Cimermanove ulice (ulazi zapad 1 i 2), odnosno od Antallove ulice, cestom uz istočnu stranu Zagrebačkog velesajma – servisnom cestom uz južnu stranu Zagrebačkog velesajma do objekta Gastro Globus.   Vozačima se preporučuje da u vrijeme zatvaranja prometa izbjegavaju prolazak kroz Novi Zagreb u tranzitu. Obilazni pravci    Obilazni pravci za vrijeme zabrane prometa u pravcu istok – zapad su: Slavonska avenija – Zagrebačka avenija na sjeveru – preporučeni pravac, Avenija Dubrovnik – Avenija Većeslava Holjevca – Antallova – Cimermanova – Avenija Dubrovnik na sjeveru – otežani pravac, Avenija Dubrovnik – Siget – Froudeova – Sortina – Resselova – Avenija Dubrovnik na jugu – otežani pravac, Zagrebačka obilaznica na jugu – preporučeni pravac.   Obilazni pravci za vrijeme zabrane prometa u pravcu sjever - jug su: Savska cesta – Jadranski most – Jadranska avenija na zapadu Držićeva avenija – Sarajevska – Vatikanska – Ulica SR Njemačke na istoku.   Iz policije mole sve vozače i vlasnike da pravovremeno uklone svoja vozila s mjesta gdje to neće biti privremeno dopušteno zbog osiguranja događanja, a građane i sudionike u prometu da poštuju postavljenu prometnu signalizaciju i upute policijskih službenika i redarske službe na osiguranju navedenih događanja.