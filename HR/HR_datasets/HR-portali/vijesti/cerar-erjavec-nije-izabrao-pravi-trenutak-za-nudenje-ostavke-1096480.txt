Slovenski premijer Miro Cerar izjavio je u subotu da ne vidi pravi razlog za smjenu ministra vanjskih poslova Karla Erjavca, nakon što mu je on ponudio ostavku rekavši da premijer treba ocijeniti uživa li on još uvijek njegovo povjerenje zbog grešaka tijekom arbitražnog postupka o granici s Hrvatskom. -Ministar Erjavec nije izabrao pravi trenutak za nuđenje ostavke, ali ću to svejedno proučiti i o tome do utorka iznijeti svoje stajalište- kazao je Cerar, dodavši da vlada ima teškoća oko mnogo drugih stvari zbog čega će o Erjavčevom potezu konačno stajalište reći do utorka, do kada ministar vanjskih poslova treba i dalje obavljati svoje dužnosti. Erjavec je rekao da zbog komplikacija oko arbitražnog postupka s Hrvatskom premijeru ponudio svoju ostavku kako bi vidio uživa li još uvijek Cerarovo povjerenje, jer je arbitražni sud rekao da će se arbitraža natoč hrvatskom protivljenju nastaviti, ali da je Slovenija u arbitražnom skandalu kršila arbitražni sporazum iako ne u mjeri da se postupak prekine. "Iako je u arbitraži s naše strane bilo grešaka, čudi me da Erjavec nudi ostavku sada, baš kad su arbitri donijeli odluku koja nam se čini pravilnom", kazao je Cerar, podsjetivši da je parlament još lani na inicijativu oporbe glasovao o mogućem Erjavčevom odlasku s mjesta ministra zbog grešaka u arbitraži, ali da je ustanovio da Erjavec treba ostati šef diplomacije. >>Erjavec spreman dati ostavku zbog komplikacija u arbitraži 