Njemački socijaldemokrati (SPD) pretekli su po popularnosti demokršćane kancelarke Angele Merkel (CDU/CSU) prvi put od 2006., pokazalo je ispitivanje instituta Emnid za Bild am Sonntag. SPD-ov uzlet od 12 postotnih bodova u zadnjih mjesec dana zatekao je Merkel i njezine konzervativce, smatraju analitičari, samo sedam mjeseci prije izbora 24. rujna na kojima je ona očekivala laku pobjedu i četvrti mandat. Ispitivanje Emnida provedeno na 1885 glasača daje SPD-u 33 posto glasova, 1 postotni bod više nego tjedan dana prije, dok bi CDU i CSU dobili 32 posto, jedan postotni bod manje. SPD-u je time porasla popularnost za rekordnih 12 postotnih bodova u zadnja četiri tjedna, otkako je bivši predsjednik Europskog parlamenta Martin Schulz imenovan za Merkelina protukandidata na izborima 24. rujna, navodi Bild am Sonntag. "To je nezapamćeno u povijesti ispitivanja javnog mnijenja koje provodi Bild am Sonntag", navodi list. SPD, mlađi partner u Merkelinoj koaliciji, godinama je zaostajao za konzervativcima dok nije imenovao Schulza za svojeg kandidata za kancelara. Zadnji put je pobijedio na izborima 2002. s Gerhardom Schroederom. "Ovo je ozbiljno ispitivanje koje pokazuje da SPD stiže niotkuda da bi pretekao CDU/CSU", rekao je Thomas Jaeger, politolog sa Sveučilišta u Koelnu. "Nevjerojatno je kako je CDU bio nepripremljen za nekoga kao što je Schulz... Pretpostavljali su da će SPD ostati na potpori od 20-25 posto." Electoral Research Group objavio je u petak rezultate istraživanja provedenog za televizijsku postaju ZDF koje je pokazalo da bi SPD na izborima dobio 30 posto glasova, a CDU/CSU 34 posto. Schulz, bivši prodavač knjiga koji nije završio srednju školu, revitalizirao je SPD svojim iskrenim nastupima. Birače privlači obećanjima da će se boriti za socijalnu pravdu i protiv krajnje desnog populizma. Iako je SPD mlađi partner u Merkelinoj velikoj koaliciji od 2013., Schulz vodi kampanju protiv njezinih politika. "Posve je neočekivano kako je Schulz ponovno pridobio tolike bivše SPD-ove birače koji su okrenuli leđa stranci", rekao je Jaeger. "On govori njihovim jezikom i zvuči kao jedan od njih. Odjednom se pojavio velik entuzijazam." Ispitivanje Emnida pokazalo je također da bi SPD mogao formirati vladu lijevog centra s krajnje lijevom strankom Linke i Zelenima. Linke bi po anketi dobila 8 posto glasova, a Zeleni 7 posto. Zajedno s SPD-ovih 33 posto imali bi 48 posto, što je dovoljno za vladu jer manje stranke ne bi prešle prag od 5 posto. Ispitivanje CDU/CSU-u daje 32 posto glasova, Slobodnim demokratima (FDP) 6 posto i Alternativi za Njemačku (AfD) 9 posto, 1 postotni bod manje, što je ukupno 47 posto glasova.