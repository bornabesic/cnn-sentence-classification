Ništa ne znam. Dobili ste pogrešan broj – rečenice su koje je jučer izgovorio čovjek koji se javio na mobitel Kemala Keranovića (51), odnosno na broj mobitela koji je uz Keranovićevo ime i prezime naveden na njegovu ugostiteljskom objektu u Brodarici. Keranović je nakon ubojstva svojih roditelja Milke (70) i Hakije (74) te Ivana Bajića (65), za čija je ubojstva osumnjičen Boris Luketa (59), bio na ispitivanju u policiji. Policija je razgovarala s njim, a jučer su priopćili da je Luketa, koji je i dalje životno ugrožen nakon što si je pucao u usta, osumnjičen za tri teška ubojstva i težak pokušaj ubojstva Kemala Keranovića. Što se tiče Lukete, on je na respiratoru, ima teške ozljede mozga i splitski se liječnici i dalje bore za njegov život te nisu skloni davati nikakve prognoze o njegovu oporavku. Policija pak nastavlja s izvidima, a muškarac koji je u četvrtak bio na ispitivanju zbog sumnje da je bio Luketin pomagač pušten je jer nije ustanovljeno da je pomagao Luketi. Naložena je i obdukcija tijela te niz vještačenja, od biološkog preko balističkog do toksikološkog, kako bi se utvrdile okolnosti trostrukog ubojstva.