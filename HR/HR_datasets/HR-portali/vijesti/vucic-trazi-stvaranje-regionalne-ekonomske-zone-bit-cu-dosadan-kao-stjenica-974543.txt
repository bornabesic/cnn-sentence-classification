Foto: FAH SRPSKI predsjednik Aleksandar Vučić najavio je u subotu da će na summitu Brdo-Brijuni pokrenuti temu ekonomskog povezivanja regije, prenose beogradski elektronički mediji uoči godišnjeg sastanka čelnika jugoistočne Europe u Sloveniji.  Vučić, koji prvi put od preuzimanja dužnosti šefa države sudjeluje na nekom međunarodnom skupu rekao je da će ustrajati na stvaranju "regionalne ekonomske zone".  "Neću od toga odustajati. Bit ću dosadan kao stjenica. To je regionalna ekonomska zona, jedinstveno tržište, da pokušamo napraviti za zapadnobalkansku šestorku, ali i za bliže odnose sa zemljama EU-a iz regije, odnosno sa Hrvatskom i Slovenijom", rekao je Vučić novinarima. Govorio i o Agrokoru  Dodao je da je već razgovarao s članom Predsjedništva BiH Draganom Čovićem oko sudjelovanja Srbije na Mostarskom sajmu na kojem će biti jedan od pokrovitelja.  "To nije bilo moguće ranije. Mislimo uložiti ozbiljan novac i predstaviti Srbiju u Hercegovini na najbolji mogući način, biti faktor koji će približavati srpski i hrvatski narod", rekao je Vučić.  Podsjetio je da zemlje regije "imaju zajedničku muku", probleme koncerna Agrokor. Istaknuo je da Srbija zasad "ne osjeća financijske posljedice" zbog Agrokorovih poduzeća na svom tržištu, ali lančane probleme Agrokora "osjeća u smislu proizvodnje".  "Nemamo problem ni s Frikomom, ni s Dijamantom, ni s Merkatorom S, u smislu ostanka zaposlenih ljudi. Ali imamo problem s dobavljačima koji su smanjili svoje isporuke. A oni manje proizvedu ili više drže na zalihama. Time gubimo u bruto dohotku mi, a zamislite kakve probleme po tom pitanju imaju Hrvati", ocijenio je Vučić.  Vučić smatra da smanjenje kreditnog rejtinga Agrokor pravi probleme Hrvatskoj, Srbiji i BiH, poručivši da je o tome spreman sa svima razgovarati.