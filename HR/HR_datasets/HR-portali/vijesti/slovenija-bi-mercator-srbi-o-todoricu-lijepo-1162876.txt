Slovenska vlada razmišlja o donošenju posebnog zakona kojim bi zaštitila poziciju Mercatora u odnosu na Agrokor. Slične zaštitne mjere razrađuju se i u Srbiji, a Bosna i Hercegovina pokušava utvrditi razmjere štete. Privredna komora jučer je pozvala sve koji posluju s Konzumom i ostalim Agrokorovim tvrtkama u BiH da im dostave točne podatke o iznosu nenaplaćenih potraživanja, koja, kažu bh. dužnosnici, iznose između 250 i 300 milijuna konvertibilnih maraka. Ivica Todorić najjači je strani investitor u Srbiji gdje za njega izravno radi oko 12 tisuća zaposlenih, a Vučić kaže da je srpska vlada uvijek bila dobar domaćin Agrokoru. Ovlasti hrvatskog zakona o Agrokoru, međutim, prestaju na hrvatskim granicama. Profesorica s Pravnog fakulteta Jasnica Garašić kaže da moguća nagodba s vjerovnicima, ako do nje dođe, neće obuhvatiti imovinu izvan Hrvatske. Učinci hrvatskog zakona ipak će se prelijevati izvan granica, a jedno od pitanja koje se postavlja je upravlja li slovenskim Mercatorom, srpskim Frikomom ili sarajevskim Kiseljakom Ivica Todorić ili Vladin povjerenik Ante Ramljak? Povjerenik ne može glatko prenositi ovlasti izvan Hrvatske Pravnici kažu da je Ramljak broj jedan i za njih, no hrvatski povjerenik ne može glatko prenositi svoje široke ovlasti izvan Hrvatske. Ramljak mora poštovati nacionalne propise susjednih zemalja, baš kao što ih je morao poštovati i Todorić te isključivo koristiti redovne kanale odlučivanja kroz skupštinu dioničara, nadzorni odbor i uprave tvrtki. Domaće Agrokorove kompanije opterećene su garancijama za kredite i financijske obveze Agrokora, no takve se garancije nisu stavljale ni pred Mercator ni pred srbijanske akvizicije. Kad je u pitanju Mercator, zabrana daljnjeg terećenja tvrtke (sve do 2020. godine) detaljno je ugovorena kupoprodajnim ugovorom, dok je u Srbiji zabranu izdala Narodna banka Srbije. Logično se postavlja pitanje zašto zabrana terećenja tvrtki ne postoji i u Hrvatskoj? Hrvatska je do ulaska u EU morala ukinuti sva moguća kapitalna ograničenja i osigurati maksimalnu slobodu poduzetništva, koja podrazumijeva i pravo vlasnika da imovinom jedne tvrtke jamči za poslovne poteze druge. Srbija nema tu fazu usklađenosti, pa njezina narodna banka, po nalogu premijera, i sada razmatra dodatnu kontrolu odljeva kapitala iz Srbije. Ipak, podrže li ga u tome vjerovnici, Ramljak je, a ne Ivica Todorić, u ovoj fazi jedina osoba koja može prodati Agrokorove tvrtke izvan Hrvatske. Slovenski su mediji objavili anketu iz koje se vidi da je 49 posto Slovenaca spremno podržati reotkup Mercatora, a takvu mogućnost nije odbacio ni premijer Cerar. Slovenske i srpske vlasti ne žale se ni na rokove plaćanja Agrokorovih kompanija, koji su masovno probijani samo u Hrvatskoj te u Bosni i Hercegovini. Bivši Todorićev direktor, a sada regionalni konzultant Dragan Munjiza kaže da Agrokorove tvrtke u Srbiji i Sloveniji plaćaju unutar 45 do 60 dana. – Todorić u tim državama nije imao društvenu i tržišnu poziciju kao u Hrvatskoj. Morao se dokazivati i prilagođavati zadanim uvjetima – kaže Munjiza. >>Zbog glazbene čestitke Alvarezu policajci iz protueksplozijske službe pretraživali Agrokor >>Konzum opet pun, fondovi sa zapada ulagat će u Agrokor 