Iz Hrvatskog generalskog zbora (HGZ) u ponedjeljak navečer priopćeno je da je Upravni odbor HGZ-a raspravljao o mogućim modelima otkupa dionica MOL-a te navode kako su zgroženi viješću da su pojedinci iz braniteljskih udruga zatražili 7 posto dionica od eventualne prodaje Hrvatske elektroprivrede, odnosno da se 7 posto tih dionica unese u Fond hrvatskih branitelja iz Domovinskog rata i članova njihovih obitelji. Hrvatski generalski zbor smatra da su takva traženja u suprotnosti sa svim vrijednostima za koje su se borili hrvatski branitelji i stradalnici Domovinskog rata, navodi se u zaključcima sa sjednice, održane 7. siječnja. Takva potraživanja smatramo podvaljivačkim i nerealnim što očigledno, između ostaloga, imaju za cilj stvoriti jaz, pomutnju i neslogu unutar braniteljske populacije, s konačnom namjerom da se izazove nezadovoljstvo u širokim slojevima hrvatskoga naroda, ističe predsjednik HGZ-a general Pavao Miljavac. Tomislav Krišto / HANZA MEDIA   Dodaje kako se sve to odvija u trenucima, kada je Hrvatskoj više nego ikada potrebno svenarodno zajedništvo  i posvećenost duhovnom, gospodarskom i demografskom oporavku naroda i države. "Zabrinuti za budućnost Republike Hrvatske za koju smo se nesebično borili u Domovinskom ratu, isto tako nesebično danas u miru, predlažemo da se značajni dijelovi mogućih prodaja dionica ugrade u ostvarivanje ovih ciljeva. Apeliramo da se mudro i oprezno postupa s energetskim potencijalima i nacionalnim bogatstvima Republike Hrvatske", zaključuju iz Hrvatskog generalskog zbora.