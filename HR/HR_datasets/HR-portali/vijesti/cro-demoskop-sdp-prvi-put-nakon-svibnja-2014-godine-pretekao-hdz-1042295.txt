Prema prvom redovitom poslijeizbornom mjesečnom istraživanju agencije Promocije plus o društvenim i političkim preferencijama CRO Demoskop, koje je provedeno u razdoblju između 30. studenog i 2. prosinca, SDP je pretekao HDZ, javlja N1. SDP je to učinio prvi put nakon svibnja 2014. godine. Isti je trend zabilježen i u preferenciji koalicija gdje je lijevo-liberalna koalicija Hrvatska raste u blagoj prednosti u odnosu na Domoljubnu koaliciju, koaliciju desnog centra. Istraživanje je pokazalo da bi u slučaju da su parlamentarni izbori provedeni početkom prosinca relativni pobjednik bila koalicija Hrvatska raste. SDP-ova koalicija Hrvatska raste prva je s izborom od 30,3 posto glasova, dok je HDZ-ova Domoljubna koalicija na drugom mjestu s izborom od 29,4 posto. Najveće iznenađenje izbora, Most nezavisnih lista, treći je s izborom od 15,4 posto, a četvrti je Živi zid s izborom od 3,3 posto. Dalje slijede koalicija oko stranke Milana Bandića sa 2,3% izbora, dok koalicija IDS-PGS-Lista za Rijeku i stranačka lista Oraha bilježe izbor od 1,8%. Stranačka lista HDSSB-a bilježi izbor od 1,2 posto, dok koalicija Uspješna Hrvatska (Reformisti – Naprijed Hrvatska) bilježi izbor od 1 posto. Ostale liste bilježe skupni izbor od 2,7 posto, uz 10,7 posto neodlučnih, navodi N1.   Na ljestvici s rangom samostalnih političkih stranaka prvi je SDP s izborom od 28,2%, a slijedi HDZ sa 27,6%. Na treće mjesto zasjeo je Most sa 15,6%, dok je Živi zid sa 3,2% na četvrtom mjestu. Tri stranke bilježe izbor iznad dva posto: HNS 2,6%, Stranka Bandić Milana 2,4% i HSS 2,1%. S izborom između jedan i dva posto također su tri stranke: IDS sa 1,5%, HDSSB sa 1,3% i Orah sa 1,0%. Ispod jedan posto su NS Reformisti (0,9%), HSP AS (0,7%), Hrvatski laburisti (0,6%), HSU (0,6%), HSP (0,5%) i Hrid (0,5%). Ostale stranke bilježe izbor od 1,5%, dok je 9,2% neodlučnih. Najpozitivnija političarka prema CRO Demoskopu je Kolinda Grabar-Kitarović s izborom od 21,5 posto. Drugi na ljestvici pozitivnog doživljaja hrvatskih političara je Zoran Milanović s izborom od 12,3 posto, a treći Božo Petrov s izborom od 10,8 posto. U prvih pet još su i Josip Leko sa 8,5 posto izbora i Boris Lalovac sa 6,8 posto. Na vrhu ljestvice negativnog doživljaja hrvatskih političara je Tomislav Karamarko (32,7%), a na drugom mjestu je Zoran Milanović (26%). Na trećem mjestu je kategorija svi političari (12,6%), četvrto mjesto s izborom od 5,9 posto pripalo je Ivi Sanaderu, a na petom mjestu je Kolinda Grabar Kitarović s izborom od 2%. Istraživanje je po principu ''cijela Hrvatska jedna izborna jedinica“ provedeno od 30. studenog do 2. prosinca , a njegovi nalazi pokazuju raspoloženje biračkog tijela u tom razdoblju. Nalazi utvrđuju biračke preferencije na razini izlaznosti od 56-62%, uz dozvoljenu statističku (standardnu) pogrešku od ± 2,7%, navodi N1. >> Predizborna istraživanja točno su pokazivala izborne trendove 