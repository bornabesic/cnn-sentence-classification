VINKOVCI - Matea je dobro, beba je mrtva! Tim je riječima ginekolog Opće bolnice Vinkovci majci 24-godišnje Matee Janković iz Ivankova priopćio da je njezina kći upravo rodila mrtvoga sina. Riječi su to koje dandanas Matei i njezinoj obitelji ne izlaze iz glave, a koje, prema njihovim riječima, govore o osobi koja je trebala brinuti da na svijet dođe živo i zdravo dijete. Mlada je majka 31. siječnja došla u bolnicu oko 5 sati ujutro. Bila je u devetom mjesecu trudnoće i otvorena četiri centimetra. Primio ju je dežurni liječnik koji je nakon završetka smjene otišao kući. - Tada me preuzima dr. N.K. i tu počinje moja agonija. Ušao je u rađaonicu, pregledao me i rekao babici da mi da drip. Bolovi su krenuli i bili su sve jači i jači. U sobi je bio još jedan liječnik specijalizant i dvije babice. Nakon što je počeo s pregledom, pitala sam ga može li biti malo nježniji jer sam krvarila. Na to mi je rekao: 'Hoćeš da te milujem' i otišao. Došao je ponovno i grubo rekao: 'Što si se stisla koji k...' i opet me grubo pregledao, a kada je izlazio, rekao je: 'A, glupače'. Babici je rekao da me stave na loptu da se beba spusti. U 14.10 sati bila sam otvorena devet centimetara, skakala sam na pilates lopti kao luđakinja, nakon toga me opet pregledao, a beba se nije spuštala. Drip je bio sve jači i dalje su me stavljali na loptu, krvi je bilo u velikim količinama - prepričava nam Matea višesatnu dramu koju je proživljavala u bolnici. Za nju je sve to bio dodatni stres s obzirom na činjenicu da je prije pet godina bila trudna, ali je imala spontani pobačaj i izgubila bebu u devetom tjednu. Uslijedile su godine neuspješnih pokušaja, a onda su suprug Mario i ona zahvaljujući potpomognutoj oplodnji u Osijeku napokon dočekali radosnu vijest. Devet je mjeseci nosila bebu s kojom je sve bilo u redu, no trudnoća je bila visokorizična. S obzirom na sve muke koje je do tada proživjela, Matea je oko 16 sati potpisala da želi ići na carski rez, ali to se nije dogodilo jer joj je liječnik rekao da mu se "ne da s time zaj...". - Oko 19 sati rekla sam babici da mi se vrti u glavi. Babica me stavila na krevet, a on se izderao na nju i rekao: 'Ma k.... joj se vrti' i neka me vrate na loptu. Nisu reagirali ni kada sam im rekla da imam visok tlak cijelu trudnoću, koji mi tamo uopće nisu mjerili. Bila sam potpuno otvorena. U 20.27 sati skidaju CT otkucaj bebina srca i u 20.30 sati kreće porod. Rekli su mi da stisnem. Tri puta sam stisla i moj sin je izašao bez plača - briznuvši u plač ispričala nam je Matea. Njezina sina oživljavali su 35 minuta, a onda su proglasili smrt. - Kada je dijete umrlo, zazvonio je telefon, on se okrenuo prema meni i pitao: 'Jesi ti Matea?' Nije znao ni kako se zovem za tih 14 sati, nije pregledao ni moje papire, nije znao da imam trombofiliju, da mi je trudnoća visokorizična... Ništa nije znao. Da, dva puta mi je bio skočio na trbuh i sišao sa stola, a treći put mi je babica normalno stisla trbuh - priča Matea, kojoj je liječnik, rekla nam je, upućivao i neke neumjesne komentare poput: "Dobro izgledaš, nemaš podočnjake“ i "Što ti muž radi na putu dok ti rađaš?". Onaj telefonski poziv bio je od njezine majke. - Jel' normalno tako hladno priopćenje? I meni je samo rekao: 'Dijete ti je umrlo'. Nije mi ni sućut izjavio. Prevezli su me u sobu, a on je nakon tri, četiri sata došao i pitao trebam li tabletu za smirenje. Žalosno je da mi nije ponuđena nikakva psihološka pomoć, a jedinu utjehu imala sam od dvije babice i pedijatrice, dr. Jurković - ispričala nam je Matea, dodajući da je liječnik tri dana mijenjao svoju priču i negirao da je potpisala za carski rez. - Kasnije je rekao da bi nekome drugome opet isto napravio, a kada bih mu ja došla, napravio bi carski rez odmah s vrata - rekla je neutješna Matea. Osim što su uputili službeni prigovor bolnici, Matein otac Zlatko Bošnjak protiv liječnika je podnio kaznenu prijavu. On je napisao da je dijete udahnulo, da je živo rođeno, ali obdukcija je pokazala da se nagutalo plodne vode i ugušilo. Nije uopće pogledao papire - rekao je Matein otac, rekavši i da je čuo kako je liječnik navodno suspendiran. "U tijeku je postupak unutarnjeg stručnog nadzora koji je pokrenut prema pritužbi obitelji koju smo dobili. Dok se nadzor ne obavi i dok ne dobijemo mišljenje struke, nikakve konkretne izjave ne možemo davati", priopćili su šturo iz vinkovačke bolnice.