Screenshot: YouTube MARKO PRPIĆ sinoć se u kasnijim večernjim satima vraćao kući u Sesvete, no zbog gužve i pretrpanog busa - skoro je izvisio. Srećom, tu je bio ljubazni ZET-ov vozač koji je pristao odraditi krug u više smjena i odvesti putnike kućama. "Dakle, dolazim na stanicu Heinzelova u 22:50 i čekam tramvaj za Borongaj. Google kaže da tramvaj dolazi oko 22:53, već je 22:56, a tramvaja nema. U to doba u dijelu grada od Trga prema Borongaju nema gužve, ali rekoh si: 'Provjerit ću na stranici ZET-a', i skužim da tramvaji ne voze prema Borongaju. Ok, na bus koji kreće u 23:15 u smjeru Sesvetskog Kraljevca moram stići, stoga odlučujem prijeći cestu i naći neki kućni broj pred koji bih si mogao pozvati taksi", ispričao je Marko za zagreb.info. Taksijem je do Borongaja došao u 23.03 i shvatio da bus ide u 23.15. No, shvatio je da stvari ipak neće ići tako glatko. "Dolazim do busa i standardno je prenatrpan, kako to biva nakon svake utakmice, a to je ujedno i posljednji bus u smjeru Sesvetskog Kraljevca s Borongaja (sljedeći je iz Dupca u 00:25, na koji ne stigneš zbog noćnih tramvaja koji tada izlaze van)", ispričao je. Iako je na početku bus mogao normalno voziti, u njemu je ipak bilo previše ljudi te je prekoračena dopuštena kilaža ipak popustila. Putnici su morali izaći van iako su znali da je to posljednji bus te večeri. "Bus je bio ok, no u jednom je trenutku kao stroj popustio jer smo prekoračili kilažu koju može podnijeti. Vozač nam tada govori da idemo van. S obzirom na to da se radi o posljednjem busu, nitko ne želi van, pa tako ni ja. Vozač zaista pokušava sve da osposobi autobus, ali ne ide. Na razglas govori kako moramo van jer nas je previše i da će se onda možda podići od zemlje. Sve mi je to jasno. Ali, ne mogu ja šutjeti pa ga pitam ako izađemo hoće li doći drugi bus – jer ovo je situacija koju ZET već godinama nije u stanju predvidjeti – utakmica i zadnji polazak za Kraljevec. I on bi tako prije naučio i skopčao stvari. Vozač mi bahato kaže da nema pojma hoće li doći i zove nekoga da kaže kako on ne može krenuti jer nas (putnika) je previše. Nakon par minuta iz autobusa izlazi 5-6 muškaraca, uključujući mene, i deseci žena (toliko o kavalirima i pristojnosti, oni sjede i ne mrdaju). Vozač revoltirano izlazi van i pali cigaretu, i govori da mu nije jasno kako možemo (mi putnici) biti toliko glupi da ne kužimo. U međuvremenu ja zovem kontakt centar Zagrebačkog holdinga i javlja mi se čovjek koji shvaća situaciju i kaže da zove prometni centar i ljubazno sluša moju jadikovku. Vozač ovog defektnog busa i dalje vani puši i buni se kako je netko otvorio vrata na 'pipac', i kako nije njegova dužnost to popravljati, te dodaje da će namjerno zvati servis neka oni to poprave (uvjeren sam da svaki vozač zna to zavrnuti-odvrnuti, jer i putnici to znaju, ali se ovdje radi o bahatluku). Uglavnom, on je vani i ništa", kaže mladić. "Ja zovem prometnika koji je bahat jednako kao i vozač defektnog busa 269 i kaže mi da on ništa ne može jer šefovi nisu tako predvidjeli (bitno da on prima plaću prometnika kojemu je zadaća pratiti stanje u prometu i mogućnosti pojedinih linija, radi se o prometniku za istok) i neuljudno mi poklapa slušalicu. U međuvremenu zovem ponovno kontakt centar Zagrebačkog holdinga i javlja mi se ista osoba, jer je očito dežuran. On mi kaže da me moli da pričekam na liniji minutu i čovjek se nakon minute zaista javlja i veli: 'Gospon, evo, šaljemo bus iz garaže, strpite se, znate, semafori. Za 5-6 min je na Borongaju', i ja mu zahvaljujem. Čekamo bus poslan iz garaže, ljudi lagano već odustaju od prijevoza busom 269, ali dobar dio kavalira sjedi i dalje u busu. Sretni su jer je izašlo dovoljno ljudi da se bus podigao od zemlje i vozač zatvara vrata i nabija gaščinu i odlazi. Ni minutu nakon što je otišao stiže čovjek, doslovce dojuri autobusom na stanicu i bez kontrole karata veli: 'Ajmo, idemo, vele da vas je puno, a ja sam već smjenu završio'. Čovjek je stigao busom garažnog broja 201 (bitno je jer ću pokušati preko ljudi iz Holdinga osobu, kojoj ime ne znam, barem pohvaliti i toplo se nadam da će mu ovaj dodatan krug Borongaj-Kraljevec-garaža biti plaćen). Isti taj ljubazni gospodin je nakon odrađene cijele smjene odradio vožnju prema Kraljevcu bez i jedne riječi prigovora. Prije svoje stanice sam mu se iskreno zahvalio i pružio mu ruku. Neznani junače iz busa garažnog broja 201 – hvala ti!", poručio je.