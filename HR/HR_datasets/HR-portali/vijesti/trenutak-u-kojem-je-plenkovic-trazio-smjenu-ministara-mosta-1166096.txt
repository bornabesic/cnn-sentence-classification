U trenutku kada su tri Mostova ministra digla ruku protiv ministra financija Zdravka Marića, premijer Andrej Plenković nonšalantno se okrenuo prema tajnici Vlade i naložio joj da pripremi odluku o razrješenju ministara. Koliko god je Plenkovićeva izvedba bila hladna i smirena, u novinarskoj sobi u Banskim dvorima zavladalo je potpuno iznenađenje jer ni jedan novinar dan prije nije imao informaciju o tome što Plenković sprema.  Međutim, sjednica Vlade nastavljena je kao da se apsolutno ništa nije dogodilo. Štoviše, smijenjeni Mostov ministar Vlaho Orepić obrazložio je čak dvije točke dnevnog reda iz svoga resora, za koje su HDZ-ovi ministri uredno digli ruku. Učinio je to smirenim glasom i ničim ne pokazujući da ga je premijerova odluka iznenadila. Budući da je politički tajnik Mosta Nikola Grmoja dan ranije slao poruke da smjena ministra financija ne mora značiti i pad Vlade, očito je da su u Mostu znali da bi se Plenković mogao odlučiti na takav potez.  