Foto: FAH VOĐA ruske opozicije Aleksej Navalni pojavio se pred sudom dan nakon što je priveden usred velikih prosvjeda protiv vlade, prenosi Independent.  Deseci tisuća prosvjednika izašli su jučer na ulice diljem države, u najvećem prosvjedu protiv vlade u posljednjih 6 godina.  Prosvjedi diljem države, privedeno oko 1000 ljudi  Vlada je odbacila opoziciju kao "zapadnjačku urbanu elitu" koja je odvojena od problema siromašnih u Rusiji. Međutim, prosvjedovalo se i u dijelovima države koji inače podupiru Putina.  Iz policije su izjavili da je uhićeno 500 ljudi, ali skupine za ljudska prava javljaju da ih je privedeno više od 1000.  Europska unija pozvala je vlasti na puštanje privedenih prosvjednika.  Navalni: "Doći će vrijeme kada ćemo mi suditi njima"  Aleksej Navalni (40), koji je nedavno najavio kandidaturu za predsjednika, priveden je na putu na prosvjed u Moskvi. Na Twitteru je objavio fotografiju iz sudnice i tekst: "Doći će vrijeme kada ćemo i njih dovesti pred sud - i tada će to biti pošteno suđenje".  Ovaj najpoznatiji vođa ruske opozicije već je dva puta osuđivan zbog prevare i pronevjere, ali je tvrdio da nije kriv i da je osuđen iz političkih razloga.  Zbog organizacije ilegalnog prosvjeda osuđen je na 15 dana zatvora.  Državna televizija u potpunosti ignorirala prosvjede  Policija je također uhitila njegovih 17 suradnika. Svi su proveli noć u postaji dok su vlasti pretresale njihove urede i navodno uzimale svu opremu iz njih.  Ruska državna televizija u potpunosti je ignorirala prosvjede u nedjelju, a vlasti nisu ništa komentirale.