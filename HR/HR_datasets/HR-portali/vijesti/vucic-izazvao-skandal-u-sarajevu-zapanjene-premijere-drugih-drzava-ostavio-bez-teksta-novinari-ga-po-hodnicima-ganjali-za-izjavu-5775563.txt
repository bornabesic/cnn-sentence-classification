Predsjednik vlade Srbije Aleksandar Vučić izjavio je u četvrtak u Sarajevu kako je tijekom summita premijera šest država zapadnog Balkana otvorio pitanje problema u bilateralnim odnosima, a istaknuo je kako je to učinio sa željom da se ti problemi ne skrivaju jer se tako ništa ne postiže. "Naravno da smo govorili o problemima", izjavio je Vučić novinarima koji su pratili summit, a srbijanskog premijera su morali "loviti" po hodnicima parlamenta BiH ne bi li im nešto rekao nakon što je naprasno odlučio ne kazati ništa na zajedničkoj konferenciji za medije s ostalim premijerima. Vučić je nakon konstatacije da nema što kazati i premijere Crne Gore, Kosova, Makedonije i Albanije ostavio bez prilike da nešto kažu jer oni nakon toga nisu imali drugog izbora osim da zajedno s njim napuste dvoranu pred začuđenim novinarima koji su zbog toga otvoreno negodovali. Nakon što se udostojio ipak nešto kazati Vučić je potvrdio kako su otvorena pitanja bila na dnevnom redu sarajevskog summita jer "nema smisla poput noja zabijati glavu u pijesak". "Naši razgovori o problemima su dosta očigledni. Čini mi se da su bili moji najotvoreniji. Dogovorili smo šta možemo, a šta ne možemo dogovoriti", kazao je Vučić. Jedan takav razgovor bio je i s kosovskim premijerim Isom Mustafom još u srijedu navečer na neformalnoj večeri u Sarajevu pri čemu je spomenuto i pitanje uknjižbe državne imovine na kosovskom teritoriju na ime te države što je prouzročilo nove napetosti u odnosima Beograda i Prištine. "Nije bilo problema, Ja sam njemu (Mustafi) samo rekao jesi li to sam smislio ili ti je netko pomogao", kazao je Vučić komentirajući tvrdnje nekih medija kako je ta večera umalo završila otvorenom svađom. Potvrdio je kako će se ubuduće založiti za rješavanje problema koje Srbija ima u odnosima s BiH a jasno je naznačio što mu je u tome prioritet. "Radit ćemo na intenziviranju dijaloga Bošnjaka i Srba. To je za nas od ključnog značenja", kazao je Vučić dodajući kako su razgovori što ih je u srijedu i četvrtak vodio u Sarajevu ipak u cjelini bilo dobri a važno mu je i to što postoji zajednički interes za neke infrastrukturne projekte. Prije odlaska iz BiH Vučić se u Istočnom Sarajevu sastao s predsjednikom Republike Srpske Miloradom Dodikom. Srbijanski premijer nakon toga je bez komentara otputovao za Beograd a Dodik je novinarima kazao su u RS spremni surađivati na zajedničkim projektima poput uspostave zajedničkog tržišta i carinske unije u regiji te kako je o tome razgovarao s Vučićem. Dodik drži kako BiH nema kapacitet za takve projekte "jer nema ni državnog premijera" pa sve trebaju raditi isključivo entiteti. "Mi ćemo sudjelovati u svakom projektu regionalnog značaja", kazao je Dodik iskoristivši prigodu da se požali na "opstrukcije iz Hrvatske" zbog odgode gradnje mosta preko Save kod Gradiške. Za Vučića je kazao kako je "političar koji je najvažniji za stabilnosti u regiji" ustvrdivši kako je upravo to razlog zbog kojega ga je na razgovor pozvala njemačka kancelarka Angela Merkel.