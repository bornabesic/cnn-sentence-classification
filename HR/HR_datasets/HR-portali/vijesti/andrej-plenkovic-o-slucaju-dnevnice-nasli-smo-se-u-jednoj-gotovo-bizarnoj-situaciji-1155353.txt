Premijer Andrej Plenković istaknuo je, nakon povratka iz Bruxellesa, dobre gospodarske trendove u Hrvatskoj koja, kao dio Europske unije, ide prema gospodarskom rastu i razvoju, te očekuje da će na tom tragu biti i prognoze za kreditni rejting zemlje, koji se večeras očekuje od analitičara međunarodne agencije Moody's. Uoči objave izgleda za kreditni rejting Hrvatske od agencije Moody's, Plenković je u intervjuu za HRT izjavio kako je uvjeren da će oni biti na dobrom tragu, s obzirom na dobre pokazatelje za 2016., vezano uz rast BDP-a, smanjenje javnoga duga i proračunskog deficita. Neuobičajena situacija - Pričekajmo, ja sam uvjeren da će biti na dobrom tragu. Svi to u ovom trenutku prepoznaju, a to je nama poticaj za nastavak strukturnih reformi, rasterećenje gospodarstva, stvaranje stabilnog i pouzdanog pravnog i fiskalnog okvira za sve koji imaju poslovni plan u Hrvatskoj - rekao je premijer nakon povratka iz Bruxellesa gdje je sudjelovao na dvodnevnom sastanku šefovi država i vlada članica Europske unije.  Rekao je i kako je jučerašnja rasprava na Europskom vijeću bila u znaku novih zapošljavanja, rasta i konkurentnosti, i pokazatelja za 2016. koju su obilježili dobri gospodarski trendovi - i domaći i strani, te poručio da je u fokusu njegove Vlade politička stabilnost, gospodarski rast i razvoj. Upitan pak za prozivke oporbe zbog zajedničke konferencije s glavnim državnim odvjetnikom u zgradi Vlade, Plenković je ocijenio da je riječ o "politikantskim komentarima i zlorabljenju političkih funkcija", te ponovio kako u tom sastanku nije bilo ništa sporno. - Ponavljam, našli smo se u jednoj situaciji koja je vrlo neuobičajena, gotovo bizarna, da je u zgradi Vlade godinama postojao sustav izvlačenja novca temeljem fiktivnih putnih naloga. Kada smo stekli cjeloviti uvid u te procese, koji očito traju godinama, odmah sam zvao državnog odvjetnika, razgovarali smo, odlučili tu informaciju podijeliti s javnošću i prepustiti cijeli slučaj DORH-u koji sada to vodi. To je ono što je odgovoran potez mene, ne kao premijera, nego kao običnoga građanina. A politikantski komentari i zlorabljenje političkih funkcija na način da se insinuira da je tu nešto protuustavno doslovno su smiješni - rekao je Plenković. (Snimka s konferencije za medije premijera Andreja Plenkovića i glavnog državnog odvjetnika Dinka Cvitana koja se održala u ponedjeljak u Vladi) "U Hrvatskoj još uvijek postoje podjele koje nas opterećuju" Vezano uz nedavno osnovano vijeće za suočavanje s posljedicama vladavine nedemokratskih režima, pojasnio je kako je intencija "u smirenom, stručnom i institucionalnom okviru" donijeti "preporuke glede arhiva, građe i kulture sjećanja", jer u Hrvatskoj još uvijek postoje teme i podjele koje nas opterećuju, a posljedica su totalitarnih, nedemokratskih režima 20. stoljeća.  "Ja sam tu temu detaljno pratio u EU parlamentu i mislim da dobra iskustva drugih zemalja možem o primijeniti u RH i konačno neka pitanja ostaviti iza nas", rekao je premijer. >>Saucha privatnom istragom otkrio lopova u Vladi >>'Ako DORH bude tražio, i ja i suradnici odazvat ćemo se na razgovor' 