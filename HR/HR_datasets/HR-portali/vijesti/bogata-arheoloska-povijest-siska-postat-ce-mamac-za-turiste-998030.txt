Od projekta Siscia civitas mundi u Sisku se puno očekuje. Riječ je o prvom sustavnom pokušaju da se posjetiteljima, ali i samim Siščanima, predstavi bogata arheološka povijest Siska. Svi znaju da je antička Siscia u svoje doba bila jedan od najvažnijih gradova Rimskog Carstva, no sve ono što se proteklih desetljeća o tome istraživalo i dalje je uglavnom zakopano i nedostupno pogledu. – Siscia civitas mundi trebao bi obuhvatiti sve povijesno-kulturne i arheološke znamenitosti grada Siska i staviti ih u turističku funkciju. Studija izvodljivosti pokazala je da bi taj projekt mogao i donositi prihode. Obilazak bi počinjao u Arheološkom parku “Sveti Kvirin” gdje bi se trebao smjestiti edukacijski centar, prolazio bi šetnicom uz Kupu gdje bi se ubuduće uredio lapidarij s pokretnim arheološkim nalazima, a završio bi u utvrdi Stari grad – kazuje voditelj Sisak projekata d.o.o. Julije Katančević. Tako bi se obuhvatilo razdoblje od osvajanje Segestice 35. godine prije Krista do bitke s Turcima 1593. pokraj utvrde Stari grad, koja je također uglavnom građena od antičkih ostataka. Projekt koče imovinsko-pravni odnosi na području gdje bi trebao biti edukacijski centar, no kad se sve riješi mogao bi se realizirati u roku od tri godine. U njemu će se sigurno naći mjesta i za otkrića u prostoru željezničkog kolodvora. Prema riječima pročelnice Konzervatorskog odjela Ministarstva kulture RH u Sisku Ivane Miletić-Čakširan, odlučeno je da se vrijedne nalaze antičkog foruma i carda pronađene tijekom lanjskih radova predstavi javnosti. – S obzirom na to da se pruga ne može micati, nalazi će biti premješteni i predstavljeni na području ispred kolodvora. Tijekom gradnje pothodnika bit će stratografski predstavljeni pokretni nalazi, slično kao što je učinjeno u Ateni tijekom gradnje metroa – rekla je I. Miletić-Čakširan. >> Sisački mališani uz glazbu i ples obojili zeca i pisanice