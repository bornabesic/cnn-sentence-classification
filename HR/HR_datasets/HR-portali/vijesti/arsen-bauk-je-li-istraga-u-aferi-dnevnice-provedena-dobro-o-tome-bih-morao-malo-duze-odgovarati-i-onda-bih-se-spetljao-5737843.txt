Predsjednik saborskog Odbora za pravosuđe Arsen Bauk izjavio je u srijedu nakon sjednice na kojoj se raspravljalo o aferi "Dnevnice" da ih je glavni državni odvjetnik Dinko Cvitan uvjeravao kako nije ugrožena neovisnost državnog odvjetnika i da je u tome bio "dosta uvjerljiv". "Cvitan nas je uvjeravao i bio je dosta uvjerljiv", izjavio je Bauk nakon sjednice ne želeći komentirati odgovore glavnog državnog odvjetnika koje je davao članovima saborskog Odbora. Na upit novinara smatra li da je istraga u aferi "Dnevnice" provedena dobro, Bauk je izbjegao izravan odgovor, kazavši da bi o tome morao malo duže odgovarati i onda bi se spetljao. "Da mislim da je, onda bi kratko odgovarao", ustvrdio je. Dodao je kako o tome članovi saborskog Odbora za pravosuđe imaju različito mišljenje i da se ono svodi na to - jesu li sve potrebne informacije utvrđene prije nego su  poduzeti određeni koraci. "Po mom mišljenju, prije povlačenja određenih poteza nisu utvrdili ono što su, po mom mišljenju, trebali utvrdit, a na ostalo nemam primjedbe", rekao je Bauk. Zajedničku konferenciju za novinare premijera Andreja Plenkovića i glavnog državnog odvjetnika Dinka Cvitana, Bauk je, međutim, ocijenio dvojbenom. Na izjavu predsjednice Kolinde Grabar-Kitarović kako ima podatke o nekim drugim predmetima, Bauk je izjavio da "vjerojatno predsjednica ima informacije o događajima iz budućnosti s obzirom na njezin stav čime bi se trebalo baviti Državno odvjetništvo". Potpredsjednica saborskog Odbora za pravosuđe Marija Jelkovac (HDZ) izjavila je kako je zaključak sjednice, što se tiče HDZ-a, da ni u kojem slučaju nije ugrožena niti neovisnost djelovanja glavnog državnog odvjetništva niti da je bilo ikakvog potencijalog utjecaja na rad DORH-a, a što je potvrdio i sam glavni državni odvjetnik Cvitan. "Vjerujući u njegov integritet kao stručne i profesionalne osobe, zaista smatrao da on sebe ne bi niti doveo u tu poziciju", naglasila je Jelkovac. Dodala je kako je procjena glavnog državnog odvjetnika Cvitana, u slučaju 'Dnevnice' bila da zajedno s premijerom Andrejom Plenkovićem izvijesti javnost o onome što je otkriveno i da ima apsolutno povjerenje u njegov rad.