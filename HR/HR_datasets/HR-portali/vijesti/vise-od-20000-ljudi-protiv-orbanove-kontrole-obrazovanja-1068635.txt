Na prosvjedu protiv kontrole obrazovanja koju je uvela mađarska vlada, u Budimpešti se u utorak okupilo više od 20.000 ljudi, najviše u posljednjih nekoliko godina. Skup, organiziran na državni praznik, najveći je od prosvjeda kojim je krajem 2014. postignuto ukidanje poreza na interent koji je uvela vlada konzervativnog premijera Viktora Orbana. Prosvjednici, većinom učitelji, roditelji učenika i lijevo orijentirani aktivisti tražili su povratak autonomije školskih ustanova, koju je reforma obrazovanja dovela u pitanje. Istvan Pukli, jedan od vođa prosvjeda i ravnatelj gimnazije u Budimpešti zaprijetio je vladi jednosatnim štrajkom 30.ožujka ako se ne ispriča zbog "uvreda i poniženja" nastavnika nakon štoje Orban stupio na vlast 2010. Orbanova vlada je prije tri godine potpuno preuzela kontrolu nad školama iz ruku lokalne samouprave i sve aspekte obrazovanja sada regulira središnje državno tijelo, čak i nabavu kreda za ploče.