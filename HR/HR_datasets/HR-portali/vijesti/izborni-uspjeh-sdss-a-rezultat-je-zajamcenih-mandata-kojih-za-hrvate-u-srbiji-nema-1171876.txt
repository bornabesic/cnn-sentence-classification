Predsjednik Demokratskog saveza Hrvata u Vojvodini Tomislav Žigmanov danas je ocijenio kako je uspjeh predstavnika srpske manjine na lokalnim izborima u Hrvatskoj rezultat postojanja zajamčenih mandata, na čemu Hrvati u Srbiji godinama bezuspješno inzistiraju. "Ovako što omogućuje institut zajamčenih mandata: Za tako što se zalažu i Hrvati u Vojvodini! Čekamo isto", napisao je na svojem Twitter profilu komentirajući izjavu predsjednika Srpskog narodnog vijeća i potpredsjednika SDSS-a Milorada Pupovca o dobrim rezultatima predstavnika srpske zajednice na lokalnim izborima u Hrvatskoj. "Potvrdili smo većinu svojih dosadašnjih uspjeha i postigli smo neke nove, i to je samo dokaz političke vitalnosti srpske zajednice u okolnostima poprilično kompliciranih političkih odnosa i političke krize u Hrvatskoj", rekao je Pupovac za RTS. On je naveo da srpska zajednica ima u 10 županija zamjenike župana, kojih SDSS ima samostalno u šest, a u dvije - u koaliciji s partnerima. "Imamo 16 predsjednika općina i načelnika općina, imamo veliki broj zamjenika načelnika i zamjenika gradonačelnika i sasvim sigurno više od 200 zastupničkih mjesta u skupštinama županija, gradova i općina", rekao je Pupovac. Žigmanov je to ocijenio kao očekivani izborni rezultat SDSS-a. "Ujedno ukazujemo da je respektabilni broj osvojenih dožupanskih, dogradonačelničkih, donačelničkih i vijećničkih mjesta posljedica instituta zajamčenih mandata za nacionalne manjine u Hrvatskoj, što u Srbiji, bez obzira što se na to obvezala, ne postoji! To je glavni politički zahtjev DSHV-a, a dok se on ne ispuni, Hrvati u Srbiji bit ce taoci nagodbenjačkih politika, nečasnih instrumentalizacija i neravnopravnosti s uračunavanjam vlastitih šteta!", izjavio je za hrvatske medije u Vojvodini Žigmanov.