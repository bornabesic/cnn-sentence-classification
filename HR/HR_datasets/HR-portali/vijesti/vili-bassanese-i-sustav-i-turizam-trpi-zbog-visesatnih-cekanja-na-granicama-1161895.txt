Umaški gradonačelnik Vili Bassanese, potaknut uvođenjem pooštrenog nadzora na graničnim prijelazima, poslao je u subotu pismo Vladi RH u kojem je izrazio zabrinutost jer će, kako navodi, mjere pooštrenog nadzora izazvati brojne teškoće stanovnicima Umaga, ali i cijele Istarske županije i Hrvatske, posebno vezano za turističku djelatnost. Sustavne granične kontrole svih osoba koje prelaze granične prijelaze na svim granicama Europske unije, uključujući i nad građanima EU, na snazi je od jučer, 7. travnja. Pooštrene kontrole uvedene zbog sigurnosnih razloga i pojačane prijetnje terorizma i drugih kriminalnih aktivnosti, već su jučer izazvale višesatna čekanja na hrvatskim graničnim prijelazima i duge kolone vozila. "Najosjetljiviji će biti cjelokupni gospodarski sustav koji uvelike ovisi o turističkom prometu. Svjesni smo da je podizanje razine sigurnosnih mjera potrebno, no ne možemo se oteti dojmu da Republika Hrvatska, kao punopravna članica Europske unije te značajna turistička destinacija, nije analizirala i procijenila sve učinke takvih mjera te poduzela alternativne mogućnosti zadržavanja sigurnosti uz nesmetani protok ljudi", naveo je Bassanese. Umaški gradonačelnik procjenjuje da će pooštreni nadzor na granicama i dugotrajno čekanje na prelazak odvratiti  turiste koji u Hrvatsku stižu osobnim automobilima i koji su najbrojniji gosti u ljetnoj sezoni. Negativni učinak, smatra on, će se odraziti i na ostale sektore osim turizma koje svoje poslovanje temelje na izvozu i uvozu te obavljanju cestovnog prometa a posljedice rigoroznije kontrole osjetit će i hrvatski građani koji kao prekogranični radnici, ili pak učenici i studenti, dnevno putuju za Italiju i Sloveniju. "Ukratko, ove će mjere znatno utjecati na život sviju nas, ali će neminovno utjecati i na životni standard, gospodarstvo i razvoj", poručio je Vili Bassanese koji je zatražio aktivnu podršku premijera Andreja Plenkovića kako bi hrvatska Vlada i nadležna ministarstva, žurno i u što kraćem roku riješile problem. U suprotnom, dodao je, "posljedice će osjetiti cjelokupno gospodarstvo Hrvatske, a predstojeći uskršnji blagdani bit će najbolji pokazatelj". >> Velike gužve na granicama sa Slovenijom: Na Bregani se čeka 4 sata, na Pasjaku 3,5... >> Pojačana kontrola na granicama. Evo što HAK savjetuje