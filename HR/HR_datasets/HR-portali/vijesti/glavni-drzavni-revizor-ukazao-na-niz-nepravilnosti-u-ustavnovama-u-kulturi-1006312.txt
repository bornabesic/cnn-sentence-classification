Predsjednik Odbora za financije, HNS-ov Srđan Gjurković najavio je da će se do kraja godine donijeti zakonodavni okvir koji će omogućiti sankcioniranje institucija koje ne poštuju preporuke Državne revizije. Odbor je raspravio i prihvatio izvješće Državne revizije o obavljenim revizijama poslovanju ustanova u kulturi u 2013. Izvješćem su obuhvaćene 64 ustanove u kulturi, izraženo je 31 bezuvjetno i 32 uvjetna i jedno nepovoljno mišljenje riječkom Hrvatskom narodnom kazalištu Ivana pl. Zajca. Glavni državni revizor Ivan Klešić izvijestio je da je revizija ustanovila niz nepravilnosti u ustanovama u kulturi, od nerealnog financijskog planiranja, neusklađenosti programa s financijskim planovima do problematične javne nabave, pa se bez javnog natječaja nabavljala robu u ukupnoj vrijednosti od 13,9 milijuna kuna - Neke su ustanove zaposlenima isplaćivale stimulacije, unatoč ostvarenim gubicima i velikim dospjelim potraživanjima,i to bez jasnih kriterija. Dio ih je više mjeseci zaredom svojim zaposlenicima uz plaću isplaćivao i autorske honorare – objasnio je Klešić te dodao kako su se i poslovni prostori izdavali bez javnih natječaja. Raspravljeni su i rezultati revizije udruga i ustanova nacionalnih manjina koje se financiraju putem Savjeta za nacionalne manjine. Klešić je kazao kako financiranje programa manjinske kulturne autonomije nije u potpunosti učinkovito. - Udruge su Savjetu podnijele su nepotpunu i nepreglednu dokumentaciju, iz koje se ne može utvrditi je li novac trošen namjenski. Pojedine udruge isplaćivale su autorske honorare za poslove koji se ne mogu svesti pod autorski rad – tvrdi Klešić. HNS-ov Srđan Gjurković komentirao je da je revizija ukazala na značajne probleme u javnoj nabavi. Smatra da bi trebalo propisati sankcije za one koji ne reagiraju na preporuke revizora, pa je najavio da će se do kraja godine to omogućiti zakonom. >> U 2013. manjak 2,7 milijuna, a do lipnja 2014. novih 3,7 milijuna! 