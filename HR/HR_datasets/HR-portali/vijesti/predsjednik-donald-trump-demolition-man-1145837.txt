U tjedan dana Donald Trump demolirao je sve (od zdravstvene zaštite do pitanja imigracije) što je tijekom osam godina gradio njegov prethodnik u Bijeloj kući Barack Obama. Hoće li se uopće spustiti prašina podignuta Trumpovim ukazima da se o njima razumno raspravlja ili će ih gomilati stvarajući pravu pješčanu oluju. Na ukaz kojim je zabranio ulazak državljana sedam islamskih država u SAD oštro su reagirali premijeri Theresa May (Velika Britanija), Angela Merkel (Njemačka), Justin Trudeau (Kanada), ličnosti kao Zuckerberg i Tim Cook, a Madeleine Albright, bivša državna tajnica, Židovka rođena u Pragu, kaže da će prijeći na muslimansku vjeru u znak potpore muslimanima. Sutkinja iz Brooklyna Ann M. Donnelly odbila je provesti Trumpov ukaz o zabrani ulaska državljana islamskih zemalja u SAD. Rafalom tweetova ispaljivanih u svako doba dana i noći te diskutabilnim ukazima od gradnje zida na američko-meksičkoj granici do zabrane ulaska islamskim državljanima na američko tlo, Trump je ne samo opovrgnuo one koji su govorili da će se promijeniti u odnosu na predizborne najave nego i učvrstio svoje nimalo bezazlene namjere. Glavni Trumpov neprijatelj postala je Kina, kao da zaboravlja da ta država posjeduje 1,2 bilijuna dolara državnog duga SAD-a od ukupno 19 bilijuna dolara duga. Istina, više od 60% američkog državnog duga je u SAD-u, ali ako se Trump bude svađao sa svima, a strašno se posvadio i sa susjednim Meksikom, ekonomija mu neće cvjetati. Meksiko je ključni ekonomski partner SAD-a, kao i Iračani s kojima je Washington bio u savezu prilikom rušenja Sadama, a sada ne mogu na američko tlo... Trump reagira „kao poduzetnik koji hoće sve i odmah, kao u nekom poduzeću. No, politika ne funkcionira tako. Poduzetnik Trump ne sluša članove Kongresa, kao što vjerojatno ne sluša nikoga ni u svome poduzeću, ali se postavlja i pitanje zna li voditi i poduzeće ako ga sukobljava s vjerovnicima, saveznicima, susjedima...       