Milan Bandić osvojio je svoj šesti mandat za gradonačelnika Zagreba U stožeru Milana Bandića u Praškoj ulici, u vrijeme objave izlaznih anketa nalazili su se samo Bandićevi bliski suradnici Ivica Lovrić i Jelena Pavičić Vukičević, gradonačelnikova zamjenica. Objavljene su rezultati izlaznih anketa Ipsosa, prema kojima je Milan Bandić osvojio 51,43 posto glasova, a Anka Mrak Taritaš 48,57 posto glasova. Bliska Bandićeva suradnica Jelena Pavičić Vukičević u razgovoru za Index je prokomentirala tijesne rezultate izlaznih anketa: “Ankete nas čine optimističnima, ali čekamo prave rezultate. Svaki izborni ciklus je priča za sebe, ali na kraju se broje samo pobjede, a mislim da mi svoju pobjedu imamo”. Pavičić Vukićević je zahvalila svim građankama i građanima koji su unatoč vrućinama izašli na izbore i glasali, neovisno o tome za koga. Bandićevi zaštitari u prvom krugu su u stožeru bili u uniformama, a danas su obukli majice sa sloganom Bandićeve kampanje. Na mjestu srušene sinagoge u Praškoj desetak je stolova za goste i video zid. Baš kao i u prvom krugu izbora, točit će se pivo, voda i sokovi. U stožeru Milana Bandića zasad nema nikog osim novinara. Bandić je oko 18:15 bio u stožeru te je navodno u svom stilu naredio: “Nema nikakvog slavlja večeras jer sutra u 7 moramo biti na Ježdovečkoj”. Stožer Anke Mrak Taritaš U stožeru protukandidatkinje Anke Mrak Taritaš još se ne mire s porazom. Šef HNS-a Ivan Vrdoljak još nije stigao u stožer, a okupljeni ne znaju ni hoće li se uopće pojaviti s obzirom na trzavice koje su se pojavile nakon spekulacija da HNS pregovara s HDZ-om, što je Anka Mrak Taritaš oštro osudila. “Za našu kandidatkinju je dovoljno dobra samo pobjeda. Ovo je prilično blizu. Izlazne ankete pokazuju da će svaki glas biti važan. Trajno nas prati niska izlaznost. Tko god pobijedi u Zagrebu, pobijedit će sa 15 posto ukupnih glasova. To slabi legitimitet. Čini se da ljudi radije prigovaraju nego da glasuju. Možda su zasićeni politikom. No, za posao gradonačelnice ne mogu zamisliti kvalitetniju osobu od Anke”, komentirala je prve rezultate izlaznih anketa za Index Vesna Pusić. “Do zadnjeg trena će se zbrajati glasovi. Dosad je sve u okviru statističke pogreške. Tvit Vrdoljaka ne znam koliko je odmogao ili pomogao. No Anka je jasno reagirala. Ona je idealna za posao gradonačelnice”, dodaje Pusić. “Nećemo o tome što bi bilo da HNS ide s HDZ-om”, kazala je Pusić. >>> Fotke iz stožera Mrak Taritaš sve govore Na prve rezultate reagirala je i Mrak Taritaš: “Nadam se da će na kraju večeri Zagreb ipak dobiti gradonačelnicu. Smetalo me što su se cijelo vrijeme teme s Grada Zagreba prebacivale na nacionalnu razinu. Vodila sam zanimljivu kampanju, protivnika gotovo nisam imala priliku vidjeti, izbjegavao je sučeljavanja. Zadovoljna sam, odradila sam sve što sam trebala, rekla je Mrak Taritaš nakon objave prvih rezultata i dodala: “Voljela bih da se u Zagrebu dogodi promjena, ali ako to ne bude tako, idemo dalje. Ne razmišljam o HNS-u, moj je fokus na Zagreb, na grad sam skoncentrirana. Ako ne pobijedim, napravit ćemo analizu da vidimo zašto je to bilo tako. Nemam ambiciju biti šefica HNS-a, ovaj trenutak mi je stranačka priča zaista u drugom planu”, dodala je. Na pitanje za komentar o odnosima s Vrdoljakom i glasina o mogućoj koaliciji HDZ-a i HNS-a, Mrak Taritaš je odgovorila: “Ja se nisam preslagivala nit ću se preslagivati”, odgovorila je Mrak Taritaš za 24sata. “Morali smo maknuti Anku od stranke, moj potez je bio spin da bi to napravili, ideja je bila da se stranka što više odvoji od kandidata. Imali smo zaostatak od 8 posto, možda i pobijedi. Od početka smo radili tako da ne bude preveliki žig stranke na Anki”, rekao je Vrdoljak koji je potom napustio stožer dok je Mrak Taritaš davala izjavu.