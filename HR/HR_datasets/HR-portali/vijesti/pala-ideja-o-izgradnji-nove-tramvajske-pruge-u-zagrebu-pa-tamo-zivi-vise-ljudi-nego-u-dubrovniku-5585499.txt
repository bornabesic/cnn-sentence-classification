ZAGREB - Zagrebački Reformisti predstavili su u četvrtak prijedlog izgradnje tramvajske linije od Črnomerca do Podsuseda koji bi povezivao naselja Črnomerec, Kustošija, Vrapče, Stenjevec, Gajnice i Podsused te su pozvali gradski ured za promet da pokrene izradu studije izvodljivosti i da, po uzoru na Osijek, ishodi financiranje s 85 posto sredstava Europske unije. Član predsjedništva Reformista Robert Hirc na konferenciji za novinare kazao je da u tim gradskim naseljima koja gravitiraju budućoj tramvajskoj pruzi Črnomerec - Podsused ima 70.000 stanovnika, što je, napomenuo je, brojnije od stanovništva Slavonskog Broda, Pule, Karlovca, Varaždina, Šibenika, Dubrovnika ili Bjelovara. Naglasivši da je ta tramvajska linija dugogodišnja želja velike većine stanovnika zapadnog dijela Zagreba, rekao je da se radi o realnom projektu koji je moguće isfinancirati. Zagrebački Reformisti predlažu da se dvije od tri postojeće tramvajske linije koje dolaze na Črnomerec, tamo i dalje okreću, dok bi treća linija produžila prema Podsusedu. Smatraju da bi se uvođenjem tramvajske linije Črnomerec – Podsused, uz istovremenu izgradnju velikog besplatnog parkirališta za automobile na području nekadašnje podsusedske tvornice cementa, bitno rasteretio promet osobnih vozila prema gradu. Ocjenjuju da su Ilica i Aleja Bologne dovoljno široke da je bez većih zahvata na njima moguće postaviti tramvajsku prugu te da je sadašnja prometna infrastruktura takva da ne bi trebalo graditi posebno okretište na zadnjoj stanici. "U Podsusedu tramvaj bi prometovao kružno, Alejom Bologne, skrenuo bi poludesno u Podsusedsku aleju, zatim bi skrenuo lijevo u ulicu Susedgradski vidikovec u kojoj bi mu bila polazna stanica. Ponovno bi se, skretanjem ulijevo, polukružno vratio na Aleju Bologne na mjestu gdje već postoji semafor i pristup automobilima. Time bi tramvaj došao nadomak podsusedske povijesne jezgre, ali ne bi ulazio u nju", pojasnio je Hirc. Napomenuvši da Reformisti podržavaju i izgradnju žičare za Sljeme, Hirc je naglasio da ovaj projekt izgradnje tramvajske pruge smatraju značajnijim. Stoga Reformisti pozivaju Gradski ured za prostorno uređenje, izgradnju Grada, graditeljstvo, komunalne poslove i promet da pokrene izradu studije izvodljivosti i da, po uzoru na Osijek, ishodi financiranje s 85 posto sredstava Europske unije. Podsjetivši da su lani predložili i izgradnju još jedne tramvajske linije koja će prometno povezati Voltino naselje, Rudeš, Špansko, Malešnicu i Donje Vrapče s okretištem na Malešnici, Hirc je ustvrdio da bi se izgradnjom ove dvije tramvajske linije zaokružila potrebna tramvajska mreža zapadnog dijela grada.