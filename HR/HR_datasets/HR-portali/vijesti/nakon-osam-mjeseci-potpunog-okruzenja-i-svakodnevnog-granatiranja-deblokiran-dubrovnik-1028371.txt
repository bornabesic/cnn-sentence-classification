Napadi na jug Hrvatske i sam Dubrovnik započeli su u rujnu 1991. godine, kada su postrojbe JNA okupirale prostor između Prevlake i Stona. Nakon osmomjesečne blokade 16. svibnja 1992. godine deblokiran je Dubrovnik. Naime, nakon oslobađanja Slanog Hrvatska vojska, predvođena 1. gardijskom brigadom – Tigrovima, naglim je udarom natjerala jugovojsku na povlačenje iz Dubrovačkog predgrađa Mokošice. Jedinice JNA i ostatci srpsko-crnogorskih jedinica povukli su se unutar granica Bosne i Hercegovine, zauzimajući vrhove u neposrednoj blizini hrvatske granice. Tako je neprijateljska vojska još uvijek zadržala kontrolu nad Jadranskom magistralom te otvarala vatru na svako vozilo koje se kretalo u smjeru Splita, odnosno Dubrovnika. Podsjećamo, napadi na jug Hrvatske i sam Dubrovnik započeli su još u rujnu 1991. godine, kada su postrojbe JNA okupirale prostor između Prevlake i Stona. Od tada počinju gotovo svakodnevni topnički napadi na grad, koji prestaju tek početkom 1992. godine kada je potpisano Sarajevsko primirje. Uprkos primiriju JNA seli rat na područje Hercegovine odakle nastoji izbiti na područje Neretve i potpuno odsjeći jug Hrvatske. U travnju, odlukom predsjednika Tuđmana, organizirano je zapovjedništvo Južnog bojišta na čelu s generalom Jankom Bobetkom. General Bobetko odmah učvršćuje obranu, a u svibnju Hrvatska vojska započinje akciju “Spaljena zemlja”. U silovitom naletu hrvatske postrojbe deblokiraju Pelješac (20. svibnja) te oslobađaju selo Čepikuće i mjesto Slano (21. svibnja). Napokon do 26. svibnja oslobođeno je cijelo dubrovačko primorje – Mokošica, Brgat, Bosanka, Rijeka dubrovačka i Župa dubrovačka, čime je osigurana kopnena prometnica prema Dubrovniku. Ipak napadi na grad definitivno su prestali tek u listopadu 1992. nakon oslobađanja Cavtata i Konavla.