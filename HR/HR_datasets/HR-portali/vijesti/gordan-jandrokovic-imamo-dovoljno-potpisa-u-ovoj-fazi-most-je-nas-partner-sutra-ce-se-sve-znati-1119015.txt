Predsjednik HDZ-a Andrej Plenković potvrdio je danas da su mu i manjinski zastupnici Robert Jankovics i Vladimir Bilek dali potpis za mandatara, što znači da HDZ trenutačno ima 72 potpisa bez Mosta.  Na ulasku u središnjicu HDZ-a, Jankovics je potvrdio da će dati svoj potpis. "Sigurno ću potpisati za mandatara Plenkovića. Ključna riječ je povjerenje. Ne mogu predvidjeti sve što će mađarskoj nacionalnoj manjini trebati u iduće četiri godine, ali ako si vjerujemo – onda ćemo to provesti", kazao je Jankovics te objasnio kako traži kulturnu autonomiju mađarske zajednice u Hrvatskoj, rad njihovih udruga i obrazovnih institucija.  Zastupnik češke manjine Vladimir Bilek rekao je da razgovori s HDZ-om idu u dobrom smjeru te kako ne sumnja da ćemo uskoro imati mandatara.  "I mojoj nacionalnoj manjini važna su pitanja vezana uz kulturnu autonomiju Čeha i Slovaka, školstvo, ali i razvoj infrastrukture za ruralna područja gdje žive pripadnici moje manjine, ali i svih drugih nacionalnosti", poručio je Bilek. "Imat ćemo više nego dovoljan broj potpisa" Predsjednik HDZ-a Andrej Plenković rekao je u četvrtak da imaju dovoljno potpisa potpore za njega kao mandatara istaknuvši kako mu je prioritet stvoriti stabilnu Vladu u partnerstvu s Mostom i uz potporu nacionalnih manjina, a svi ostali su dobrodošli.  "Imat ćemo više nego dovoljan broj potpisa, to je sasvim izvjesno. No, moj prioritet i stajalište Nacionalnog vijeća HDZ-a jest da stvaramo Vladu u partnerstvu s Mostom i uz potporu nacionalnih manjina. Svi ostali su dobrodošli", kazao je Plenković novinarima ispred središnjice HDZ-a upitan koliko ima potpisa potpore saborskih zastupnika za mandatara. Smatra kako su potpisi niza saborskih zastupnika i stranaka signal njihova dobrog osjećaja da je Hrvatskoj u ovom trenutku potrebna stabilna parlamentarna većina i Vlada. "Cijenim sve one koji su u tom smislu spremni dati potporu uoči odlaska na konzultacije kod predsjednice Republike", poručio je. Na ponovni upit koliko imaju potpisa, kratko je odgovorio: "Dovoljno, imamo ih i više nego što treba". Plenković nije konkretno odgovorio na pitanje jesu li Mostu ponudili rotirajuće mjesto predsjednika Sabora. Rekao je kako će Mostu prepustiti da prijedlog koji je bio na stolu prvo razmotre u sklopu njihova Nacionalnog vijeća. Najavio je i da će u petak Predsjedništvo HDZ-a i Nacionalno vijeće izvijestiti o pregovorima i nakon toga dogovoriti paket. "Mislim da je paket racionalan, razuman i odražava partnerske odnose koji su ključ funkcioniranja Vlade", naglasio je. Ponovno upitan je li u tom paketu i ideja o rotirajućem mjestu predsjednika Sabora, rekao je kako rade na kreativnom europskom rješenju. Upitan je li HDZ spreman, i po cijenu prekida pregovora s Mostom, ne odustati od mjesta čelnika Sabora, odgovorio je da uopće nema takve napetosti. Drži kako u pregovorima s Mostom uopće nisu u situaciji koja bi bila neka tenzija i koja bi dovela do nečega što ne bi bio dogovor. Brkić: Naš prvi strateški partner je Most, ali postoji i alternativa  Zamjenik predsjednika HDZ-a Milijan Brkić, upitan misli li da bi bilo bolje s Mostom nezavisnih lista ili bez njega, odgovorio je kako je matematika tu jasna jer se točno zna koliko je glasova saborskih zastupnika potrebno da bi se imala većina. "Naš prvi strateški partner je Most, ali to ne znači da ne postoji i alternativa", kazao je Brkić. Glavni tajnik HDZ-a Gordan Jandroković rekao je jutros da HDZ "u ovoj fazi ima dovoljno potpisa" potpore Andreju Plenkoviću za mandatara te istaknuo kako im je važno da se nastave razgovori i usuglasi konačni tekst sporazuma  s Mostom.  "Imamo dovoljno potpisa u ovoj fazi, a bit će još nekoliko potpisa. Ono što je bitno i što nam je za današnji dan važno jest da se nastave razgovori i da se usuglasi konačni tekst sporazuma, to jest da se dogovorimo s Mostom o tome kako će izgledati i većina u Saboru i nakon toga hrvatska Vlada", kazao je Jandroković novinarima, upitan ima li HDZ dovoljno potpisa potpore saborskih zastupnika Andreju Plenkoviću za mandatara. Istaknuo je kako je Most njihov partner s kojim žele formirati parlamentarnu većinu i buduću hrvatsku Vladu te danas očekuju odluku njihova Nacionalnog vijeća.  Potvrdio je da je Plenković dobio četiri potpisa potpore iz saborskog Kluba zastupnika Milana Bandića te jedan potpis zastupnika HSU-a. "Dobio ih je", kazao je Jandroković na novinarski upit je li točna ta informacija. Rekao je da HDZ već ima i potpise potpore pojedinih predstavnika nacionalnih manjina. "Ima i toga", kazao je. Na pitanje koliko potpisa imaju, rekao je: "Računajte!" Danas očekuju odluku Nacionalnog vijeća Mosta o suradnji s HDZ-om, a nadležna tijela HDZ-a imat će sastanak u petak. "To je ono što je prioritet", kazao je. Na novinarski upit je li Mostu HDZ ponudio rotirajuće mjesto predsjednika Sabora, odgovorio je kako sada ne može govoriti o sadržaju kazavši da će sutra sve biti jasno.  Vezano uz današnji sastanak s predstavnicima nacionalnih manjina, ponovio je kako je želja HDZ-a da ono što s dogovore s njihovim predstavnicima uđe u program hrvatske Vlade. Smatra da neće biti novih posebnih sporazuma, već će sve što će dogovoriti biti u Vladinu programu. >> Plenković prikupio 77 potpisa i može postati mandatar i bez Mosta >> HDZ: Ne damo šefa Sabora, ali može potpredsjednik 