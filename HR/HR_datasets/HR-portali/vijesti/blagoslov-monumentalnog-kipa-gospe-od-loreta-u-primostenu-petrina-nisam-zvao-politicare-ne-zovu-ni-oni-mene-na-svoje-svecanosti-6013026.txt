U subotu u 11 sati, Općina Primošten zakazala je svečanost blagoslova monumentalnog kipa Gospe od Loreta i otvaranja Gospinog vidikovca na 173 metara visokom brdu Gaj, nadomak Primoštena. Kip Gospe od Loreta, nebeske zaštitnice Primoštenaca, visok 17,5 metara i težak 45 tona, umjetničko je djelo arhitekte Arona Varge i profesora mozaika Miluna Garčevića iz Zagreba. Velebni kip je izrađen od osam betonskih prstenova, obloženim mozaikom od zlatnih i srebrnih listića te bojanog stakla s Gospinim likom kojeg na vrhu krasi starohrvatska kruna Ovom svečanom događaju, uz brojne Primoštence i vjernički puk iz Šibensko-kninske županije, nazočit će i brojna strana izaslanstva. Svoj dolazak najavili su čelnici talijanskog grada Lorreta i talijanski crkveni dostojanstvenici bazilike Gospe od Loretta, kao i biskup Ancone, čelnici talijanskih općina-prijatelja Piglia i Apira, kao i slovačke općine Male Dvorniky.   - Kip će blagosloviti naši primoštenski župnici don Jurica Petković i don Jakiša Dominiković. Na svečanost sam pozvao naše prijatelje iz Italije i Slovačke. Od naših političara neće biti nitko, nisam ih ni zvao jer ne zovu ni oni mene na svoje svečanosti – kazao je Stipe Petrina, načelnik općine Primošten, iz čijeg je proračuna za ovaj projekt vidikovca i Gospinog kipa uloženo dva milijuna kuna.