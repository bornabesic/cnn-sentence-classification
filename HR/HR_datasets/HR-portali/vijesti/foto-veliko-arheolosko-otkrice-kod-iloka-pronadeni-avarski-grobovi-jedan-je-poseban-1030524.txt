Gradski muzej Ilok treći je muzej u Hrvatskoj po broju pronađenih avarskih predmeta do sada Arheološko istraživanje na lokalitetu Šarengrad – Klopare, nedaleko od Iloka, iznjedrilo je veliko otkriće – 18 avarskih grobova među kojima su i tri u kojima su konjanici pokopani sa svojim konjima. Među njima je i grob u kojem je pokopan avarski vojnik s palašem ili avarskom sabljom koji se smatra posebno vrijednim i jedinstvenim. “To je izuzetno vrijedan nalaz s obzirom da je do sada u Hrvatskoj pronađeno jako malo avarskih grobova u kojima se nalazi i njihova sablja. Očigledno je ovdje riječ o avarskom vojniku koji je bio više rangiran. Pronađena sablja biti će odnijeta na restauraciju, a onda će biti izložena kao dio stalnog postava Gradskog muzeja Ilok. U grobu su vidljivi i ostaci vojnoga pojasa”, rekla je arheologinja Gradskog muzeja Ilok i voditeljica arheoloških istraživanja na ovom lokalitetu Andrea Rimpf za Večernji list. Dodala je da ovaj nalaz s načinom izrade i ukrasima datira iz 725 godine te je stoga vrlo arheološki važan. Ovo je drugi primjerak avarske sablje koja je pronađena na ovim prostorima. Prva je pronađena 2005. godine i izložena je u iločkom muzeju. Rimpf za Večernji podsjeća da su arheološka istraživanja na ovome lokalitetu kod Šarengrada započela prošle godine kada je pronađeno 45 avarskih grobova koji datiraju iz 8. stoljeća. Ovogodišnja arheološka istraživanja započela su prije desetak dana i trajat će još otprilike tjedan i pol tako da je za očekivati nove vrijedne nalaze. Avari su bili vojnički nastrojen narod koji je branio južne granice svoje države. Inače, Gradski muzej Ilok treći je muzej u Hrvatskoj po broju pronađenih avarskih predmeta do sada.