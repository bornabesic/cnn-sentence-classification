Nezadovoljstvo u zagrebačkoj organizaciji SDP-a dobilo je danas epilog u još jednoj ostavci. Stranačko vodstvo o odstupanju s funkcije obavijestio je Emil Tafra, predsjednik mjesne organizacije Podsljeme. Razlog su, kako saznajemo, narušeni međuljudski odnosi i loši rezultati. U izborima za gradske četvti u Podsljemenu SDP je tek na četvrtom mjestu. Najbolji rezulat ostvarila je stranka Milana Bandića, na drugom mjestu je HDZ, a na trećem je lista Sandre Švaljek. Nagađalo se da će Tafra pokrenuti postupak izbacivanja iz SDP-a bivšeg ministra Miranda Mrsića jer je javno kritizirao stranačko vodstvo. Tafra nam je jučer kazao da nije o tome razmišljao, a njegova ostavka govori da takvu odluku prepušta nekom drugom. Jučer je ostavku dao predsjednik mjesne organizacije Maksimir Damir Godec, navodno također zbog loših rezultata. U Makisimiru je najviše glasova za gradsku četvrt dobio HDZ, a SDP je na drugom mjestu. No, poznavateljima odnosa unutar SDP-a jasno je kako su posrijedi nagomilana nezadovoljstva koja su kulminirala nakon odluke stranačkog vodstva da se ide na izbore zajedno s HNS-om i podrži njihovu kandidatkinju Anku Mrak Taritaš. Kod nekih je ljutnja na aktualno vodstvo postala još veća nakon što su se formirale liste za gradsku skupštinu. Na tim listama našla su se imena, kako tvrde nezadovoljnici, ljudi koji pokazuju maksimalnu lojalnost predsjedniku stranke Davoru Bernardiću i koji će mu čuvati leđa ukoliko bi se pokrenuli statutarni mehanizmi smjene aktualnog stranačkog vodstva. Budući da po završetku izbora slijedi analiza izbornih rezultata, a potom i izbori lokalnih stranačkih vodstava, u zagrebačkom SDP-u se postavlja pitanje tko će biti zaslužan ili odgovoran za rezultate u Zagrebu. Hoće li to biti Davor Bernardić koji je do prije nekoliko mjeseci vodio zagrebački SDP ili Saša Molan koji je postavljen za vršitelja dužnosti.