Donald Trump izrastao je u svojevrsni politički fenomen kada je, bez obzira na to koliko gafova napravio, pokazao da nema te izjave ili tog postupka koji bi ga mogli nokautirati iz utrke za američkog predsjednika. Već na prvoj konferenciji za medije, u kičasto uređenom Trump Toweru, mramorom obloženom interijeru u kojem se prodaju hamburgeri na Petoj aveniji na Manhattanu, Trump je prošle godine 16. lipnja stao pred kamere i poručio američkim biračima: “Sagradit ću zid na granici i protjerati sve silovatelje i kriminalce koje nam je Meksiko poslao”. Očekivano, izazvao je lavinu osuda i rijeku posprdnih ocjena o zadnjem činu komedije o Donaldu Trumpu u Ovalnom uredu. Donald Trump prekršio je sva pravila političkog diskursa tim riječima, istodobno uvrijedivši 17 posto ukupne američke populacije, koja je i najbrže rastuća etnička manjina u zemlji. Takav politički debi teško da bi preživio bilo koji drugi kandidat. U nekom drugom vremenu takav govor automatski bi ga diskvalificirao. Mjesec dana kasnije Trump je na skupu u Iowi uvrijedio veterana Vijetnamskog rata, Johna McCaina. “On nije ratni heroj. Junak je jer su ga zarobili. Više volim ljude koje nisu uspjeli zarobiti”, komentirao je uglednog bivšeg predsjedničkog kandidata republikanaca i pilota koji je u zarobljeništvu proveo pet i pol godina. Mediji su ga razapeli, on se nevješto izvlačio, ali nakon tog “debakla” njegov je rejting krenuo uzlaznom putanjom. U rujnu je izašao pred simpatizere i poručio kako mu je dosta političke korektnosti, kako je vrijeme da netko napokon počne govoriti istinu. Do trenutka kada se kao kandidat Republikanske stranke našao licem u lice s demokratskom kandidatkinjom Hillary Clinton - na sceni Sveučilišta Hofstra u New Yorku gdje je održana prva debata krajem rujna. - Donald Trump uvrijedio je Latinoamerikance, Afroamerikance, muslimane, židove. Uvrijedio je žene, roditelje ubijenog američkog vojnika, rugao se osobi s invaliditetom, izrazio simpatije prema Rusiji... Uvrijedio je praktički svakog od 11 republikanskih protukandidata na predizborima. “Pogledajte to lice! Kako bi itko mogao za to glasati? Možete li zamisliti da to bude lice našeg idućeg predsjednika?” rekao je u rujnu prošle godine, za časopis Rolling Stone, o Carly Fiorini časopisu Rolling Stone. Njegovi protukandidati samo su ga zbunjeno gledali - nikome od njih ne bi palo na pamet da se našali na račun njegove kose na koju je jako osjetljiv - dok je on poput stand-up komičara prolijevao vodu iz boce po pozornici pred kamerama objavljujući cijelom svijetu da se senator iz Floride Marco Rubio jako znoji kad je na pozornici. U anketama je samo rastao. Nije se ništa promijenilo ni kad je u listopadu prošle godine uvrijedio cjelokupno biračko tijelo Iowe. “Ben Carson vodi u anketama u Iowi? Mora da im je previše Monstanta u kukuruzu izazvalo oštećenje mozga!” objavio je na svom profilu na društvenoj mreži Twitter. Ni tri mjeseca kasnije na predizborima u toj saveznoj državi bio je drugi, pobjedu mu je za pet tisuća glasova istrgnuo teksaški senator Ted Cruz. To što ga je podržao David Duke, poznati bijeli suprematist, jedan od vođa Ku Klux Klana, nije ostavilo traga na podršci. “Ne znam ništa o njemu pa vam ne mogu odgovoriti na to pitanje”, poručio je 28. veljače kada su od njega zatražili da se od te podrške javno distancira. Dan poslije pobijedio je u sedam od jedanaest država na prvom republikanskom superutorku. Do početka svibnja dogodilo se ono u što nitko nije vjerovao - svi ostali kandidati odustali su, Trump je preuzeo republikanski tron, dok se na demokratskoj strani u borbi protiv ljevičara Bernieja Sandersa i dalje koprcala iskusna politička veteranka, navodna sigurna demokratska pobjednica Hillary Clinton. Činjenica je da nitko nije mislio da će Trump dogurati tako daleko. Činjenica je i da mnogi - ne samo demokrati - s užasom gledaju na nacionalne ankete koje su ga osam tjedana uoči izbora izjednačile s Clinton te to da su i neizvjesne države - one koje će zapravo odlučiti izbore - i dalje manje-više neizvjesne. I sve to nakon tolikog niza kolosalnih gafova, povlačenja podrške istaknutih republikanaca i masovnog medijskog svrstavanja na stranu Hillary Clinton. “Živite u siromaštvu, škole su vam loše, nemate posao, a 58 posto vaših mladih je nezaposleno. Što, dovraga, možete izgubiti?” bilo je retoričko Trumpovo pitanje 19. kolovoza ove godine okupljenima u selu Dimondale u Michiganu, kojima je objašnjavao zašto bi Afroamerikanci trebali glasati za njega. Upravo ta njegova izjava na tragu je jednog od argumenata u korist teze kako bi Trump unatoč svemu mogao dobiti izbore. Ili da tu mogućnost i nakon silnih skandala nitko samouvjereno ne isključuje. I neki od visokopozicioniranih demokrata ističu kako će strepiti i na sam dan izbora. Jer, kako to da ga snimka, na kojoj pretendent na prvo mjesto u zemlji govori o “hvatanju žena za pi...”, nije potopila puno više od 11 posto koliko trenutno vodi Clinton? Samo dva dana nakon pojave spomenute snimke na sveučilištu Washington u St. Louisu održana je druga predsjednička debata. Trećina debate vrtjela se oko spomenute snimke na kojoj Trump kaže: “Napadao sam je kao pravu kučku. Nisam uspio jer ima muža. Znate, kada ste zvijezda, sve vam je dopušteno. Poljubiti ih u usta, zgrabiti ih za pi...”. Bio je to vjerojatno prvi put u životu da se Donald Trump za nešto ispričao. “Žao mi je. Nisam na to ponosan. Ta je snimka stara 11 godina i to je bio tipičan govor iz muške svlačionice. Ispričavam se zbog toga svojoj obitelji i američkoj javnosti”, rekao je, a onda nastavio: “Ja sam ostao na riječima, Bill Clinton bio je puno gori od mene. A Hillary Clinton napadala je žene koje je njezin muž napastovao”. Napad na Clintonove nije poboljšao njegovu reputaciju, ali je zato provukao Clinton kroz blato, što je mnogima bilo sasvim dovoljno. Nakon debate agencija Ipsos objavila je novo izvješće o raspoloženju nacije. Unatoč agresivnom tonu i govoru tijela prema Hillary Clinton te spornoj snimci, 23 posto ispitanika izjavilo je da nakon debate imaju bolje mišljenje o Trumpu, za razliku od 17 posto ispitanika koji su to isto rekli za Clinton. Nešto veći postotak izjavio je da ima lošije mišljenje o republikanskom kandidatu - njih 29 posto. No, za Clinton je to isto reklo 23 posto. Analitičari i Trumpovi pristaše na razne načine tumače uspjeh Donalda Trumpa unatoč svemu. Jedan od glavnih argumenata je da građani ne vole političare, a Trump, ako ništa drugo, nije jedan od njih. “Trump se profilirao kao antiestablišmentski kandidat, a to ga je učinilo manje ili više imunim na kritike političara i medija”, smatra politički komentator Brian Pilcher. Neki mediji išli su tako daleko da su pisali o njegovoj “pankerskoj, Sex Pistols auri”. “Trump možda nije uglađen, ali zapakiranu hrpu sranja političari nam prodaju već 40 godina. On kaže ono što treba reći”, smatra jedan njegov simpatizer. “Glasat ću za njega jer želim vidjeti što će se dogoditi, izjavio je drugi pristaša, ni blizu jedini koji tako razmišlja. Mnogi Trumpovi birači ističu kako jednostavno žele - razmrdati stvari. Političku nekorektnost Trump je pretvorio u prednost. “Ono što svi misle Trump otvoreno kaže”, objašnjava jedan njegov birač. Trump se pritom otvoreno protivi imigraciji, govori o potrebi čvrste ruke u rješavanju kriminala na američkim ulicama i ističe kako su mu u prvom planu Amerikanci i njihova zaštita od prijetnje terorizma, a to su prioriteti mnogih tradicionalnih republikanaca. Ogorčenost i nezadovoljstvo čest je argument. “Imam dojam da svi - banke, Wall Street pa čak i ilegalni imigranti, profitiraju više nego mi, obični Amerikanci”, kaže jedan njegov birač. Drugi ističu da su uz njega jer je ‘njegova obitelj slika i prilika američkog sna” koji je danas na izdisaju. Mnogi vole njegovo samopouzdanje, čak i kad je riječ o formi bez sadržaja. “Ljudi dobro reagiraju na njegovu dinamičnost, kretnje, smiješak, facijalnu ekspresivnost koja projicira autoritet. Ima energiju koja je zarazna, kaže Jeffrey Pfeffer, psiholog sa Stanforda, za Washington Post. “On je slavan i to već dugo vremena, ljudi ga poznaju”, kaže Katie Cartwright, TV analitičarka. Njegovi pristaše prati glas da su rasisti, bijeli muškarci koji s grozom gledaju na mogućnost da bi im nakon crnca na čelo države mogla doći žena. Međutim, postoji i druga verzija priče. “Trumpovi glasači nisu ništa veći rasisti od drugih. Kad Trump priča o trgovačkim sporazumima, mi se sjećamo kako je Clintonova administracija potpisala sporazum o NAFTA-i i onaj s Kinom dok nama na sjeveroistoku Indiane nestaju radna mjesta”, kaže sindikalac Tom Lewandowski. Trump je svjestan da kao republikanac ne može pobijediti ako ne pridobije neke od Obaminih saveznih država. Njegove izjave o preseljenju američkih radnih mjesta u zemlje Trećeg svijeta imaju odličan odjek u neizvjesnim državama poput Michigana, Ohija, Pennsylvanije i Wisconsina. U tom, zaboravljenom dijelu Amerike vodeću ulogu igra ekonomija. Upravo su Trumpovo biračko tijelo osiromašeni radnici, pomalo depresivni i svakako ogorčeni članovi bivše srednje klase koja ne vjeruje da ih Hillary nije prodala zbog čeka nekog lobista s Wall Streeta. Trump se, za razliku od svoje protukandidatkinje, ne drži scenarija, zbog čega mnogi Amerikanci smatraju da je autentičan, a ona neiskrena. Kao neočekivana politička ličnost u izborni je proces privukao cijeli niz ljudi koji su dotad bili potpuno indiferentni prema političarima. “Amerikanci su frustrirani. Osjećaju da ih političari ne slušaju. Stalno glasaju za političku reformu i šalju ljude u Washington nadajući se da će nešto promijeniti, a to nikako da se dogodi”, objasnio je delegat na Republikanskoj nacionalnoj konvenciji Lou Murray za Boston Globe. Trump je za mnoge utjelovljenje iste poruke kao Obama 2007. - one o promjeni. “Vjerujem da jedino on može donijeti promjenu. Osim toga, što imamo za izgubiti?” objašnjava jedan Trumpov glasač. Drugi kaže isto - Trump je kao Obama, samo bez podrške medija. “On ljudima govori ono što žele čuti, ne računajući na to da će ga oni držati za riječ. Na mene ostavlja dojam petogodišnjaka koji se natječe za predsjednika razreda i obećava da će u fontanama biti Coca-Cola”, kaže Sam Stovall, strateg u S&P Global Market Intelligenceu. Neki, poput njega, povlače paralele između američkih izbora i Brexita te otvorenih laži koje su britanskim glasačima servirali političari poput Nigela Faragea i Borisa Johnsona. Slaže se s njima ljevičarska zvijezda, redatelj Michael Moore. “Trump je (ispravno) rekao da je podrška Clintonovih sporazumu NAFTA pomogla uništiti industrijske države američkog Srednjeg zapada. Trump će zakucati Hillary Clinton i zbog njezine podrške TPP-u. Njegove riječi, dok je stajao kraj Fordove tvornice automobila u vrijeme predizbora u Michiganu, bile su glazba za uši ovdašnje radničke klase. Prijetio je kompaniji da će uvesti carine od 35 posto ako prebace postrojenja u jeftiniji Meksiko. Kad je dodao da će kompaniju Apple prisiliti da se vrati z Kine, osvojio ih je dovoljno za premoćnu pobjedu favorita iz susjedstva Johna Kasicha”, napisao je Moore. No, najveća prednost Trumpa, što će priznati i mnogi demokrati, demokratska je kandidatkinja. Hillary Clinton jednako je nepopularna kod dijela demokratskih birača kao i Trump kod dijela republikanaca. Ona je lice političkog sustava koji ih je toliko godina ignorirao, čak im i škodio, a sada su dobili priliku da mu pokažu srednji prst. Samo deset posto demokrata kaže da im se ona osobno sviđa. Manji broj njezinih birača glasat će za nju zbog njezina političkog programa nego što je to slučaj kod Trumpa. Republikanski birači nezadovoljni Trumpom obično spadaju u dvije kategorije. Jednima nije dovoljno konzervativan po pitanju za njih prioritetnih tema, a drugima se jednostavno ne sviđa kao osoba. To što Trump propovijeda protiv elite, bogataša, biznismena, lažljivaca i profitera globalizacije, kakav je i sam, nikome od njegovih birača, čini se, ne smeta. “Da je utrka kraće trajala, Trump bi sigurno pobijedio”, smatra Lidija Čehulić Vukadinović, profesorica s Fakulteta političkih znanosti. Za Trumpovu popularnost, kaže, zaslužna je činjenica da samo 17 posto Amerikanaca smatra da zemlja ide u pravom smjeru, što je trend i u ostatku svijeta. “Amerikanci su nezadovoljni aktualnom vanjskom politikom, ulogom Amerike u svijetu, domaćom politikom i traže nešto novo, neki treći put. Trumpov radikalni pristup i činjenica da je drugačiji od drugih donio mu je u početku veliki zamah. Izrekao je ono što mnogi od njih misle, a ponudio je nešto drugačije kada je izjavio da treba surađivati s Rusijom, da treba zgaziti ISIL pa onda razgovarati u Siriji. On ima podršku vojnog establišmenta”, kaže. No, Trump nema političkog strpljenja, dolazi iz svijeta biznisa i naučen je da se sve radi odmah, da je njegova prva i zadnja. “Imam dojam da se Trump potrošio, da je umoran, da mu utrka predugo traje. Pokazao je svoj ekscentričan karakter, a dok je to birače u početku zabavljalo, sada se to promijenilo”, kaže Čehulić Vukadinović. Iako Trumpa smatra redikulom, navodi da je navijala za njega. “Hillary Clinton neće donijeti ništa novo. Dapače, nastavit će sadašnji kurs američke vanjske politike, a ne vidim da će to donijeti išta dobro međunarodnim odnosima. Trump bi, s druge strane, možda nešto i napravio. Bilo bi u svakom slučaju dinamično u međunarodnim odnosima”, kaže Čehulić Vukadinović. Vjeruje da će ipak pobijediti Clinton. “Državna mašinerija koja stoji iza nje sigurno će izaći na glasanje dok Trumpovi glasači možda hoće, a možda i neće”, kaže. Povjesničar i profesor na Filozofskom fakultetu Tvrtko Jakovina navodi da je ključ Trumpova uspjeha Hillary Clinton koja nije simpatična dijelu demokratskih birača. Clinton mnogi vide kao predstavnika stare političke elite koja neće donijeti baš nikakve promjene. “Trumpov uspjeh i činjenica da je još u igri pokazuju da se izgubila kultura fer-pleja, pa čak i to da smo iz jedne civilizirane situacije ušli u nešto nenormalno. Govor republikanskih senatora i dijela republikanaca protiv vlastitog kandidata budi nadu da neke civilizacijske vrijednosti ipak nisu izgubljene”, kaže Jakovina. Oba kandidata imaju veliki postotak negativnih ocjena u anketama i to se nije promijenilo tijekom cijele kampanje. Hillary Clinton je, unatoč velikoj nepopularnosti, u anketama u prosjeku vodila za oko 11 posto pred Trumpom sve do kraja ožujka, da bi iduća četiri mjeseca gledala kako joj podrška kopni. Vrhunac njezina pada u odnosu na njega dogodio se u lipnju, nakon republikanske konvencije, dok su nakon demokratske konvencije 28. srpnja bili praktički izjednačeni. Idućih nekoliko tjedana Clinton je ponovno povećala prednost za oko osam bodova. Krajem kolovoza njezina je popularnost ponovno počela padati nakon nekoliko Trumpovih dobrih političkih poteza. Hillary je, s druge strane, imala problema zbog niza negativnih medijskih naslova koji su govorili o sukobu interesa njezine Zaklade Clinton, korištenju privatnog kompjutora za osjetljive državne poslove te spekulacija o narušenom zdravlju. Njeno vodstvo, koje je palo na za nju katastrofalnih dva posto u rujnu, počelo je rasti nakon prve debate. Nakon 7. listopada i snimke s Trumpovim šovinističkim izjavama, dobila je novi zalet i udaljila se od njega za početnih 11 posto prednosti. Međutim, dok nacionalna razina otkriva koliko su kandidati općenito popularni, izbore odlučuju neizvjesne zemlje. Tu je situacija još manje ili više tijesna iako Clinton vodi.