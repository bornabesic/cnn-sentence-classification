Tehnički ministar gospodarstva Tomislav Panenić u ponedjeljak je ocijenio neprimjerenim istup čelnika MOL-a Zsolta Hernadija u kojem poručuje da MOL može provoditi svoju strategiju sa ili bez Ine, istaknuvši da Hernadi bez osnove nastupa kao da je MOL većinski vlasnik, a ne jedan od dioničara Ine. "Pozivam MOL da zajedno s hrvatskom Vladom u budućem vremenu razgovara o Ini kao o tvrtki, ulaganjima u Inu i suradnji Ine s MOL Grupom. Ovo kako oni nastupaju znači da im zapravo apsolutno ne treba ni jedan proizvodni kapacitet Ine, da smatraju kako bi proizvodnju u Hrvatskoj trebalo zaustaviti i da su dostatne rafinerije koje ima MOL grupa", kaže Panenić u izjavi za Hinu. Hernadi, kaže Panenić, govori zapravo s pozicije MOL-a te podsjeća da Ina "još uvijek nije integrirana u MOL-ovu grupu i ne može biti, jer MOL nije većinski vlasnik Ine i ne može konsolidirati njezine rezultate". "Govorimo o suštinskoj realnosti, gdje MOL nije vlasnik, nego jedan od dioničara Ine. Tu je razlika Hernadijeva stava i vlasničke strukture Ine. Kad budu imali preko 50 posto, onda će moći konsolidirati poslovne rezultate. Ovako, to rade na neprimjeren način i degradiraju vrijednost Ine", smatra tehnički ministar gospodarstva. Kaže i kako bi rado da Hernadi "dođe kod nas i pojasni na koji način planira uvođenje tržišnog modela u Inu, ako trenutni već naziva planskom ekonomijom" i objasni zašto se do sada nije pristupilo Ini kao vertikalno integriranoj kompaniji. Dodaje kako su u Ini izostale sve najavljene investicije te da je i Inina distributivna mreža značajno smanjena. "Prema tome, vrlo bi interesantno bilo da dođe i to pojasni, a vjerujem da bi bilo upita i od naših institucija koje se brinu da pravna država funkcionira", rekao je Panenić. Dodao je kako je iz Hernadijeve pozicije iz Mađarske jednostavno razgovarati, jer on ne dijeli sudbinu Ine, njezinih radnika, niti Hrvatske, u čijoj je energetskoj strategiji Ina definirana kao jedan od ključnih energetskih sustava.   Hernadi: MOL će slijediti svoj put sa ili bez Ine   MOL Grupa slijedit će svoj poslovni put i planove sa ili bez Ine, poručio je između ostaloga predsjednik Uprave MOL-a Zsolt Hernadi u intervjuu vodećem mađarskom web portalu Origo.hu u povodu prošli tjedan usvojene dugoročne poslovne strategije MOL-a.   Uprava mađarske kompanije prošlog je četvrtka odobrila dugoročnu poslovnu strategiju "MOL Group 2030 – Enter Tomorrow", kojom kompanija želi ojačati svoj položaj u srednjoistočnoj Europi, postati vodeća kemijska grupa u toj regiji te ulagati oko 1,5 milijardi dolara svakih pet godina s ciljem rasta u petrokemijskoj industriji.   Odgovarajući na upit novinara je li i Ina dio nove strategije, Hernadi je za mađarski portal kazao da je ta strategija za budućnost, a ne za sadašnjost ili prošlost, a da je za sada Ina više prošlost i sadašnjost.   "MOL daje sve od sebe da održi Inino poslovanje u pozitivi, no za pitanje dugoročnog razvoja tvrtke definitivno će trebati i kooperativnog partnera, posebno u hrvatskoj Vladi. Hrvatske su vlasti do sada bile spremne na konzultacije s MOL-om samo o razvojnim konceptima u 2003. i 2008., odnosno znatno prije krize, no sada je 2016., a svijet ide prema naprijed, a ne prema nazad", naveo je Hernadi.   Istaknuo je da bi se trebalo raspravljati o planovima za 2030. i što treba učiniti da ta hrvatska naftna kompanija postoji i za 15 godina.   "Sve dok nismo u mogućnosti održavati smislene konzultacije s hrvatskom Vladom o budućem razvoju, a stalno smo suočeni s mentalitetom planske ekonomije, neće biti nikakvog napretka na tom području. 'MOL 2030' strategija održiva je i bez Ine. Znamo kako i gdje se MOL može razvijati i Ina može imati ulogu na tom putu rasta, ali ne nužno", ocijenio je.   Na upit misli li da će imati priliku za smisleni dijalog s novom hrvatskom Vladom, Hernadi odgovara: "Sačuvaj Bože da ću ja javno kvalificirati bilo koji vladin i stranački program ili izjave političara! No, jedna je stvar sigurna: budemo li mogli raspravljati o pitanjima vezanima uz Inu kao našu zajedničku tvrtku, na tržišnim temeljima, taj će dijalog biti smislen. MOL Grupa će slijediti svoj put sa ili bez Ine", ustvrdio je.   "Najviše žalim što trenutno ne mogu predstaviti nikakvu viziju Ininim zaposlenicima. Dat ćemo sve od sebe da omogućimo održivo poslovanje Ine, ali za sve smjernice daljnjeg razvoja neizbježno ćemo trebati i hrvatsku Vladu. Ukoliko bi hrvatska politika radije Inu temeljenu na konceptu planske ekonomije pod striktnom političkom kontrolom, koja posluje netržišno, i to je moguća opcija, no MOL nije potreban za takav scenarij", poručio je Henardi.