Crna kutija pronađena je u olupini ruskog vojnog zrakoplova koji se u nedjelju srušio u Crno more usmrtivši 92 ljudi, objavila je u utorak novinska agencija TASS. Kutija, koja sadrži važne podatke za otkrivanje uzroka nesreće, bit će poslana na analizu u Moskvu. Istražitelji su ranije rekli da su pilotova greška ili tehnički kvar najvjerojatniji uzroci pada Tupoljeva 154. U njemu se nalazilo 84 putnika i osam članova posade. Među putnicima je bilo devet novinara te zbor i članovi plesne skupine ruske vojske koji su trebali u povodu Nove godine nastupati za ruske vojnike u Siriji. Srušeni Tupoljev proizveden je 1983. godine. Dijelovi zrakoplova pronađeni su u Crnom moru na dubini od 50 metara, na oko 1,5 kilometara od ruske obale. Dosad je pronađeno 11 tijela poginulih i pokrenuta je opsežna zračna i pomorska potrage na Crnom moru u koju je uključeno oko 3500 ljudi. Nesreću koja se dogodila nedaleko Sočija nitko nije preživio.