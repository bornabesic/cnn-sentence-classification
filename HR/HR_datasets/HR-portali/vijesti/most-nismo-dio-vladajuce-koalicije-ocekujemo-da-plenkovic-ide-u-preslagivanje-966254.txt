Foto: FAH  KAKO neslužbeno doznajemo iz Mosta, oni očekuju da će premijer Plenković ići na preslagivanje većine u Saboru. Nakon što je Andrej Plenković smijenio njihova tri ministra, smatraju da više nisu dio vladajuće koalicije.  Iako iz HNS-a odlučno odbijaju ideju o pružanju podrške HDZ-u, Most misli da bi HDZ mogao to tražiti od njih, ali i od manjinskih zastupnika kao i Ivana Lovrinovića.  Vjeruju da će šef HDZ-a pokušati izbjeći nove izbore i pokušati ići na preslagivanje većine u Saboru.  Kao logičan potez očekuju zahtjev za smjenom Bože Petrova, predsjednika Sabora, i pokušaj stvaranja nove saborske većine.  "Nismo nesretni zbog njegove odluke", kaže naš izvor iz Mosta. "Pad jednog ministra nije trebao biti pad vlade. Ali Marićeve odluke u budućnosti gledale bi se kroz prizmu Agrokora, a to je neobranjivo," smatra on.