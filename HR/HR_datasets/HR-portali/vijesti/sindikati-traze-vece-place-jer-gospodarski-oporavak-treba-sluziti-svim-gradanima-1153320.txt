"Vrijeme je za NAŠ oporavak, Hrvatska treba veće plaće i kvalitetna radna mjesta!", slogan je pod kojim sindikati privatnog i javnog sektora zajedno traže pravedni udio radnika u profitu koji ostvaruju za poslodavca. Savez samostalnih sindikata Hrvatske i Matica hrvatskih sindikata najavili su zajednički prosvjed na Praznik rada 1. svibnja u Slavonskom Brodu, jer Slavonija je, uz Dalmaciju i Liku, regija s najizraženijim problemima nezaposlenosti, niske stope aktivnosti, posebno mladih, te iseljavanja. U krizi je izgubljeno više od 150,000 radnih mjesta, iselilo više od 200,000 uglavnom mladih ljudi, rastao broj onih koji rade bez plaće, a ekonomski rast pao je za gotovo 12%. Fiksirajući se na vraćanje konkurentnosti, politika i poslodavci brutalno su pritisli plaće radnika te su one drastično padale. Realni pad plaće u RH u 2014. u odnosu na 2008. za SSS radnike - 13,3%, a za VSS - 16,8%. Što će nam eskadrila ako na teritoriju koji želimo braniti nema ljudi? Hrvatsko se gospodarstvo sada oporavlja, BDP bilježi najveći rast u zadnjih devet godina, pa je opravdano da se povećaju i plaće radnika, jednoglasni su sindikati. Umjesto da služi svima, gospodarski oporavak je povećao nejednakosti, pokazalo je istraživanje Nezavisnih hrvatskih sindikata, prvo su se namirili oni koji imaju najviše, no više novaca u džepovima radnika dobro je i za stvaranje potražnje koja će dovesti do bržeg rasta i pravednije ekonomije, ali i održivosti mirovinskog sustava. – Cilj je imati Hrvatsku bogatih ljudi, a ne bogatu Hrvatsku siromašnih ljudi – ustvrdio je Mladen Novosel (SSSH). Ako netko misli da novca nema, Vilim Ribić podsjeća da se planira nabavka eskadrile. – A što će nam eskadrila ako na teritoriju koji želimo braniti nema ljudi? – pita Ribić, ustvrdivši da je stavljanje eskadrila ispred ljudi politika na štetu državnih interesa. Osvrnuvši se na Vladine mjere za zapošljavanje, ustvrdili su da Vlada čini teške poremećaje na tržištu rada jer se mladi uskoro neće moći zaposliti drugačije osim preko mjera. Stručno osposobljavanje nema pozitivne efekte i treba ga ukinuti i vratiti pripravništvo, kaže Lucija Barjašić Špiler iz Matice.  – SOR koristi samo poslodavcima i ruši cijenu rada a mladima ne daje nikakva radna prava. – Mlade nakon fakulteta tretira se kao da nemaju nikakva znanja ni vještine i zato moraju raditi za minimalac. Ako nemaju znanja i vještine za hrvatske poslodavce, kako ih imaju za njemačke, austrijske i irske?! – pita L. Barjašić Špiler. Sindikati traže i jačanje socijalnog dijaloga te povećanje minimalne plaće na 50% prosječne mjesečne plaće. >>Postignut dogovor Vlade i sindikata o 'kratkom' TKU-u: Evo što su dogovorili u teškim pregovorima >>Bernardić se susreo sa sindikatima, bivši SDP-ov ministar ga podsjetio koji je bio osnovni cilj Milanovićeve Vlade 