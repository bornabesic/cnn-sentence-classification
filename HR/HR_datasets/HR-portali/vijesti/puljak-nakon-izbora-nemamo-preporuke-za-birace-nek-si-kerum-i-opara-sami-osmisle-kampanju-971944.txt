Foto: Pixsell/Miranda Cikotić  MARIJANA PULJAK, predsjednica stranke Pametno, ne ulazi u drugi krug na izborima za gradonačelnika Splita, ali ipak može biti zadovoljna rezultatima koje su ostvarili u Gradskom vijeću Splita i Županijskoj skupštini. U Vijeću imaju sedam vijećnika, u Skupštini četiri. "Poduplali smo broj vijećnika u Gradskom vijeću, ušli i u Županijsku skupštinu. Probijamo glas razuma, zadovoljni smo rezultatima. Žao nam je što nismo u drugom krugu, ali stranka zaista raste i širi utjecaj u Splitu i Županiji, to nam je zalog za budućnost", kaže Puljak.      Pametno bez preporuke za drugi krug Svojim biračima Puljak neće preporučiti nijednog od dva kandidata u drugom krugu. "Nismo izdali preporuku. Da smo bili zadovoljni politikom Keruma i HDZ-a, ne bi se ni bavili politikom. Izrasli smo iz općeg nezadovoljstva u gradu i državu, nudimo drugačiju politiku, na kandidatima je da sami osmisle kampanju za drugi krug", kaže Puljak.  "HDZ i HGS dosad su bili partneri u Županiji, a Kerumu nije problem koalirati ni s jednom, ni s drugom opcijom. Mi ćemo u Gradskom vijeću nastupati kao i dosad, svaki redak proračuna ćemo analizirati na dobrobit svih stanovnika ovog grada. Tko god pobijedi u Splitu, bit ćemo jaki kritičari i kontrolori izvršne vlasti", najavljuje predsjednica stranke Pametno. Čestitala je Kerumu i Opari, ali i svim biračima koji su izašli na izbore.  "Stranka Pametno zahvaljuje svim Splićanima i Splićankama koji su izašli na izbore i dali nam glas, hvala i svima što ćemo u Županijsku skupštinu unijeti glas razuma. Javnost malo zna što se događa u Skupštini. Nadamo se da će naša četiri zastupnika i to promijeniti", kazala je Puljak.