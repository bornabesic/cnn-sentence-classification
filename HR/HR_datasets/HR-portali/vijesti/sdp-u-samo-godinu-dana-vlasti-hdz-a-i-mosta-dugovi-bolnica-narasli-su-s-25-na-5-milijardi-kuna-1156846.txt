Tražimo od Vlade da poduzme hitne mjere kojima će se zaustaviti stalni rast dugova bolnica diljem Hrvatske te da se sljedeći tjedan sazove sjednica Odbora za zdravstvo na kojoj će ministar zdravlja Milan Kujundžić prezentirati mjere kojima taj rast planira zaustaviti, poručili su danas saborski zastupnici SDP-a na konferenciji za novinare u Saboru. Podsjetili su kako su dospjele obveze bolnica 2011. godine, kada je SDP preuzimao vlast od HDZ-a, iznosili 5,4 milijarde kuna, da bi zahvaljujući sanaciji bolnica na kraju vladavine SDP-ove Vlade 2015 godine ti dugovi iznosili 2,5 milijardi kuna. - Međutim, HDZ-ova i Mostova vlada lani je donijela zakon kojim se sanacija prekida, pa su u samo godinu dana dospjele obveze ponovno narasle do 5 milijardi kuna. Dakle, ono se u četiri godine smanjivalo, vratilo se nakon godine dana vlasti HDZ-a i Mosta. Ovo je vrlo opasna situacija, a suzdržat ću se od ocijene da je katastrofalna, no brzo bi mogla postati takva – ocijenio je SDP-ov Peđa Grbin. Podsjeća da je Povjerenstvo za odlučivanje o sukobu interesa ministru Kujundžiću odobrilo da uz posao ministra radi još tri posla, a, dodaje, na internetskim stranicama obiteljske klinike ministra stoji da i tamo radi. - Postavlja se pitanje kako Kujundžić uz tri dopuštena posla i jedan koji se reklamira, a ne znamo radi li ga, stigne obavljati posao ministra. Neki dan nije znao da bolnice imaju veće dugove jer se bavi privatnim poslovima i prepucavanjem s ravnateljem bolnica o tome gdje je tko bio 1991. godine – naglašava Grbin. Njegov stranački kolega i bivši ministar zdravlja Siniša Varga kaže da ovako brzorastući dugovi bolnica zahtijevaju alarmantniju reakciju premijera Andreja Plenkovića od one koju je imao u slučaju Ine ili Agrokora. - Premijer Plenković je ovih dana rekao da je za stanje u Agrokoru odgovornost na upravi te tvrtke, pa tom analogijom možemo reći da je za ovaj rast dugova bolnica odgovornost na njemu i ministru Kujundžiću jer je država vlasnik bolnica – komentira Varga. Podsjeća da su u njegovom mandatu prepolovljene liste čekanja, povećana je dostupnost zdravstvene zaštite te smanjeni rokovi plaćanja dobavljačima, da bi tijekom prošle godine sve to palo u vodu jer rokovi plaćanja dobavljačima kasne, liste čekanja su s 340 tisuća skočile na 800 tisuća pacijenata koji čekaju. - Sanacija koja je zaustavljena pokazivala je rezultate, a problem je i što je sanacija predviđala da bolnice nakon što prime potrebni novac provedu reforme. Bolnice su primile novac, ali reformu koja je obuhvaćala 60 mjera nisu provele. Negativni trend iz prošle godine i iz mandata bivšeg ministra Daria Nakića nastavio se i sada u mandatu ministra Kujundžića. Vrijeme je da uzme uzde u ruke i stavi pod kontrolu galopirajući rast dugova – poručio je Varga. Osim rasta dugova, ali i listi čekanja, Varga upozorava i na potpuni podbačaj u upravljanju ljudskim resursima. - Primjerice, u KBC-u Zagreb gotovo 20 posto zaposlenih je lani na bolovanju bilo duže od 42 dana. Prosjek države u bolovanjima je 3,6 posto, a prosjek hrvatskih bolnica je 11 posto. Ovako više ne ide, ako se brzo nešto ne poduzme, uništit će se zdravstveni sustav – zaključio je Varga. >> U doba izbora Kujundžić ne želi udarati po džepu pacijenta >> Donosimo ključne mjere reforme zdravstva! Evo što će se sve kontrolirati 