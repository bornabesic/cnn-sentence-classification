Voditelj televizije Z1 Velimir Bujanec u novoj emisiji Bujice ustvrdio je kako je Anka Mrak-Taritaš, kandidatkinja za gradonačelnicu Zagreba, uredila stan u zagrebačkoj Ulici Frane Bulića za čak 650 tisuća kuna – što znači da je renoviranje vrijedilo gotovo 1.000 eura po kvadratu! Račun za uređenje stana izdan je jednoj zagrebačkoj tvrtki još 10. ožujka 2015. godine, nakon obnove u Gunji, a do prije tjedan dana nije plaćen, rečeno je u emisiji. U emisiji je iznijeta i informacija da je Mrak-Taritaš dan prije prijave imovinske kartice prenijela stanove na sina, a spominje se čak i mogućnost porezne prijevare. Bujica se bavila i Burberry torbom Anke Mrak-Taritaš. Voditelj tvrdi kako je ta torbica vrijedna 11 tisuća kuna i dodaje kako je otkrio tri neistine u HNS-ovom priopćenju o famoznoj torbici. Prvo, da nije riječ o modelu iz 2008, već o modelu 2013./2014. Drugu – da je Mrak-Taritaš torbicu primila kao poklon kada nije bila ministrica, a 2013. je ipak bila… Treća i najveća laž, kaže Bujanec: HNS je u priopćenju za javnost ustvrdio da je ‘rashodovanu torbicu’ Anka Mrak-Taritaš poklonila u humanitarne svrhe – siromasima iz bjelovarskog Centra za socijalnu skrb, što ne odgovara istini! Naime, ravnateljica Centra Kristina Novalić u dopisu Bujici koji je emitiran u tvrdi da bjelovarski Centar za socijalnu skrb nikada nije primio nikakvu donaciju niti od Anke Mrak-Taritaš, niti od HNS-a! Mrak Taritaš osvrnula se na njegove navode fotomontažom koju je objavila na svojem Facebook profilu: - Potpuno neočekivano, od svih medija i novinara najveću pozornost mojoj kampanji pridaje g. Bujanec, napisala je i dodala: - Nakon što smo iscrpili temu fizičkog izgleda, sada smo evo došli do stylinga, obleke i torbica. Pa evo jedna torbica za mog velikog fana, stoji uz objavu.