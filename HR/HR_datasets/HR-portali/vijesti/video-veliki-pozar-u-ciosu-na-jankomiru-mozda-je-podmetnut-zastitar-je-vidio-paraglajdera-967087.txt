NEŠTO prije 20.30 sati u postrojenjima C.I.O.S. grupe na zagrebačkom Jankomiru izbio je požar. Kako je javljeno, zapalilo se smeće pod još nerazjašnjenim okolnostima.Vatrogasci su odmah izašli na teren, a saznaje se i da nema ozlijeđenih. Na terenu je trideset vatrogasnih vozila, a očekuje se da će intervencija trajati cijelu noć. "Gori metal, vrlo je to opasno i jako se teško gasi", kratko su nam rekli u Javnoj vatrogasnoj postrojbi Grada Zagreba. Nisu znali reći kad će požar biti ugašen jer je vatra velika. "Danas u 20:32 Ured za upravljanje u hitnim situacijama zaprimio je dojavu od Županijskog centra 112 Zagreb o požaru pogona C.I.O.S., na adresi ulica Josipa Lončara 15, Jankomir. Na intervenciji su Javna vatrogasna postrojba Grada Zagreba, službenici Policijske uprave zagrebačke, Nastavnog zavoda za javno zdravstvo „Dr. Andrija Štampar“ i Ureda za upravljanje u hitnim situacijama. Intervencija je u tijeku, a uzrok požara znati će se nakon što službenici Policijske uprave zagrebačke obave očevid", stoji u priopćenju Ureda za upravljanje u hitnim situacijama. Nema štetnih plinova  "Vezano za prethodno priopćenje o požaru pogona tvrtke C.I.O.S. na adresi ulica Josipa Lončara 15, Jankomir. Nastavni zavoda za javno zdravstvo „Dr. Andrija Štampar“ izvršio je više mjerenja kvalitete zraka u neposrednoj blizini požarišta i široj okolini kojom prilikom nisu zabilježili prisutnost štetnih plinova. Na intervenciju je izašlo 135 vatrogasaca sa jedanaest vozila i dvadeset pet vozila DVD-a. Gašenje požara je u tijeku a građane molimo da se ne zadržavaju na prostoru širenja dima te da opreza radi, vrata i prozore svojih domova drže zatvorene dok se požar u cijelosti ne ugasi. Nastavni zavoda za javno zdravstvo „Dr. Andrija Štampar“ nastavit će s kontinuiranim mjerenjima kvalitete zraka, a o rezultatima mjerenja javnost će biti bez odgode obaviještena", stoji u priopćenju Ureda za upravljanje u hitnim situacijama. Požar je podmetnut? Priopćenjem su se javili i iz C.I.O.S.-a, kažu da je požar možda podmetnut. Zaštitar je, naime, neposredno prije izbivanja požara vidoo paraglajdera kako kruži iznad mjesta gdje je požar izbio.   "Nema ozlijeđenih u požaru koji je danas malo iza 20 sati zahvatio otvoreno skladište CE-ZA-R-a Centra za reciklažu, članice C.I.O.S. grupe, u zagrebačkom naselju Jankomir, Josipa Lončara 15. Pročelnik Ureda za upravljanje u hitnim situacijama Grada Zagreba Pavle Kalinić, koji je na licu mjesta, izjavio je da je požar pod kontrolom, da je u intervenciji tridesetak vatrogasnih vozila, te da se procjenjuje da će požar biti ugašen za 15 do 20 sati.  Još nije poznat uzrok, ali je djelatnik zaštitarske službe centra za reciklažu dvorišta desetak minuta prije izbijanja požara primijetio paraglajdera koji je kružio nad otpadom, točno na mjestu izbijanja. Sukladno izjavi zaštitara, požar je izbio na samom vrhu hrpe otpada. Da je požar izbio na dohvatljivom mjestu, gašenje bi započela i zaštitarska služba centra za recilkažu, no dim je primijećen na nedostupnom vrhu, gdje nije uobičajeno da počnu požari izazvani samozapaljenjem otpada.  Gori otpadni namještaj i drugi drveni otpad i dio ograde otvorenog skladišta, a sva postrojenja i upravne zgrade su sigurni.  Javnost ćemo i dalje izvještavati o svim relevantnim činjenicama", priopćili su iz C.I.O.S.-a.    Snimke i fotografije šaljite nam na desk@index.hr ili video@index.hr, a možete nam ih poslati i putem naše Facebook stranice.