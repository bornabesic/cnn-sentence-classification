Foto: Getty SVE se više strahuje da sukob islamistički militanti s filipinskom vojskom u gradu na otoku Mindanao predstavlja otvaranja nove fronte od strane Islamske države u njenom globalnom džihadu. Prema posljednjim izvještajima filipinskih vlasti, 85 ljudi je ubijeno, od čega 19 civila, no moguće je da je pravi broj žrtava puno veći. Deseci tisuća stanovnika Marawija, grada od 200.000 stanovnika, evakuirani su zbog žestokih borbi s džihadistima koji su zauzeli dio grada, a koje traju već tjedan dana, javlja Guardian. Što se točno događa? Pobunjenici povezani s ISIS-om zauzeli su nekoliko četvrti u Marawiju, gradu na jugu Filipina. Unatoč ofenzivi filipinske vojske, uz artiljeriju i zračne udare, militanti još uvijek nisu istjerani iz grada. Prema evidenciji vojske, ubijeno je 69 militanata i 17 vojnika, kao i 19 civila. Kako je sukob započeo? Sukob je započeo nakon neuspješnog pokušaja filipinskih sigurnosnih službi da uhite Isnilona Hapilona, lokalnog islamističkog lidera koji uživa podršku ISIS-a u sklopu pokušaja ove terorističke organizacije da uspostavi uporište u jugoistočnoj Aziji nakon gubitke na bojištu u Siriji i Iraku. Militanti su zauzeli lokalnu katedralu, bolnicu i školu te oslobodili veliki broj zatvorenika iz lokalnog zatvora. Predsjednik Filipina Rodrigo Duterte proglasio je izvanredno stanje i vojni zakon na većinski muslimanskom otoku Mindanao na kojem živi 22 milijuna ljudi. Mindanao je već ranije bio poprište islamističke pobune. Tko su militanti? Militanti pripadaju malo poznatoj islamističkoj organizaciji Maute, nazvanoj po dvojici braće koji ju vode, Omaru i Abdulahu Mauteu. Hapilon je pak bivši lider druge organizacije Abu Sajaf, povezane s al-Kaidom, koja je poznata po bombaškim napadima i likvidacijama taoca na Filipinima. Filipinska vojska tvrdi da se i Hapilon sad pridružio Mauteu, koja je prethodno djelovala kao kriminalna banda, ali se transformirala u islamističku gerilu. Znakovito je da je ISIS preko svoje medijske agencije Amak preuzeo odgovornost za ofenzivu u Marawiju. Zašto baš sada? Sidney Jones, direktor Instituta za političku analizu konflikta sa sjedištem u Manili, glavnom gradu Filipina, tvrdi da je uspostavljena koalicija različitih islamističkih frakcija u Mindanaou protiv zajedničkog neprijatelja - vlasti u Manili: "Duterte i njegova vlada nisu shvatili da je došlo do velike promjene na Mindanaou i da ovi ljudi nisu motivirani samo klanovskom politikom ili novcem. Njihovi lideri s možda bili banditi u prošlosti, ali sada su ideolozi. ISIS ih je uvjerio da je odgovor na probleme Mindanaoa islamski (šerijatski) zakon". Jones je već u listopadu prošle godine predvidjela sadašnji razvoj situacije. Suočen s gubicima u Siriji i Iraku, ISIS namjerava uspostaviti "vilajet" (provinciju) na Filipinima. Što je Duterteov plan? Duterte je zaprijetio militantima surovim vojnim odgovorom: "Ako postoji otvorena pobuna, umrijet ćete. A ako to znači da će mnogo ljudi umrijeti, neka tako bude". Duterte je inače bivši gradonačelnik Davaoa, drugom grada na otoku Mindanao. Od početka njegovog mandata prije godinu dana, prate ga kontroverze zbog njegovog krvavog obračuna s ovisnicima o drogi i dilerima. Njegov poziv na izvansudska smaknuća ovisnika naišao je na osudu međunarodne zajednice. Duterte je izazvao skandal i kada je, navodno u šali, poručio vojnicima da će ih zaštititi u slučaju da budu optuženi za silovanje tijekom izvanrednog stanja.