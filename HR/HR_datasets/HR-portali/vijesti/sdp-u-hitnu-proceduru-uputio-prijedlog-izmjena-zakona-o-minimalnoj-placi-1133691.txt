Klub zastupnika SDP-a danas je u saborsku proceduru po hitnom postupku poslao prijedlog Zakona o minimalnoj plaći temeljem kojeg bi minimalna plaća kroz sljedeće dvije godine dosegla 50 posto iznosa prosječne bruto plaće. U SDP-u očekuju potporu ostalih parlamentarnih stranaka i Vlade jer, tvrde, prijedlog osigurava da cijena rada bude jedinstvena, da nemamo dopinške cijene i nelojalnu konkurenciju. Osim toga, rastom minimalne plaće rastao bi i raspoloživi dohodak, što znači da će rasti i potrošnja, a to, naglašavaju u SDP-u, može djelovati samo stimulativno za ekonomiju. Određivanje minimalne plaće, uvjereni su u SDP-u, išlo bi na ruku i poslodavcima, jer bi mogli planirati troškove rada u nadolazećoj godini. Konačno je, naglašavaju, došlo vrijeme da poslodavci shvate da je došlo vrijeme da dio svog profita prebace u radničke plaće. Prosječna bruto plaća za prvih osam mjeseci ove godine iznosila 7.729 kuna, dok minimalna bruto plaća iznosi 3.120 kuna, što čini 40,3 posto prosječne bruto plaće. Zato SDP želi da minimalna plaća sa 40,3 posto prosječne bruto plaće u ovoj godini, naraste na 45 posto u 2017., a u 2018. na 50 posto. Osim toga, i SDP-u su uvažili i primjedbe radnika koje su dobivali, a prema kojima je jasno da poslodavci u minimalnu plaću guraju i sve dodatke koje ne bi smjeli, pa tako kroz minimalnu plaću isplaćuju i dodatke za otežane uvjete rada, rad nedjeljom, po noći, blagdanima... Osim toga, u SDP-u su svjesni i kako radno intenzivne grane, poput tekstilne, drvne ili kožarske industrija, ne bi mogle podnijeti takvo povećanje minimalne plaće. Zato predlažu i da se u tim industrijama kolektivnim ugovorom može ugovoriti nešto manja minimalna plaća, ali maksimalno do 10 posto manja. I dosad se kolektivnim ugovorom moglo ugovoriti da minimalna plaća bude pet posto manja, no dosad su, prema informacijama kojima SDP raspolaže, ugovorena samo dva takva kolektivna ugovora u graditeljstvu. Minimalna plaća prije svega alat je socijalne politike s ciljem umanjivanja siromaštva, odnosno da se njenom razinom radniku omogući dostojanstven rad, objašnjavaju u SDP-u te zaključuju kako se svrha minimalne plaće ne ni smjela promatrati samo kroz prizmu ekonomskih posljedica.  