Najgori dan u Hitlerovom životu bio je 18. rujna 1931. godine kad je izgubio svoju prvu i jedinu pravu ljubav. Izgubio je svoju Geli, 23-godišnju nećakinju za kojom je doslovno 'bio lud'. Ona je pronađena mrtva u lokvi krvi u Hitlerovom stanu u Münchenu ustrijeljena iz njegovog pištolja. Hitler koji je u to vrijeme bio na stranačkom skupu sve je prekinuo i odjurio. Prema nekim povjesničarima Hitler ju je zaista iskreno volio, njezina smrt ga je duboko potresla i promijenila u negativnom smislu. Policija je vrlo brzo zatvorila slučaj njezine smrti bez istrage i autopsije. Prema službenoj verziji događaja, Geli je pisala pismo prijateljici kada je prislonila pištolj na prsa i potegnula obarač. Njeno tijelo je odmah prevezeno izvan zemlje i pokopano u Beču. Izvješće NSDAP-a za javnost objasnilo je smrt kao nesretan slučaj u igri pištoljem. Hitler nije prisustvovao pogrebu. Austrijska vlada zabranila mu je ulazak u zemlju, a i njegovo psihičko stanje tih dana,  bilo je toliko loše da "ništa nije jeo, govorio, niti je spavao." Pao je u tešku depresiju. Navodno se htio čak i ubiti.  Nakon nekog vremena ipak je otišao na njezin grob. Austrijske vlasti odobrile su mu 24-satno zadržavanje u zemlji. Na nadgrobnoj ploči Gelinog groba u Beču pisalo je: "Ovdje počiva naša ljubljena kći Geli. Za nas je bila zrakom sunca. Obitelj Raubal." Hitler nije progovorio ni riječ. Nakon odlaska s groblja, navodno je rekao: "Tako - a sad počinje boj - boj koji mora biti okrunjen uspjehom." Samo 16 mjeseci kasnije Hitler je postao apsolutan vladar Njemačke. Ime Geli Raubal postalo je tabu. Nitko je više nije smio spomenuti. Hermann Goring kazao je na suđenju u Nürnbergu: Gelina smrt je na Hitlera djelovala razorno. Nakon toga promijenio se njegov odnos prema drugim ljudima.. Heinrich Hoffman, Hitlerov službeni fotograf izjavio je da je Gelina smrt bila trenutak kad je sjeme nečovječnosti počelo rasti u Hitleru. Geli Raubal je bila prva i jedina prava ljubav Adolfa Hitlera. Oslovljavala ga je s "ujak Alf", a ujak je od prvog susreta bio patološki opsjednut. Ona je bila njegov anđeo, zvao ju je 'Princeza'  Navodno su bili ljubavnici iako za to nema dokaza, pa je moguće da su to bila samo nagađanja  političkih protivnika. Kći od njegove starije polusestre Angele nije bila posebno lijepa, ali je bila živahna, šarmantna i koketna mlada djevojka. Naime, budući da je sam bio neoženjen Hitler je polusestru Angelu postavio za voditeljicu svog kućanstva. Ona je sa sobom povela tad 18-godišnju kći Angelu koju su svi zvali Geli, rođenu na današnji dan 1908.  Angela je poslije postavio i za kućepaziteljicu njegove poznate kuće za odmor u Berchtesgadenu. Geli je, u dobi od 21 godinu, došla živjeti s ujakom u njegov stan u Münchenu. Započela je studij medicine. No iako je u München došla studirati, nije se posebno trudila oko studija i većinu je vremena provodila družeći se ujakom. Vrlo brzo su se javile priče o incestuoznoj vezi njih dvoje.  Vrlo brzo je od brižnog i zaštitnički nastrojenog ujaka prerastao u sveprisutnog, ljubomornog ljubavnika. Ona ga je ubrzo počela pratiti u društvenim prilikama u ulozi svojevrsne družice, a bila je riječ o iznimnoj povlastici koja se drugim ženama općenito vrlo rijetko pružala. Baldur von Schirach, pripadnik kruga njegovih bliskih suradnika, ovako je zabilježio svoje prve dojmove o Geli: - Hitler se odjednom našao među nama, a ja se ne sjećam kad sam ga vidio toliko sretnog. Kad nam je predstavio svoju 'nećakinju, Fraulin Raubal' u njegovu se glasu jasno čula mješavina ponosa i nježnosti. Djevojka koja je stajala uz Hitlera bila je srednje građe, razvijena, tamne podosta valovite kose te živahnih smeđih očiju. Obli obrazi zarumenjeli su se od nelagode kad je u njegovu društvu ušla u prostoriju sluteći kako su svi iznenađeni. I ja sam još dugo piljio u nju, ne zato što je bila lijepa, nego jer je jednostavno bilo nevjerojatno na tako velikom skupu uz Hitlera vidjeti i mladu djevojku - navodi Angela Lambert u svojoj knjizi Izgubljeni Život Eve Braun Hitlerov odnos sa nećakinjom Geli. Hitler je po prvi put bio zaljubljen i to posve neprikladno, strastveno, tako da je to zbunjivalo i njega i sve oko njega. U Geline osjećaje je bilo teže proniknuti. Ona je javno pokazivala koliko ga drži u šaci, ali se opirala njegovim pokušajima da ograniči njezinu slobodu. Hitler se suočio s osobom kojom nije mogao dominirati - ni naredbama ni darovima, čak ni zatvaranjem. Unatoč vlastitoj prirodi, Hitler je osjećao da ga to "divlje dijete' očarava, dok je njezin otpor u njemu izazivao bijes. Njoj su trebali sloboda i zabava, očijukanje i ples, odlasci u kino, cigarete i alkohol, neki zgodan i seksi mladić za kojeg bi se mogla udati. On je onemogućavao sve slične težnje, smatra Lambert Mnoge su oprečne teorije o njihovom seksualnom životu - Je li kao što su posthumno tvrdili razni psihoanalitičari pokazivao znakove analne opsesije, te pronalazio zadovoljstvo u koprofiliji? Ili u su "ujak Alf" i nećakinja uživali u spolnom životu kakav se u današnjim časopisima preporučuje tinejdžerima - oralnom i možda analnom seksu - ali se tridesetih godina smatrao izopačenim, ako već ne i protuzakonitim? - pita se Lambert u svojoj knjizi. Tijekom Drugog svjetskog rata dr. Walter C. Langer izradio je izvještaj u kojem se htjelo doznati više o Hitleru. Tako je nastala 'Psihološka analiza Adolfa Hitlera - Njegov život i legenda', dokument u kojem su navedeno i koje je stvari Hitler volio i preferirao u seksu. Langer je zaključio da Hitler nije bio sposoban voditi ljubav konvencionalnim putem te da je bio koprofiličar - osoba koju seksualno uzbuđuje izmet.  - Prakticiranje ove perverzije predstavlja najniži mogući oblik degradacije - napisao je Langer. Prema dokumentu, Hitler bi legao na pod te bi dopustio ženi da defecira (prazni crijeva) na njega. Tvrdi se da je čak i Geli jednom prilikom sudjelovala u tom činu. Smatra se da je ona to rekla Ottu Strasseru, koji je kasnije napustio nacistički režim. Ernst Röhm njegov najbliži suradnik i prijatelj prije dolaska na vlast 1933. je također navodno otkrio Hitlerov fetiš prilikom jednog noćnog izlaska, a američki su špijuni tu informaciju tada i doznali. Jedina ozbiljna ljubavna veza koju je Geli uspjela ostvariti je bila ona s 11 godina starijim Hitlerovim vozačem Emilom Mauriceom. Vezu su na početku tajili a čak su se i zaručili. Emil Maurice Kad je Hitler saznao za vezu doslovno je 'podivljao' i otpustio vozača. Vratio ga je kasnije na posao, ali između dvoje bivših ljubavnika prekinute su sve veze.. Zaljubila se Geli kratko i u nekog židovskog umjetnika, ali i tu je vezu Hitler onemogućio. Dan prije smrti Geli i Hitler su se strašno posvađali. Ona je željela otići u Beč učiti pjevanje, a Hitler joj je zabranio. Otišao je nakon toga na skup u Nürnberg. Geli nikad više nije vidio živu. Nakon njezine smrti i njegovog dugog žalovanja Hitler se počeo intenzivno viđati s Evom Barun iako je upoznao još 1929. godine. Hitler je kasnije izjavio da je Geli bila jedina žena koju je ikada volio. Pištolj kojim se ubio na kraju rata bio je onaj isti pištolj koji je skončao život njegove voljene Geli.