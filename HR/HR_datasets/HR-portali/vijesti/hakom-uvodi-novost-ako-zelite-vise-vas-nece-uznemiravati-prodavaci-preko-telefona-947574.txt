Foto: Hina NA ADRESU redakcije nam je pristigla obavijest iz Hrvatske regulatorne agencije za mrežne djelatnosti (HAKOM).   U njoj poručuju kako "potrošači koji ne žele da ih trgovci kontaktiraju u svrhu promidžbe ili prodaje, bez prethodno pribavljenog pristanka, tzv. privole, od utorka se besplatno mogu upisati u javni registar za zaštitu potrošača ˝Ne zovi˝. Registar je u operativni rad pušten u 12 sati, u nazočnosti predstavnika Ministarstva gospodarstva, rada i poduzetništva i HAKOM-a."  Mogu se upisati sve fizičke osobe  Dodaju kako će se "omogućavanjem i pokretanjem ovog registra omogućiti zaštita ranjivih skupina potrošača, odnosno svih onih koji svojim osobnim izborom jednostavno ne žele i nisu u mogućnosti trgovati ili sklapati bilo kakve trgovačke ugovore telefonom ili jednostavno ne žele na taj način biti uznemiravani na svoj telefonski broj."  Također, rekli su i  kako se "u registar mogu upisati svi potrošači (fizičke osobe) koji su ujedno i korisnici telefonskih usluga, što uključuje fiksni i mobilni telefon te SMS i MMS poruke. Upis ili ispis broja može tražiti samo potrošač koji je ugovorio uslugu na pojedinom telefonskom broju. Upis u registar je besplatan, a vlasnik broja treba ispravno ispuniti propisani obrazac zahtjeva i predati ga svom telekomunikacijskom operatoru.   Dodaju kako se "zahtjev se može dostaviti operatoru na najmanje tri načina: osobnom dostavom u poslovnici operatora, poštom ili putem elektroničke pošte s adrese koja je prethodno provjerena i registrirana pri operatoru kao adresa elektroničke pošte korisnika telefonskog broja."