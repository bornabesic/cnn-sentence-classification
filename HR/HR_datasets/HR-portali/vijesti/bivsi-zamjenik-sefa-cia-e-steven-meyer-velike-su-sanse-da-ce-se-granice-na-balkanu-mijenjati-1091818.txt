Steven Meyer, nekadašnji zamjenik šefa CIA-e za Balkan, rekao je u intervjuu za srbijanske Večernje novosti da postoje velike šanse za novo prekrajanje granica na Balkanu. – Mislim da su velike šanse da će se granice mijenjati. Mijenjat će se granice na Kosovu, također i u BiH i u Makedoniji. Najopasnije mjesto na Balkanu trenutačno je Makedonija, ne samo zbog problema makedonskih Albanaca i makedonskih pravoslavaca već i zbog toga što među samim pravoslavcima u Makedoniji postoje nesuglasice – rekao je Meyer. Meyer, od čijih se izjava o tome da su male nade za opstanak BiH kao države te da je vrlo vjerojatno da za pet godina BiH neće postojati kao država 2008. godine ogradilo američko veleposlanstvo u toj državi, sada je rekao da je BiH "fiktivna država, država samo na mapi". U istom intervjuu komentirao je i Oluju, rekavši da se tijekom nje dogodilo etničko čišćenje. – Godine 1995. vidjeli smo kako se hrvatska vojska priprema napasti Krajinu. Kada se to dogodilo, nismo znali koliko daleko će to sve otići, i kada su bili na pola puta od napada, američka vlada ih je upozorila da bi se trebali zaustaviti. Nitko nije kažnjen, zato što nitko nije priznao ni ocijenio taj čin kao etničko čišćenje. Postoje mnogi ljudi na Zapadu koji tvrde da to nije etničko čišćenje, što je smiješno, jer to upravo i jest – rekao je Meyer, koji je usto koncept Haaškog tribunala nazvao "potpuno pogrešnim" te je ustvrdio da "u Haagu ima previše Srba".  Meyer je rekao da bi Zapad trebao preuzeti dio odgovornosti za ratove u bivšoj Jugoslaviji te da su velike sile više gledale vlastiti interes nego interes regije. Na pitanje postoji li bojazan od napada Islamske države na Balkanu, odgovorio je da je to moguće, ali da misli da su njihove mete potpuno druge lokacije, poput Pariza, Bruxellesa, Londona i Berlina. 