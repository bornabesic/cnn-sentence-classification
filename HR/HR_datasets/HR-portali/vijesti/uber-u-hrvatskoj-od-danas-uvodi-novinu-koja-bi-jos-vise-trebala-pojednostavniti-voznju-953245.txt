Foto: Hina UBER je danas predstavio prilagodbu aplikacije koja je napravljena isključivo za hrvatsko tržište. Radi se o novostima koje se odnose na izdavanje digitalnih fiskaliziranih računa kroz e-mail korisnika što do sad nije bilo moguće.   Naime, do sada su se računi fiskalizirali ručno u vozilu partnera-vozača, što je u najmanju ruku predstavljalo gubitak vremena  partner-vozačima koji bi nakon svake odrađene vožnje nekoliko minuta morali parkirati vozilo i fiskalizirati račun.  Adaptacijom Uberove aplikacije, fiskalizacija računa događat će se u pozadini nakon završene vožnje.    Na adaptaciji se intenzivno radilo proteklih šest mjeseci kako bi računi koji se izdaju kroz aplikaciju u potpunosti odgovarali zahtjevima hrvatskog zakonodavstva.  Ovo unapređenje donosi prednosti svima: partnerima-vozačima koji neće morati ručno ukucavati  račune i u autu se brinuti o fiskalnim blagajnama i korisnicima koji neće morati čekati fiskalizirani račun u autu nego će im on stizati na e-mail.  “Uberova aplikacija ista je u cijelom svijetu, a s promjenama koje su napravljene isključivo za Hrvatsku pokazali smo koliko je naše tržište važno Uberu. Radi se o jedinstvenoj prilagodbi aplikacije ove vrste u Europi. Ovom inicijativom još jednom potvrđujemo koliko su nam važni transparentnost, sljedivost i poslovanje u skladu sa zakonima. Promjena donosi prednosti i vozačima i korisnicima i Poreznoj upravi. Izdavanjem digitalnih fiskalnih računa našim partnerima-vozačima ukupno smo uštedjeli 10 milijuna kuna na godišnjoj razini”, rekao je Davor Tremac, generalni menadžer Ubera za jugoistočnu Europu.  Uberovi partneri-vozači će u sljedećih nekoliko tjedana postupno prelaziti na digitalni oblik izdavanja računa, a cilj je do početka travnja potpuno zamijeniti korištenje fiskalnih blagajni iz Uberovih vozila.      Sljedeći korak o kojem Uber u Hrvatskoj razmišlja potpuno je povezivanje i suradnja s Poreznom upravom kako bi partneri-vozači direktno preko aplikacije mogli slati svoje porezne prijave. Taj je model već uveden u Švedskoj i Estoniji koje su prepoznale potencijal digitalnih platformi u želji da postignu potpunu financijsku transparentnost.