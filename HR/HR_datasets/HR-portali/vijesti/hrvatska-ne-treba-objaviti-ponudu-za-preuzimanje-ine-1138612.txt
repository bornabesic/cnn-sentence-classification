Hrvatska agencija za nadzor financijskih usluga (HANFA) izvijestila je da s premijerovom objavom o preuzimanju Molovih dionica u Ini nije nastala obveza objavljivanja ponude za preuzimanje Ine.  Kako objašnjavaju, RH je u rujnu 2008. godine, zajedno s društvom MOL-om, sudjelovao u objavljivanju dobrovoljne ponude za preuzimanje Ine, nakon čega su ta dva dioničara zajedno držala 92% dionica (MOL 47,2%, a RH 44,8%), čime su, u skladu s odredbama članka 9. tada važećeg Zakona o preuzimanju dioničkih društava prešli kontrolni prag od 25% dionica s pravom glasa, kao i konačni prag od 75% dionica s pravom glasa, nakon kojeg više nisu bili u obvezi objave ponude za preuzimanje Ine u slučaju daljnjeg stjecanja dionica društva.  Prema odredbama važećeg ZPDD-a, nakon objavljene ponude za preuzimanje ne postoji obveza ponovnog objavljivanja ponude za preuzimanje u slučaju osnaživanja kontrole dodatnim stjecanjem dionica i/ili prelaskom dodatnih pragova. Također, kažu, s obzirom na to da je iz navedene izjave predsjednika Vlade RH razvidno da se odnosila na namjeru otkupa dionica koje drži MOL, a nije bila upućena svim dioničarima društva Ine, ta se izjava ne može smatrati iskazivanjem namjere dobrovoljnog preuzimanja. 