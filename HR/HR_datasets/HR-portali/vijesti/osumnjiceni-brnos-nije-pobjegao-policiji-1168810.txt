Istarska policija u srijedu je opovrgnula pojedine medijske napise da je 30-godišnji Danijel Brnos iz Vodnjana, osumnjičen da je u nedjelju u Vrsaru pucao u mladića i djevojku te ih teško ranio, bio u neposrednoj blizini policije, te da je pobjegao, izvijestila je glasnogovornica policije Nataša Vitasović. Po njenim riječima, istarska policija je prije par dana, koliko traje potraga za Danijelom Brnosom, zaprimila nekoliko dojava o mogućim lokacijama na kojima je viđen. "S obzirom na intenzivne mjere traganja za osumnjičenim, detaljno se provjerava svaka dojava pa tako i provale u objekte u kojima se može skrivati. Međutim, do sada obavljenim provjerama nije potvrđeno da je osumnjičeni boravio na dojavljenim lokacijama", izjavila je Vitasović za Hinu te dodala da policija i dalje intenzivno traga za osumnjičenim, a o svakom novom saznanju izvijestit će javnost. Pozvala je građane da sva saznanja o kretanju i boravku Brnosa dostave policiji na broj 192. U međuvremenu, 23-godišnji mladić iz Bala pušten je na kućnu njegu, a 19-godišnjakinja iz Svetog Lovreća još će neko vrijeme ostati u bolnici. Djevojka i mladić recepcioneri su u hotelu Pineta u Vrsaru i ranjeni su u nedjelju oko 14 sati u blizini recepcije. Osumnjičeni Brnos pobjegao je s mjesta događaja, kako sumnja policija, u tamnom sportskom vozilu, najvjerojatnije marke BMW. 