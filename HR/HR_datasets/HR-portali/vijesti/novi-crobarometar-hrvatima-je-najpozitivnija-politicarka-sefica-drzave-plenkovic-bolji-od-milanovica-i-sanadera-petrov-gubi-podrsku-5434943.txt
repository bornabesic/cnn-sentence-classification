Političari na kraju 2016. ne mogu biti zadovoljni, sve su manje popularni među građanima, javlja Dnevnik NoveTV izvještavajući o rezultatima redovitog istraživanja Crobarometar. Predsjednica Republike među građanima i dalje ima najviše onih koji o njoj imaju pozitivan dojam, njih 61 posto. Negativan dojam o predsjednici ima 32 posto ispitanika.   Premijer Plenković godinu završava s činjenicom da o njemu 56 posto građana ima pozitivan dojam, a negativan njih 31. O Boži Petrovu 47 posto građana ima negativan dojam, a pozitivan dojam ima njih 41 posto. Davor Bernardić kao šef oporbe prvi je put testiran među biračima i o njemu građani imaju podijeljeno mišljenje. 38 posto tako ima negativan dojam, a 37 posto pozitivan.   I predsjednica, premijer i predsjednik Hrvatskog sabora u ovom mjesecu počeli su gubiti potporu. Premijer Plenković može računati na 56 posto građana koji o njemu imaju pozitivan dojam. U istom vremenu, veljači 2012. o Zoranu Milanoviću pozitivan dojam imalo je 48 posto građana, a u veljači 2008. o Ivi Sanaderu njih 39 posto.   Predsjednica je najpopularnija u Hrvatskoj, ali njezin prethodnik Ivo Josipović u istom razdoblju mandata, odnosno u prosincu 2011., bio je bolji. O njemu je pozitivan dojam imalo 80 posto birača. Većina građana, njih 54 posto, daje podršku radu predsjednice, a njih 34 posto ne odobrava ga dok njih 12 posto ne zna. Predsjednica može biti djelomično zadovoljna, ali pogleda li trendove, već treći mjesec među biračima pada potpora njezinu radu, a raste broj onih koji su nezadovoljni.   Terensko istraživanje provela je agencija IPSOS između 1. i 18. u mjesecu. Podaci se prikupljaju na uzorku od 968 punoljetnih građana Hrvatske. Maksimalna pogreška uzorka iznosi +/-3,3%, a za rejtinge stranaka +/- 3,6%.