Ilustracija: 123rf NOVINAR portala The Wired Erik Klemetti u nedavnom članku izvještava o prevelikoj bojazni od moguće erupcije talinaskog supervulkana Campi Flegrei. U nastavku prenosimo dijelove njegovog članka. "Prije se najviše medijske panike u vezi s erupcijama stvaralo zbog nacionalnog parka Yellowstone u Americi. Sada se to zbiva zbog studije objavljene u znanstvenom časopisu Nature Communications o talijanskom vulkanu Campi Flegrei. No, ako se pobliže prouče činjenice, lako je uvidjeti da uopće nema razloga za strah od erupcije tog supervulkana. Ono zbog čega bismo trebali biti zabrinuti je brojno stanovništvo koje živi u blizini tog vulkana i koje bi moglo stradati, ali i prošlost tog vulkana u kojoj su zabilježene erupcije (1198. i 1358. godine). No, te erupcije nisu bile ni blizu tolike razorne poput onih prije 36.000 godina (200 km3 zahvaćenog područja) i 15.000 godina (40 km3 zahvaćenog područja). Erupcije takvih razmjera bile bi pogubne za Europu, ali malo je vjerojatno da će se dogoditi". Prijašnja aktivnost vulkana "Svi se sada brinu, i to jer geofizičar Christopher Kilburn i njegovi kolege objavljenom studijom žele promijeniti način na koji se promatraju i predviđaju vulkanska aktivnost i nastanak erupcije vulkana Campi Flegrei. Od 1950-ih kaldera u vulkanu tri je puta pokazivala znakove jače aktivnosti, ali svaki put bi se smirila. Kilburn i kolege ne smatraju ta zbivanja odvojenima, nego uzastopnim nakupljanjem sve većeg pritiska i sve veće količine magme pod korom, što bi na kraju moglo rezultirati erupcijom. Misle da velike vidljive deformacije vulkana prije erupcije ne moraju biti jedini znakovi erupcije. Smatraju da kora vulkana može najednom puknuti samo od nakupljenog pritiska". Moguće buduće erupcije "U ovom slučaju je škakljivo odrediti kakva će to biti vrsta erupcije. Mogla bi biti poput one u gradu Rabaul na Papui Novoj Gvineji, koja nije bila velikih razmjera, ali je naštetila lokalnoj zajednici. Stoga je, ako vidljivi znakovi prije erupcije ne moraju postojati, potreban oprez prilikom praćenja vulkanske aktivnosti. Stanovništvo oko vulkana Campi Flegrei trebalo bi biti oprezno i spremno na erupciju, jer postoji mogućnost da su u 70-ak godina života na nemirnom području postali neosjetljivi na promjene u okolini. No, studija je samo to - studija. Ona jednostavno nudi novi pogled na zbivanja, koji ne mora biti ispravan te nudi mogućnost drugačijeg načina djelovanja, ako se pretpostavke izložene u njoj pokažu točnima", zaključuje Klemetti.