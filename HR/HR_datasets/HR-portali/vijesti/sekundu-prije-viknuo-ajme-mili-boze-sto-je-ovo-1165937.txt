Tri su osobe poginule, dvije preživjele, a za četiri se, do zaključenja ovog izdanja, tragalo nakon stravične pomorske nesreće koja se preksinoć dogodila u Koločepskom kanalu u blizini Dubrovnika. To je najveća pomorska nesreća koja se dogodila u Hrvatskoj. Gumena brodica u kojoj je bilo devet osoba u utorak u 21.20 sati sudarila se s brodom Danče Lučke kapetanije Dubrovnik koji je jurio na medicinsku intervenciju na Mljet. Krenuli prema Dubrovniku Gumenjakom je po izrazito valovitom moru upravljao Alen Perišić, koji je prevozio osoblje svog restorana Bowa sa Šipana u Dubrovnik. Nakon nesreće posada broda Danče je odmah spasila dvije osobe, a tijela dvoje putnika s gumenjaka pronađena su tijekom noći. Tijelo treće poginule osobe pronađeno je jučer tijekom dana. Poginuli su Alen Perišić te Jela Kobaš i njezin sin Danijel Kobaš iz Velike Gorice koji su kao sezonski radnici trebali raditi u restoranu na Šipanu. Kalvariju su preživjeli radnici Velimir Šetka i Viktor Markota. Identitet ostalih nesretnih putnika s gumenjaka do zaključenja ovog izdanja nije bio poznat. Prema zasad dostupnim podacima, gumenjak nije bio označen navigacijskim svjetlima i nije bio vidljiv na radaru. Danče, koji je namijenjen za traganje, spašavanje i prijevoz bolesnika, plovio je sredinom kanala i bio je propisno osvijetljen. Jako jugo otežava potragu Prema svjedočanstvu preživjelog Velimira Šetke, nitko od putnika u gumenjaku nije vidio brod Lučke kapetanije pa tako on nije ni znao što se dogodilo kad je došlo do sudara. Kaže da je čuo Alena Perišića nekoliko sekundi prije udara broda kako govori: “Ajme, mili Bože, što je ovo!” On sam nije znao što se dogodilo, samo je vidio da više nema ljudi u brodici. Spasio je svog prijatelja Markotu te su pozvali upomoć brod Danče, koji ih je spasio. Nakon 15-ak minuta u moru su pronašli tijelo Alena Perišića, dok je tijelo Jele Kobaš pronađeno oko 4 sata u srijedu. Prema dostupnim informacijama, Perišić je gumenjak najprije bio usmjerio prema Dubrovniku, no zbog valova ga je zatim preusmjerio prema Brsečinama. Nitko od putnika u brodici nije vidio brod Danče iako je on bio propisno osvijetljen jer su bili okrenuti leđima ili pognuti kako bi se zaštitili od prskanja valova. Očito ga je u zadnji trenutak vidio samo Alen Perišić. Iz Ministarstvo mora, prometa i infrastrukture jučer su priopćili da se potraga za njima odvija na širem području Koločepskog kanala i da su angažirana dva plovila lučkih kapetanija Ploče i Split te jedno plovilo Plovputa. U pomorsku potragu uključeno je i pet privatnih plovila te dva helikoptera iz sastava MUP-a i Obalne straže RH, dok se kopnena potraga na obalnim predjelima područja u obuhvatu potrage odvija u nadležnosti Policijske uprave dubrovačko-neretvanske. Potragu je otežavalo jako jugo, koje je puhalo snagom od 25 do 30 čvorova. Putem obalne radiopostaje ORP Dubrovnik radio emitira se poruka kategorije “Mayday Relay” svim sudionicima u pomorskom prometu. Istragu nesreće provodi Državno odvjetništvo u suradnji s MUP-om, a paralelno se provodi i upravna te sigurnosna istraga Agencije za pomorske nesreće.