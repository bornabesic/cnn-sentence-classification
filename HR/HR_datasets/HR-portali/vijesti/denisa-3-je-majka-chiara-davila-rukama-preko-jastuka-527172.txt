Prilikom obdukcije tijela Denisa Pašića (3) iz Pule, za čije ubojstvo sumnjiče njegovu majku Chiaru Pašić (32) i maloljetnicu (14), istražitelji su uzeli i uzorak krvi za toksikološko vještačenje. Osim krvi, izuzeli su sav želučani sadržaj kako bi se utvrdilo što je Denis tog dana jeo i pio te određene mikrotragove s ruku dječaka, koji bi mogli otkriti je li se dječak borio za život prilikom davljenja. Sve te tragove, koji su vrlo važni za utvrđivanje svih okolnosti ubojstva, istražitelji su poslali u Centar za forenzična vještačenja “Ivan Vučetić” u Zagrebu. Ovisno o njihovu opsegu posla, toksikološka vještačenja znaju trajati od nekoliko pa do 15 dana. Tek nakon što stignu rezultati, istražitelji će znati je li majka prije ubojstva dijete drogirala tabletama ili mu dala alkohol. Sve te uzorke istražitelji uzimaju prilikom obdukcije kako bi tijelo mogli predati obitelji. Tijelo malenog Denisa obitelj je pokopala u četvrtak u Elezovićima kraj Velike Kladuše u BiH. Na pogrebu je bio i slomljeni otac dječaka, Rešid Pašić, kojeg su pustili iz zatvora kako bi se mogao oprostiti od sina. Majku Chiaru, koju sumnjiče za ubojstvo, zbog psihičkih problema prebacili su u Zatvorsku bolnicu u Zagrebu još prošle srijede. Nakon što joj je sudac istrage Županijskog suda u Puli odredio jednomjesečni istražni zatvor, Chiaru je u pulskom zatvoru pregledao zatvorski liječnik. Kako doznajemo, on s Chiarom nije uspio uspostaviti nikakav suvisli kontakt, zbog čega je istog dana od suca istrage zatražio da je prebace u bolnicu. Istražitelji vjeruju da je majka Denisa ubila prošlog utorka u krevetu u spavaćoj sobi u stanu u Puli. Kako doznajemo, dječaka je davila rukama kroz jastuk. Nakon što se uvjerila da je mrtav, uz pomoć maloljetnice umotala ga je u dekicu. Njegovo tijelo stavile su na dječja kolica i odvezle ga do obale u uvali Mandrač. Budući da je bio mrak, maloljetnica im je put osvjetljavala mobitelom. Chiara i pomagačica ušle su u more s dječakovim tijelom te ga ostavile nekoliko metara od obale. Na povratku su se riješile kolica i dekice, koju su odbacile unutar napuštene vojarne.