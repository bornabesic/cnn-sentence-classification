Bivši hrvatski predsjednik Stjepan Mesić poručio je danas kako za njega nije nikakvo iznenađenje da se Ustavni sud oglušio na njegov prigovor zbog retroaktivnog primjenjivanja zakona u vezi s njegovim korištenjem Ureda bivšeg predsjednika i to, ocijenio je Mesić, pokazuje koliko je Hrvatska udaljena od toga da bude pravna država. "Ta odluka pokazuje, nažalost, koliko je Republika Hrvatska još uvijek udaljena od toga da bude pravna država, a shvatit će to i građani Republike Hrvatske i međunarodna zajednica", ističe Mesić u svom priopćenju u povodu odluke Ustavnog suda da ne prihvati Mesićev prijedlog za ocjenu ustavnosti zakonske odredbe o ukidanju njegova ureda. "Ta odluka Ustavnog suda je, kaže Mesić, nedvojbeno pobjeda ne samo aktualne vlasti, odnosno vodeće stranke vladajuće koalicije, nego i svih onih koji uporno razgrađuju politiku koju je on na dobrobit države i svih njezinih građana, a imajući na umu i potrebu normalizacije i stabilizacije cijele regije, vodio puno jedno desetljeće. "Pobjeda je to zagovornika i protagonista povijesnoga revizionizma, revitaliziranja fašizma i njegovih idejnih zasada, propovjednika mržnje i netolerancije, odnosno svih onih koji sve agresivnije trasiraju put koji Hrvatsku vodi u prošlost, i to u najtamnije razdoblje njezine prošlosti," poručuje Mesić. Mesić i dalje ostaje svima na raspolaganju Iako mu je, kaže, oduzimanjem prava na korištenje Ureda bivšeg predsjednika u znatnoj mjeri otežana aktivnost na javnoj sceni, i dalje ostaje na raspolaganju svima u Hrvatskoj koji se "bore za istinsku demokratizaciju, a protiv sve prisutnije fašizacije". "Bit ću, dakle, i dalje prisutan na hrvatskoj, ali i na međunarodnoj sceni u onoj mjeri u kojoj se to bude od mene očekivalo. A onima koji stoje iza odluke Ustavnog suda i prethodne odluke Vlade RH sa zadovoljstvom prepuštam zgradu u Grškovićevoj ulici. Oni su o sebi time sve rekli. Nema potrebe da ja bilo što dodajem", poručio je Mesić u današnjem priopćenju. Ustavni sud rješenjem od 6. prosinca nije prihvatio prijedlog Stjepana Mesića za pokretanje postupka za ocjenu suglasnosti s Ustavom članaka 2. i 3. Zakona o izmjeni i dopuni Zakona o posebnim pravima predsjednika Republike Hrvatske po prestanku obnašanja dužnosti. Stupanjem na snagu toga zakona (31. svibnja 2016.), bivšem predsjedniku Republike Hrvatske ukinuto je pravo na ured (i s njim povezana prava) kao posebno pravo vezano uz nastavak njegova javnog djelovanja na teret državnog proračuna Republike Hrvatske. Sud smatra da "institucija predsjednika RH po prestanku obnašanja dužnosti" nije ustavna kategorija te je zakonodavcu prepuštena odluka o tome hoće li i kako eventualno urediti prava bivših predsjednika".  > > Ustavni sud: Valutna klauzula nije neustavna, a niti ukidanje Mesićeva ureda