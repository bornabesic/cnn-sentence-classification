Foto: Hina CENTAR za mirovne studije (CMS) istaknuo je u otvorenom pismu da Ministarstvo unutarnjih poslova i Ravnateljstvo policije žurno moraju istražiti slučajeve nasilja koji su počinjeni u njihovim redovima i učiniti hrvatsku policiju profesionalnom u ophođenju s izbjeglicama, a posebno prema djeci kao najugroženijima, te da Hrvatska ima moralnu i zakonsku odgovornost pružiti zaštitu izbjeglicama. CMS je reagirao na priopćenje Ravnateljstva policije u kojem navodi kako ne stoji iza nasilnih postupanja policijskih službenika te da će sve prijavljene postupke istražiti i sankcionirati. Podsjećaju kako su udruga Are You Syrious i Inicijativa Dobrodošli! do sada prikupili i javnosti predstavili niz svjedočanstava izbjeglica koji potvrđuju učestalo nasilje policijskih djelatnika i onemogućavanje pristupu sustavu međunarodne zaštite. Policija čuva državnu granicu uz poštivanje ljudskih prava  Ravnateljstvo policije navodi kako je uloga hrvatske policije čuvanje i zaštita državne granice RH, koje uključuje poštivanje i uvažavanje ljudskih prava. Mišljenja smo kako sve to treba biti u potpunom suglasju sa zaštitom života i integriteta te sigurnošću svih onih osoba koje se nalaze na teritoriju Hrvatske, navodi se u otvorenom pismu CMS-a. Podsjećaju kako osobe koje su u situaciji da moraju potražiti sigurno utočište u nekoj od zemalja EU-a de facto nemaju drugih načina na dolazak do tih zemalja, osim tako da iregularno prelaze granice te tako zatraže azil/međunarodnu zaštitu. Pritom se susreću s policijskim postupanjem sukladno Zakoniku o schengenskim granicama, temeljem kojeg se zaštita državne granice provodi tako da se osobe 'odvraća' od izbjegavanja kontrola na graničnim prijelazima. Prema svjedočanstvima - policajci koriste nasilje i oduzimaju osobne stvari  Prema iskazima i svjedočanstvima izbjeglica, prilikom postupka 'odvraćanja' neki policijski službenici koriste nasilje te otuđuju mobitele i druge osobne stvari. Očitovanje i izjave predstavnika Ravnateljstva policije smatramo važnim i odgovornim, zbog činjenice da je šira javnost sada upoznata s time da se Ravnateljstvo ograđuje od takvog postupanja te da se ono ne provodi temeljem zapovjedi rukovoditelja. "Naglašavamo kako je naša dužnost upozoravati na svaki oblik nasilja prema izbjeglicama i to ćemo i dalje činiti", stoji u otvorenom pismu CMS-a. Neke istrage su već počele  O slučaju nasilnog postupanja prema djeci bez pratnje na graničnom prijelazu Rupa počela se provoditi istraga, no zbog zaštite te i sve druge djece koja se u budućnosti mogu naći u sličnoj situaciji, u CMS-u se nadaju da će postupanje biti okončano što prije, a počinitelji sankcionirani. U interesu nam je izgradnja sustava koji će štititi ljudska prava i sigurnost svih kako državljana RH, tako i svih stranaca koji se nađu na njezinom teritoriju. Stoga je suradnja s institucijama RH od iznimne važnosti, poručuju iz CMS-a. Ljudi nisu ilegalni te ih se ne smije tretirati na taj način, već do ilegalnosti statusa ljudi dovode zakonske odredbe i politička ignorancija koja ih tjera na iregularna postupanja kako bi našli sigurnost. No, čak i tada, ne zaslužuju da se na njihove postupke odgovara nasiljem i prijetnjama. Zaštitimo odrasle osobe i djecu koji  dolaze u potrazi za zaštitom i borave u RH, naglašava se u otvorenom pismu CMS-a.