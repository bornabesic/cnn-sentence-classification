Gost ovotjednog izdanja emisije Nedjeljom u dva na HRT-u bio je premijer Andrej Plenković. Na početku je kratko progovorio o svojim karakternim crtama u kontekstu nedavne situacije u kojoj je 'odbrusio' RTL-ovom novinaru Hrvoju Krešiću koji ga je u Saboru ispitivao o prijedlogu državnog proračuna. Rekao je da je inače puno duhovitiji, ali da to ne pokazuje na van. - Kolega Krešić me prekidao, ali selfiejem i tweetom sljedeći dan u Berlinu sve smo riješili, nema drame. Malo sam pokazao temperamenta, da sam od krvi i mesa, malo dalmatinske krvi, rekao je premijer. Zatim se osvrnuo na problem osoba s invaliditetom. Novinar Hrvoje Belamarić postavio mu je pitanje u kojem je konstatirao da invalidi u Hrvatskoj imaju lošiji standard nego u Srbiji i BiH. - Gospođa Ljubica Lukačić došla je umjesto mene kao zastupnica u Sabor, to je moja prva i osnovna poruka prema osobama s invaliditetom, rekao je Plenković. - Ministrica Murganić izrađuje nacionalnu strategiju za osobe s invaliditetom kako bi se povećao iznos naknada koje primaju, susreo sam se i s predsjednicima udruga 3. prosinca na Međunarodni dan osoba s invaliditetom, rekao je. Uslijedio je dio emisije posvećen postavljanju ploče poginulim HOS-ovcima u središtu Jasenovcima. Riječ je o ploči s natpisom koji stoji u službenom amblemu udruge koja ga je postavila, ali je riječ i o ustaškom pozdravu: 'Za dom spremni'. Stanković je Plenkovića pitao zašto po tom pitanju nije zauzeo vrijednosni sud. - Ploče Juri Francetiću i Mili Budaku nisu imale na grbu Za dom spremni, ova ploča u Jasenovcu postavljena je za 11 poginulih HOS-ovaca, pristupili smo ovoj temi na zakonit način. Nema dileme, Vlada radi zakonito, ja sam pravnik i želim biti precizan, taj pozdrav ima dvostruke konotacije u hrvatskom narodu, u Jasenovcu na ustaški režim i vrijeđa žrtve, ali isto tako ta ploča je postavljena poginulim hrvatskim braniteljima. To je delikatna i kontroverzna tema u hrvatskom društvu koja radi tenzije i podjele, rekao je Plenković koji o tom pitanju želi 'pluralističnu raspravu'. Na Stankovićevo pitanje je li u Jasenovcu mjesti pozdravu 'Za dom spremni', Plenković je odgovorio da to nije neki transparent. - To je ploča, podigli su je ljudi poginulim braniteljima, tu temu treba maknuti iz politikanstva, nisam ja postavio ploču i tome pridonio, rekao je premijer. Na inzistiranje Stankovića da zauzme vrijednosni stav i na pitanje ima li se potrebu ispričati obiteljima stradalih u Jasenovcu zbog ove ploče, Plenković je odgovorio da mu je žao što je ploča postavljena. - Žao mi je što je tako, istodobno osjećam solidarnost i za branitelje koji su poginuli. Ispričavam se onima koje to vrijeđa. Vrlo jasno. Zato osnivamo Povjerenstvo, rekao je Plenković. Osvrnuo se i na tvrdnje da se u Hrvatskoj odvija refašizacija. On, kao i predsjednica Kolinda Grabar Kitarović, tvrdi da toga nema, iako priznaje da određene pojavnosti postoje, ali one nisu toliko dominantne da bi ih se predimenzioniralo. Vezano uz aferu sa srpskim čokoladicama, koje je predsjednica Hrvatske dijelila djeci u Dubrovniku, voditelj Aleksandar Stanković Plenkoviću je darovao paket čokolada. 'Nemam nikakav problem pojesti srpsku čokoladu. Sin je jučer za rođendan dobio spornu čokoladu i to mi je sasvim okej, jeli smo je i on i ja', izjavio je premijer. Na tvrdnju da je Sindikatima javnih službi, koji se nisu htjeli odreći duga koji je Vlada ove godine imala prema njima, u sporazumu ponudio kukavičko jaje, Plenković diplomatski odgovara kako mu je namjera i dalje voditi blizak socijalni dijalog orijentiran na rješavanje problema. 'Sindikatima smo ponudili više od bilo koje prijašnje Vlade. Povećali smo minimalne plaće, bit će sredstava za božićnicu, a za plaće u 2017. namijenili smo više od 700 milijuna kuna. Razumijem da to nije dovoljno, ali radimo iskorak i to je dobar početak razgovora', zaključio je predsjednik Vlade. Što se tiče suradnje sa Srbijom, Plenković kaže kako za hrvatsku deblokadu poglavlja 26 o kulturi i obrazovanju Srbija treba osigurati dostupnost hrvatskih udžbenika hrvatskoj djeci, poboljšati kvalitetu njihova sadržaja i omogućiti da se nastava zbilja odvija na hrvatskome jeziku, a ne kao dosad na srpskom jer profesori hrvatskog jezika nemaju sve potrebne kvalifikacije. Premijer se osvrnuo i na predstojeće lokalne izbore. Na pitanje hoće li HDZ imati svoga kandidata za gradonačelnika Zagreba, odgovorio je potvrdno, ali oko njegova imena stranka će se dogovoriti tek u siječnju 2017. Hoće li to biti Zlatko Hasanbegović Plenković nije htio reći. 'Imat ćemo anketu koja će nam pokazati kako pojedinci kotiraju - vidjet ćemo', zaključio je predsjednik Vlade. O povratku Jadranke Kosor u HDZ nije imao puno toga za reći jer se, kažu, nisu ni vidjeli ni čuli, a za takvo što netko ipak treba pokrenuti inicijativu, što Kosor još nije učinila. Premijer je za kraj rekao kako vjeruje da život počinje začećem, ali je protiv zabrane abortusa.