Prema istraživanju agencije Ipsos za Dnevnik Nove TV, Željko Kerum nekoliko dana uoči drugog kruga lokalnih izbora vodi, ali njegova je prednost pred HDZ-ovim kandidatom Androm Krstulovićem Oparom unutar statističke pogreške. Kerum trenutno može računati na potporu 45,4 posto ispitanika, a Opara na 41,8 posto. No, teško da se može govoriti o prednosti budući da je razlika unutar statističke pogreške. Neodlučnih je 6,4 posto, a na izbore neće izaći 2,1 posto ispitanika. Istodobno, 4,3 posto ispitanika odbija odgovoriti za koga će glasovati. Kako će birači drugih stranaka glasovati u nedjelju? Čini se da je Kerum dobio ljevicu, a Opara Pametno. Tako Opara može računati na 48 posto potpore od glasača Pametno. No, 27 posto birača Marijane Puljak svoj će glas dati Željku Kerumu. Oko 56 posto birača SDP-ove Aide Batarelo priklonit će se Kerumu, a njih 21 posto Opari. Većina birača Mosta, njih 48 posto, u nedjelju će glas dati Kerumu, a njih 36 posto Opari. Većina ispitanika, njih 48 posto, misli kako se situacija u Splitu u posljednje četiri godine pogoršala. Da je situacija ostala ista, mišljenja je njih 40 posto, a da se poboljšala, misli samo 9 posto ispitanika, dok 3 posto ne zna ili odbija odgovoriti. Istraživanje je provela agencija Ipsos od 29. do 30. svibnja na slučajnom uzorku od 803 punoljetna građana Splita. Uzorak je stratificiran prema veličini naselja, a odstupanja strukture uzorka od strukture populacije prema spolu, dobi i stupnju obrazovanja korigirana su postupkom otežavanja. Pogreška mjerenja je +/-3,6%.