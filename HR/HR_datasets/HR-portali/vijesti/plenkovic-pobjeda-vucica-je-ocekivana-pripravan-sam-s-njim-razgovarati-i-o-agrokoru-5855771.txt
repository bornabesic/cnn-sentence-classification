Premijer Andrej Plenković nazvao je pobjedu Aleksandra Vučića na izborima za predsjednika Srbije očekivanom i rekao da je spreman s Vučićem, s kojim će se u ponedjeljak navečer sastati u Mostaru, razgovarati o svim temama pa tako i o Agrokoru. Aktualni srbijanski premijer Aleksandar Vučić, koji je u nedjelju na predsjedničkim izborima pobijedio već u prvom krugu s 55,1 posto glasova, također će sudjelovati u Mostarskom sajmu koji će okupiti najvažnije političare iz te zemlje, Hrvatske i Srbije u pokušaju da pokrenu pozitivne trendove koji bi promijenili stanje u BiH ali i regiji. "Večeras ćemo se neformalno (u Mostaru) susresti i s čelnicima drugih zemalja, bit će tu novoizabrani predsjednik Srbije i aktualni premijer Aleksandar Vučić kao i crnogorski predsjednik Filip Vujanović, a razgovarat ćemo o niz tema koje se tiču bilateralne suradnje, stabilnosti na jugoistoku Europe", rekao je Plenković u Splitu. "Hrvatska je članica Europske unije (EU) i Sjevernoatlanskog saveza (NATO) i zemlja koja ima poseban senzibilitet za susjede. Uvijek kada idemo u BiH vodit ćemo računa o najbitnijoj temi za nas, a to je ne samo dobro i kvalitetno funkcioniranje zemlje nego i budućnost Hrvata kao ravnopravnog i konstitutivnog naroda u BIH", rekao je Plenković u poslijepodnevnim satima novinarima u Splitu gdje je kratko boravio na putu za Mostar. Plenković, koji je ranije u ponedjeljak novizabranome predsjedniku Srbije čestitao na pobjedi, najavio je da će s Vučićem razgovarati o svim temama pa i o Agrokoru. "Ja sam pripravan. Spreman sam pojasniti cilj našeg zakona kojeg kanimo raspraviti i usvojiti ovog tjedna u Hrvatskom saboru, isto tako i podržati mogući dogovor između kompanije (Agrokora) i vjerovnika u smislu kreditora, banaka i dobavljača i naravno u interesu svih radnika i zaposlenika Agrokora", rekao je. Istaknuo je da je "iznad svega glavni cilj i zadaća vlade stabilnost hrvatskog financijskog i gospodarskog sustava" i podsjetio na jutrošnju konferenciju za novinare nakon razgovora sa skupinom velikih dobavljača i Hrvatskom gospodarskom komorom (HGK). Na tom je sastanku odlučeno da Vlada radi na smirivanju ozračja glede situacije u Agrokoru te da želi podržati svaki napor koji će dovesti do dogovora i omogućiti kvalitetno restrukturiranje i dostupnost svježe likvidnosti. Hrvatska je zemlja partner ovogodišnjeg Mostarskog sajma koji će biti otvoren u utorak i u Mostaru će biti veliki broj hrvatskih gospodarstvenika, rekao je nadalje. "Očekujem da taj posjet bude još jedan doprinos ukupnoj gospodarskoj i trgovinskoj razmjeni između dvije zemlje (Hrvatske i BiH), ulaganjima hrvatskih kompanija u Bosnu i Hercegovinu", rekao je Plenković. Posjet BiH hrvatski premijer kani iskoristiti i za političke razgovore s članovima Predsjedništva BiH i predsjedateljem Vijeća ministara Bih Denisom Zvizdićem. "Želimo pomoći europski put i na tom tragu će biti moj susret sa predstavnicima Hrvatskog narodnog sabora BiH večeras," rekao je Plenković u Splitu.