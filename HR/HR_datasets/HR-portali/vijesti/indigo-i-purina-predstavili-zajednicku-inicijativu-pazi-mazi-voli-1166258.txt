Na panelu „Odgovorno vlasništvo – rješenje za 15.000 napuštenih pasa u Republici Hrvatskoj“, u organizaciji Purine i Udruge za zaštitu i dobrobit životinja Indigo, razgovaralo se o važnosti edukacije sadašnjih i budućih vlasnika u kontekstu sprječavanja napuštanja pasa. Tom prigodom predstavljena je i zajednička inicijativa pazi.mazi.voli. u sklopu koje će Purina uložiti 500.000 kuna u razne aktivnosti usmjerene ka promociji udomljavanja i odgovornog vlasništva. - Prema nekim statistikama u Zagrebu živi oko 50.000 pasa, dok se procjenjuje da se godišnje napusti i izgubi njih oko 1500. Grad Zagreb usko surađuje i financijski podupire rad skloništa, udruga i azila koji brinu o napuštenim psima, no na njima ne može biti sva odgovornost. Potrebna je suradnja javnog, privatnog i civilnog društva u rješavanju ovog problema. Stoga ovim putem pozivam građane da budu i sami odgovorni vlasnici, a oni koji nemaju kućne ljubimce da razmisle o udomljavanju – izjavio je Emil Tuk, pročelnik zagrebačkog Gradskog ureda za poljoprivredu i šumarstvo. Prema procjeni Udruge Indigo u Hrvatskoj se na ulici godišnje nađe oko 15.000 pasa od kojih se udomi približno 4000, dok ostatak ili ostaje na ulici ili čeka na udomljenje. Iz tog razloga Purina i Indigo su iniciranjem ovog panela željeli osvijestiti javnost o problematici napuštanja kućnih ljubimaca i važnosti odgovornog vlasništva u njenoj prevenciji. - Purina je, osim po hrani za kućne ljubimce, prepoznata i kao aktivni sudionik zajednice u kojoj posluje kroz razne donacije i društveno-odgovorne projekte. Pokretanjem inicijative pazi.mazi.voli. radimo dodatan veliki iskorak – stavljamo fokus na edukaciju građana, koja je najvažnija u sprječavanju napuštanja kućnih ljubimaca. Sigurni smo kako ćemo zajedničkim naporima doprinijeti poboljšanju dobrobiti kućnih ljubimaca, životu njihovih vlasnika i društvu u cijelosti. O tome koliko smo odlučni u namjeri govori i činjenica kako je inicijativa pazi.mazi.voli. naša najveća financijska investicija u društveno-odgovorni projekt Purine u regiji - izjavila je Tihana Bodlović, marketing koordinator za jugoistočnu Europu, Purina. Iskustvo rada s napuštenim životinjama te važnost aktivnog i odgovornog vlasništva na panelu je predstavila Dora Perši, predstavnica Udruge za zaštitu i dobrobit životinja Indigo. Istaknula je kako je problem napuštanja pasa prvenstveno problem cijele zajednice te je upravo iz tog razloga i pokrenuta ova inicijativa. Samo uz edukaciju i promjenu svijesti sadašnjih i budućih vlasnika pasa o odgovornom vlasništvu dugoročno se može ostvariti znatan pomak. U sklopu inicijative pazi.mazi.voli. održavat će se edukacije o odgovornom vlasništvu, poticati socijalizacija vlasnika i njihovih pasa te će se svim udomiteljima osigurati mjesečna zaliha hrane za sretan zajednički početak. 