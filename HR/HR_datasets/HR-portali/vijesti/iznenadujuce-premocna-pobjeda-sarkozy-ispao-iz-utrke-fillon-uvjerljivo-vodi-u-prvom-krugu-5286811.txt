Bivši francuski premijer Francois Fillon uvjerljivo vodi u nedjelju u prvom krugu predizbora francuske desnice ispred također bivšeg premijera Alaina Juppea, dok je bivši predsjednik Nicolas Sarkozy ispao iz utrke i priznao poraz, pokazuju rezultati nakon više od osamdeset posto prebrojanih biračkih mjesta. Predizbori na desnici, čiji bi pobjednik mogao pobijediti na predsjedničkim izborima u proljeće 2017., donijeli su iznenađujuće premoćnu pobjedu Fillonu, koji je dobio 44,1 posto glasova nakon što su prebrojani listići sa 8709 od ukupno 10,229 biračkih mjesta. Na drugome je mjestu Juppe sa 28,2 posto, Sarkozy je osvojio samo 21 posto glasova birača desnice, dok su drugi kandidati, trojica muškaraca i jedna žena, dobili po manje od tri posto glasova. Bivši predsjednik Sarkozy (2007.-2012.) priznao je poraz u prvom krugu, što znači da na izborima 2017. neće moći ponovno osvojiti vlast u zemlji. Sarkozy je rekao da će u drugom krugu podržati svog bivšeg premijera Fillona i pozvao je svoje glasače da nikada ne krenu putem ekstremista. Također je najavio da će se povući iz politike. Pošto je ljevica u rasulu, kandidat koji će braniti boje desnice ima velike izglede da pobijedi na predsjedničkim izborima koji se održavaju za manje od šest mjeseci, jer će mu jedina ozbiljnija suparnica najvjerojatnije biti čelnica krajnje desnice Marine Le Pen, nošena na krilima pobjede kontroverznog Donalda Trumpa u SAD-u. Premda se dugo smatralo da će ispasti u prvom krugu, Francois Fillon (62) je ostvario munjevit proboj u anketama posljednjih dana. Taj katolik, otac petoro djece, igra na kartu nepopustljivosti s radikalnim gospodarskim programom i konzervativnijim mjerama kad je riječ o društvenim pitanjima. Uspio se nametnuti tijekom najavljenog dvoboja između bivšeg predsjednika Sarkozyja (61), koji vodi jako desno usmjerenu kampanju i gradonačelnika Bordeauxa Alaina Juppea (71), umjerenih stavova koji želi ujediniti Francuze, a računa na glasove umjerene desnice i centrista.   Pobjednik u drugom krugu predizbora sljedeće nedelje će biti u dobrom položaju za izbor predsjednika Francuske za pet mjeseci dok traju nepopularnost i podjele u ljevici na vlasti. Izbor Donalda Trumpa za američkog predsjednika izazvao je velike tektonske poremećaje u Europi. Mnogi radikalni desničari sada u toj pobjedi vide šansu i za svoj uspjeh na izborima u svojim zemljama. Francuska krajem travnja izlazi na predsjedničke izbore i prva može pokazati kakav je učinak imala Trumpova pobjeda na konstelaciju političkih odnosa u Europi.