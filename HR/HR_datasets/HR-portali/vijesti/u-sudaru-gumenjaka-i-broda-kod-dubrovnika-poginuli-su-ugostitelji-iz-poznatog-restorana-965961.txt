Foto: Facebook/ Bowa Dubrovnik; Screenshot: Instagram PREMA neslužbenim informacijama koje donosi Dubrovniknet, jedan od poginulih u strašnoj tragediji koja se dogodila sinoć u 21.10 u Koločepskom zaljevu je voditelj restorana Bowa na Šipanu, dubrovački ugostitelj A.P., te ženska osoba J.K. rođena 1959. Restoran Bowa na Trip Advisoru ima odlične ocjene, a u komentarima ga gosti hvale.   "Ako želite razmaziti svoja osjetila, ovo je mjesto za vas. Uživajte u ambijentu, hrani i usluzi", napisao je jedan komentator.   "Mjesto je divno. Smješteno je u tihom malom zaljevu i sa svim tim dekorom izgleda jako ekskluzivno. Nalazi se usred borove šume. Usluga je besprijekorna, a hrana je ukusna i dobro servirana. Morate unaprijed rezervirati stol jer je mjesto jako popularno tijekom ljeta", napisao je drugi korisnik.   A prošlog ljeta restoran je posjetio i španjolski nogometni reprezentativac i nogometaš Manchester Uniteda Andres Herrera.  "U Hrvatskoj je raj", napisao je Herrera u komentaru slike. Očajnička potraga u tijeku Cijelu noć i jutro traje potraga za još pet osoba koje su nestale u moru nakon sudara broda Lučke kapetanije i gumenjaka na kojem je bilo devet osoba.   Morski pojas koji se pretražuje je proširen, a potragu ometa snažan vjetar u dubrovačkom akvatoriju. Ugostitelji su se, neslužbeno se doznaje, vraćali sa Šipana gdje su pripremali restoran za otvaranje i turističku sezonu. Dvije preživjele muške osobe, hrvatski državljani, prevezene su u Opću bolnicu u Dubrovniku. Muškarac rođen 1959. V.Š. nakon pružene liječničke pomoći s lakšim tjelesnim ozljedama otpušten je iz bolnice, dok je drugi muškarac rođen 1963. V.M. u dobrom općem stanju te trenutno čeka operaciju zbog slomljene ključne kosti, saznajemo od ravnatelja bolnice dr. Marija Bekića.  Po priopćenju Ministarstva mora, prometa i infrastrukture, službeni brod lučke kapetanije Dubrovnik "Danče" u utorak 25. travnja u 21.20 sati sudario se u Koločepskom kanalu s gumenom brodicom nepoznate registracijske oznake na kojoj su bili ugostiteljski djelatnici hrvatskog državljanstva, ukupno 9 osoba.  Pomorska nesreća dogodila se u trenutku dok je službeni brod LK Dubrovnik bio angažiran u akciji hitnog medicinskog transporta prema otoku Mljetu.