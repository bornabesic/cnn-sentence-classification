U pokušaju da presloži parlamentarnu većinu premijeru Andreju Plenkoviću najvjerniji je partner SDSS-ov Milorad Pupovac. Poslovično uvredljivi Pupovac dokazao je to prekjučer kada je “u ime važnijih stvari” prešutio izjavu Plenkovićeva stranačkog zamjenika Milijana Brkića koji mu je poručio kako nacionalne manjine neće određivati sastav hrvatske Vlade. – Ovo je hrvatska država i uz nacionalne manjine odlučuju Hrvatice i Hrvati. Ovo je naša zemlja, a ne nečija tuđa. Zamislite kako bi bilo kada bih ja odavde govorio kako će Vučić u Srbiji rekonstruirati srpsku vladu – zagrmio je Brkić i time zapravo poručio Pupovcu da, iako je zastupnik u hrvatskom parlamentu, o Vladi može odlučivati jedino u Srbiji, jer je Srbin. Pupovac je prije svega nekoliko dana Mostove zastupnike u sabornici prozvao za fašistoidni govor jer su ga optužili za političku trgovinu. Shvatio je to kao napad na nacionalnoj osnovi. No ovoga puta, dok su stranke na ljevici “vrištale” tražeći Brkićevu ispriku manjinama zbog skandalozne i šovinističke izjave, Pupovac se odlučio suzdržati. Time je Plenkoviću učinio ogromnu uslugu, jer da je Brkićeve riječi mjerio istim aršinom koji je primijenio u slučaju Nikole Grmoje i Mire Bulja, okupljanje nove parlamentarne većine ostalo bi gola iluzija. Zastupnici nacionalnih manjina ipak su najveća grupacija izvan HDZ-ova kluba na koju Plenković računa. Očito je, dakle, da je Pupovcu izrazito stalo da se nova većina formira bez parlamentarnih izbora i da Plenković na njega može računati ma što se dogodilo u sljedećih mjesec dana. Činjenica je, međutim, da bi, ako ozbiljno računa na mogućnost preslaganja u Saboru, Plenković ubuduće morao spriječiti ovakve ispade svojih stranačkih dužnosnika. Okupljanje parlamentarne većine izuzetno je osjetljiv proces, u kojemu svi potencijalni partneri moraju biti uvjereni da premijer može dobiti stabilnu podršku. Takav “hod po žici” u svakom trenutku može ugroziti i najmanji povjetarac, a kamoli ozbiljna prepirka između onih koji bi trebali biti okosnica buduće većine. 