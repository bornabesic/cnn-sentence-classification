Lijepa naša svake godine bilježi značajan porast noćenja inozemnih turista koji žele stvoriti i sa svojeg zasluženog godišnjeg odmora odnijeti neke nezaboravne trenutke. Vlasnici smještaja tijekom udarnih ljetnih mjeseci žele ubrati svoj dio kolača, a konkurencija je žestoka. Međutim nemojte viriti u susjedovo dvorište i zamarati se njegovim novim ulaznim vratima ili prozorima jer to nije ono što je presudno za dolazak turista ove, ali i idućih godina. Budite otvorena srca, mašite rukama i nogama, počastite, nasmijte se i gosti će se osjećati ugodno i opušteno u vašem domu.  Službene stranice ministarstva turizma za udarne termine srpnja i kolovoza 2016. godine pokazuju kako 94 posto noćenja ostvaruju inozemni turisti. Nijemci, Slovenci i Austrijanci najviše vole uživati u našim krajevima, a u stopu ih slijede Česi, Poljaci i Talijani. Ono što će pri prvom susretu vjerojatno ostati upečatljivo je osnovna komunikacija na njihovom materinjem jeziku. Umjesto da dočekujete novog talijanskog gosta s "Bok, kako ste" obratite mu se s "Ciao, come stai" i izmamite mu osmijeh na lice već pri prvom susretu. Isto napravite i s ozbiljnim Nijemcima koji će u vama odmah prepoznati ugodna domaćina. Prvi dojam je najbitniji i on se teško kasnije može mijenjati. Unutarnje uređenje apartmana nije presudno u ostvarivanju veza s gostima jer oni su već došli, vidjeli slike smještaja kojeg ste ponudili i odlučili vam pokloniti svoje povjerenje. Nepotrebna briga oko promjene zastora ili tepiha u apartmanu sada više nema smisla. Usredotočite se na ljubaznost i stvaranja nekih uspomena koje će biti ključne pri odluci o povratku na more upravo kod vas.  Probijanje leda uvijek je jednostavnije uz pokoju čašicu alkohola. Domaće vino, rakija od šljive i kruške koju sami izrađujete zadivit će ljude koji ovakve stvari vrlo vjerojatno kupuju u trgovinama. Veselo raspoloženje i dobra zabava su zagarantirani. Niste neki ljubitelj alkohola, ali imate vrt pun smokava ili radite vlastito maslinovo ulje? Ostavite u hladnjaku apartmana malenu teglicu ili bočicu s delikatesom iz vlastite proizvodnje. Ova gesta pružit će im mogućnost isprobavanja autentičnih proizvoda koji oni inače moraju kupiti u trgovini. Vjerojatno se nitko neće protiviti običnoj vodi u hladnjaku koja će ih osvježiti nakon napornog puta. Imajte na umu da su stranci upravo to: stranci, koji će cijeniti vaš trud ako im ponudite sadržaj poput obilaska mjesta ili odlazak na obližnji otok do kojeg oni neće moći bez prijevoznog sredstva. Ako imate brod ili čamac ukrcajte znatiželjnu ekipu i pokažite im koje su čari hrvatske obale. Ribolov, mini piknik ili kupanje u dalekoj i divljoj uvali neke su od uspomena koje će vas i vašeg gosta dovesti do bliskog odnosa. Na korisnim savjetima što ne smiju propustiti doživjeti dok borave u vašem mjestu ili otoku bit će vam zahvalni. Potrudite se osobno ispratiti svoje goste na odlasku. Prisjetite se neke šaljive anegdote koju ste skupa doživjeli i još jednom se dobro našalite za kraj. Uspomene koje ste zajedno stvorili ostat će i vama i njima za cijeli život. Tema: Native sadržaj