Slobodna Dalmacija je danas suočila dvojicu kandidata za gradonačelnika Splita - Andru Krstulovića Oparu (HDZ) i Željka Keruma (HGS). Iako je rasprava u početku tekla mirno, ubrzo se pretvorila u obračun na rubu fizičkog incidenta. Tijekom samog sučeljavanja mogli smo čuti nekolicinu neprimjerenih Kerumovih obraćanja svom protukandidatu Opari. Zaiskrilo je oko budućnosti Spaladium arene gdje je Kerum prozvao bivšeg HDZ-ovog gradonačelnika Ivana Kureta da je potpisao anekse ugovora koji nije smio, na što mu je Opara replicirao da to nije točno i da pročita ugovor, istaknuvši da je upravo Kerum neplaćanjem obveza Grada prema državi doveo do ovog stanja objekta. - Gospodine Opara, nemojte raditi one man show. Ovo što on priča da će vratiti 53 milijuna kuna, to može samo luđak. Prvo što ću učiniti je ponuditi bankama deset posto od stvarnog duga. Banke prodaju svoje rizične plasmane za deset posto vrijednosti, to je evidentno - rekao je Kerum. - Hoće li poduzetnik Kerum u bilo koju banku ušetati i tražiti reprogramiranje 1,7 milijardi kuna? - pitao ga je Opara. - Dosadili ste Bogu i čoviku, petljate bezveze. Od tih milijardu i 700, milijardu i 690 je od Željka Keruma. Ja sam već sad otkupio od svih banaka potraživanja. Opara, ja nisam dužan ništa! - Koliko ste dugova vratili?- zanimalo je Oparu. - Sram Vas bilo! Recite što ste radili u Milanu? Tko će glasovat za Vas? Je li vidite na što sličite? Sram vas bilo! Nismo mi toliko evoluirali i postali liberalni da će građani Vama dat glas. Oćemo završavat priču ili ćemo ić ća? - iznervirao se Kerum. - Molim g. Keruma neka kaže sve što mu je na duši - dometnuo je Opara. Zaoštrila se retorika i oko problema parkirališta gdje je Opara optužio Keruma da je zbog svog hotela ostavio građane bez 300 parking mjesta na Zapadnoj obali, te da se na tom mjestu kote štakori i komarci. Kerum mu je rekao da je "poludija" i da cijelo vrijeme priča o milijardu i 700 milijuna kuna. - Pa budalo jedna, kreteni kao ti ne mogu se prodavat za sitnu lovu. Ovo je bolesno, ić ću ća! - zaprijetio je Kerum. - Ovo nema veze sa civiliziranim izričajem - dodao je HDZ-ov kandidat. Nakon što su se kamere isključile, mikrofoni su zabilježili i prijetnju u kojoj je Kerum Opari rekao: "Što me gledaš, dat ćeš kroše, majmune glupi?" Kerum je zatim pokupio stvari i iznerviran napustio salu te na izlazu svome protivniku dobacio – "pederčino", piše Slobodna Dalmacija. Prostački ispad nakon što je sučeljavanje završilo poslušajte OVDJE.