Uz imidž jedne od najsigurnijih zemalja za odmor te nova ulaganja i sadržaje, Hrvatska postaje sve popularnija među različitim profilima putnika. Prema Strategiji Ministarstva turizma, do 2020. godine cilj je povećati prihode od turizma na čak 15 milijardi eura. Povećanjem smještajnih kapaciteta širi se i potreba za dodatnim sadržajima te mladim kadrovima koji će donijeti nove ideje. Potražnja za turističkim djelatnicima rasti će svake godine, a teži se tome da se smanji broj ‘sezonaca’ i omogući zaposlenost u turizmu kroz cijelu godinu. Prema prvim podacima sustava eVisitor, koji sadrži turistički promet ostvaren u komercijalnim i nekomercijalnim objektima te nautičkom charteru, tijekom prva četiri mjeseca u Hrvatskoj je ostvareno 1,7 milijuna dolazaka i 4,7 milijuna noćenja. U usporedbi s istim razdobljem prošle godine riječ je o porastima u dolascima za 22 posto te u noćenjima za 26 posto. Od ukupnog broja dolazaka i noćenja strani turisti su ostvarili 1,3 milijuna dolazaka što je povećanje od 25 posto i 3,6 milijuna noćenja što je čak 30 posto više, a poraste bilježe i domaći turisti s rastom od 14 posto u dolascima i 15 posto u noćenjima. Jedna od pozitivnih priča je Advent u Zagrebu koji je već drugu godinu zaredom proglašen najboljim u Europi. Tako je u samo dvije godine Zagreb s 250 apartmana skočio na čak 1200. Rijeke ljudi koje dolaze tijekom zimskog perioda samo pokazuju da se trud isplati, a prihodi su sve veći. Zbog rastućeg priljeva turista širi se gastronomska ponuda, a mali obrti s raznolikom ponudom postaju svakodnevica. Dok Zagreb postaje "mali Beč", ostatak kontinentalne Hrvatske okreće se ruralnom turizmu. Sve je više eko imanja, a potražnja za takvom vrstom turizma vidljiva je i u podacima za  krajeve poput Gorskog kotara, Istre, Plitvica i dalmatinskog zaleđa, koji su u 2016. postigli iskorištenost kapaciteta i preko 150 dana godišnje. Najbolji primjer širenja sezone na cijelu godinu i promocije hrvatskog turizma u svijetu su mjere filmskih poticaja koje su u pet godina dovele čak 34 svjetske produkcije. Dubrovnik je odlično iskoristio svoje prirodne i povijesne ljepote te kroz film produljio sezonu. Snimanje serije “Igra prijestolja” na jug Hrvatske je dovelo tisuće turista iz raznih dijelova svijeta. U 2016. godini Dubrovnik je postigao preko milijun dolazaka, što je 12 posto više nego 2015. A od siječnja do travnja u Dubrovačko -neretvanskoj županiji ostvareno je čak 600 tisuća noćenja.Grad je postao filmski studio na otvorenom, a u projekte je uključeno na stotine statista te domaći filmski djelatnici. Nedavno je završeno i snimanje filma “Robin Hood”, a u travnju se na Pagu snimala serija “The Terror” u produkciji Ridleyja Scotta. Koliko je za turizam važna sinergija sadržaja i prirodnih ljepota pokazuje i ciljani dolazak mladih ljudi na različite festivale. Inmusic u Zagrebu ili Sea Star Festival u Umagu turistima nude drugačiji doživljaj, a mladi imaju mogućnost specijalizacije i razvoja u novim turističkim segmentima. Da je turizam rastuća grana gospodarstva koja traži sve više kvalificirane radne snage pokazuju i brojevi koji rastu zadnjih godina. Najtraženija zanimanja ove godine na Zavodu za zapošljavanje su konobari, kuhari i prodavači. Lani se tražilo 40.000 radnika, a ove godine je taj broj još i veći. To je posljedica ogromnih ulaganja u privatnom i javnom sektoru koji se ove godine penju na 800 milijuna eura. Ulaganja će donijeti pedesetak novih ili potpuno rekonstruiranih hotela najviše kategorije. Luksuz je uvijek tražen među gostima, a hoteli visoke kategorije u prosjeku su 20 posto dulje puni od onih s nižom kategorijom. Uz veća ulaganja u ljude i infrastrukturu Hrvatska se sve više uzdiže na ljestvici kvalitete. Početkom godine rovinjski restoran Monte dobio je prvu Michelin zvjezdicu u Hrvatskoj, što samo potvrđuje koliko još imamo prostora za napredak u svim granama turizma. Naši kuhari i konobari pokazuju da mogu sudjelovati na svjetskoj gastronomskoj sceni. Uz stalne edukacije i inovativnost takva zanimanja postaju tražena, jer više nije važno samo poslužiti gosta, nego mu ponuditi i vrhunski doživljaj. Potražnja za kvalitetnim kadrom sve je veća, ali i mogućnost školovanja. Otvaraju se različite škole za sve vrste specijalizacija u turizmu, što samo pokazuje da naš turizam ide u pravom smjeru jer brojevi pokazuju da su sve veća ulaganja, ali i broj turista u različitim dijelovima zemlje. S takvim razvojem postajemo zemlja koju svaki putnik koji drži do sebe mora posjetiti. Tema: Native sadržaj