Četvero je ključnih ljudi u aferi Dnevnice i to četvero ljudi zna istinu o krađi novca preko lažnih putnih naloga. Tomislav Saucha, šef kabineta tadašnjeg premijera Milanovića, Zvonko Matišić, bivši šef Ureda za opće poslove Vlade i Sabora (UZOP), u kojem se obrađuju putni nalozi i isplaćuju dnevnice, Terezija Matić, tadašnja šefica računovodstva u UZOP-u i Sandra Zeljko, tadašnja Sauchina tajnica. Vidjeli svaki putni nalog Ovaj se tjedan priča usmjerila prema Sandri Zeljko jer su i Sauchina privatna i premijerova interna istraga u Vladi pokazale da su se lažni putni nalozi nastavili i u 2016., posve su u sjeni ostali Zvonko Matišić i Terezija Matić koji su u UZOP-u radili cijeli mandat Kukuriku Vlade. Matišić je s pozicije šefa UZOP-a razriješen u srpnju 2016. dok je Tereziju Matić Plenkovićeva Vlada bila postavila za v.d. ravnateljice UZOP-a (razriješena je tek prekjučer). To dvoje ljudi moralo je vidjeti svaki putni nalog, uočiti da se učestalo putuje u Švicarsku, za koju su najveće dnevnice, da učestalo putuju Milanovićevi savjetnici, pa i Slavko Goldstein, čovjek u devetom desetljeću života. Budući da je Matišića za šefa UZOP-a doveo Milanović, on je inače i sin stranačkog službenog vozača pokojnog Ivice Račana, te da je bio čovjek i od Sauchina povjerenja, Matišić je bez problema bilo kakve sumnje mogao prijaviti i Sauchi i Milanoviću. Međutim, upravo Matišić i Terezija Matić u svojim iskazima Uskoku, pisao je Jutarnji list, terete Sauchu tj. tvrde da je Matišić zvao Sauchu da ga upozori na putne naloge i putovanja premijerovih savjetnika u siječnju 2016., koji su se naknadno pokazali fiktivnima, kada se svaki dan čekalo formiranje nove, HDZ-ove Vlade. Saucha mu je, tvrdi Matišić, tada rekao da savjetnici zaista putuju i da je sve OK. Saucha pak tvrdi da se tog razgovora ne sjeća. Zasad je samo Saucha osumnjičenik, a ostalo troje svjedoci. Postoji mogućnost da i S. Zeljko, porijeklom Vukovarka, postane osumnjičenica. Žalila se na bivše šefove I Zeljko i Matišić osobe su koje su imale puno povjerenje Tomislava Sauche. Zvonko Matišić u UZOP je došao iz Ministarstva vanjskih poslova i to preko natječaja, a svi koji su ga poznavali za njega su govorili da je odličan logističar i operativac. Saucha je u njega imao apsolutno povjerenje, držao je da je sposoban. Kada je odlazio iz Banskih dvora, Saucha je, doznajemo, Matišića posebno nahvalio kao velikog stručnjaka, čovjeka koji se, kako je govorio, ne nalazi svaki dan. Slično je bilo i sa Sandrom Zeljko koja je postala Sauchina tajnica nakon što je postao predstojnik ureda premijera. Sauchi se Zeljko u početku žalila kako ju je bivša premijerka Jadranka Kosor mobingirala i da je živjela “pod konstantnim stanjem stresa”, a istu je rečenicu navodno govorila kasnije i za Sauchu kada je postala tajnica premijera Oreškovića. Zeljko je bila tajnica maksimalno predana svom poslu. Uvijek je ostajala u uredu dok god je ostajao i Saucha iako od nje to nije tražio i iako se prekovremeni sati više nisu plaćali. Imao je apsolutno povjerenje u nju, bila mu je, putokaz, objašnjavala mu sve birokratske zavrzlame. Da apsurd bude veći, Saucha se pred kolegama znao i pohvaliti svojom tajnicom, uvijek je govorio da ima najbolju tajnicu i nikada nikome nije dao da kaže nešto protiv nje. Znao ju je zvati i “moja Sandrica”. Ona je uvijek bila pristojna, a kada bi joj se Saucha obraćao i nešto rekao da napravi, uvijek bi rekla – odmah. Kad je Saucha odlazio iz Banskih dvora, Zeljko se rasplakala. Sauchina je reakcija bila da je pita želi li doći u Sabor kao tajnica potpredsjednice Sabora Milanke Opačić, na što Zeljko nikad nije dala odgovor iako joj je Saucha naknadno poslao nekoliko poruka zabrinut za nju. Čak se raspitivao gdje će nastaviti raditi, a kada je čuo da je postala tajnica premijera Oreškovića, bilo mu je drago jer je držao da je riječ o korektnom i pristojnom čovjeku. Zeljko mu se više nikad nije javila. Inače, istraga u aferi Dnevnice, po svemu sudeći, proširila se i na Sabor, što ne čudi s obzirom na to da je UZOP, u kojem se obrađuju putni nalozi i isplaćuju dnevnice za Vladu, radi taj isti posao i za Sabor. Premijer Plenković jučer je pak novinarima kazao da on nije razgovarao s istražiteljima, a izbjegao je odgovoriti jasno na pitanje ima li glavni državni odvjetnik Dinko Cvitan njegovo povjerenje. >>Teško je vjerovati Cvitanu i Laptoš da nije bilo propusta >>Cvitanov kraj? Zbog pogrešaka šefice USKOK-a, državni odvjetnik izgubio povjerenje vladajućih >>Saucha privatnom istragom otkrio lopova u Vladi 