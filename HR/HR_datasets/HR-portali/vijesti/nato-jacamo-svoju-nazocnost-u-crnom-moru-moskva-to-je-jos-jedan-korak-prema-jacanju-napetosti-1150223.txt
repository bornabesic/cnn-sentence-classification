NATO je objavio danas da jača svoju pomorsku nazočnost u Crnom moru, u sklopu svoje obrambene politike što je reakcija na prijeteći stav Rusije nakon izbijanja ukrajinskog sukoba 2014. "Danas smo dogovorili jačanje pomorske nazočnosti NATO-a u Crnom moru uz pojačani sastav, vojne vježbe i skupljanje informacija", rekao je glavni tajnik Jens Stoltenberg nakon sastanka ministara obrane NATO-a u Bruxellesu. Radi se o posljedici odluka donesenih na zadnjem summitu NATO-a u Varšavi u srpnju 2016. u cilju jačanja vojne nazočnosti Saveza na istoku, od baltičkih zemalja preko Poljske do obala Crnog mora. Na Crnom moru rotacije brodova će biti češće kao i vježbe koje će se provoditi sa zemljama regije, objasnio je Jens Stoltenberg na konferenciji za novinare. Turska, Bugarska i Rumunjska su tri zemlje NATO-a koje imaju pristup Crnom moru, kao i Ukrajina i Gruzija, partnerice Saveza. Ta pojačana nazočnost Saveza u blizini Rusije bit će obrambena i ni u kojem slučaju neće voditi do sukoba ili porasta napetosti, tvrdi šef NATO-a. "To je jedan element našeg globalnog prilagođavanja zahtjevnijem i težem sigurnosnom okolišu, uključujući i u području Crnog mora", dodao je. Ali Moskva je oštro osudila odluku NATO-a, "još jedan korak prema jačanju napetosti". Osim pomorske nazočnosti, NATO vrši i zračnu kontrolu i ima postrojbe na kopnu u toj regiji, podsjetio je Stoltenberg. Istovremeno Sjedinjene Države također raspoređuju vojnike u nekoliko zemalja istočne Europe, u sklopu operacije "Atlantic Resolve", o kojoj je odluku donijela administracija bivšeg predsjednika Baracka Obame, nakon što je 2014. Rusija pripojila Krim. Oko 500 američkih vojnika je u utorak stiglo na jugoistok Rumunjske na zajedničke vježbe s rumunjskim vojnicima. >> Putin nakon sastanka s Pahorom: Spreman sam susresti se s Trumpom u Ljubljani 