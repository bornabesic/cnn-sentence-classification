Izvanredni povjerenik Agrokora Ante Ramljak u utorak je potpisao finalnu verziju Promemorije o mjenicama Agrokora. Svrha ove Promemorije je definiranje i uređivanje odnosa dobavljača i vjerovnika po pitanju mjenica, a poštujući načelo suradnje i raspodjele rizika i troška. Promemorija je odmah po potpisivanju poslana na adrese 159 dobavljača i 31 banke, faktoring društva i drugih financijskih institucija. Agrokor poziva sve zainteresirane strane koje imaju mjenične poslove s kompanijom da ispunjavanjem i potpisom pristupnice Promemoriji pristupe do petka 21. travnja. Pristupanjem Promemoriji vjerovnici i dobavljači mogu osigurati da se uz određene uvjete nad dobavljačima ne provode prisilne naplate. Naime, prema Promemoriji vjerovnici odnosno financijske institucije koje joj pristupe neće poduzimati radnje prisilne naplate do 31. svibnja 2017. godine, odnosno do duljeg datuma, uz uvjet sklapanja bilateralnog pravnog posla između vjerovnika i dobavljača. Bilateralni pravni poslovi predviđeni promemorijom su primjerice odgođeno plaćanje potraživanja do obustave postupka izvanredne uprave, u slučaju odobrenja tijela nadležnog za rad vjerovnika, zatim kredit odobren od strane kreditnih institucija ili drugi načini prihvatljivi vjerovniku i dobavljaču. U roku sedam dana od dana potpisa Promemorije bit će imenovana zajednička radna skupina koja će imati sedam članova, od kojih tri predstavnika vjerovnika, tri predstavnika dobavljača i jednog predstavnika Agrokora koji će koorodinirati rad grupe. Zadaća radne skupine je pomoć u rješavanju tehničkih i provedbenih pitanja te koordinacija daljnje suradnje dobavljača, vjerovnika i Agrokora.    