Predsjednik bh. entiteta Republike Srpske Milorad Dodik rekao je za RTL da nema dokaza za genocid u Srebrenici. Dodik je na pitanje negira li genocid u Srebrenici odgovorio kako je puno primjera gdje su svijet i sudovi pogriješili. - Bilo je slučajeva kad su se sudovi odlučivali za smrtne presude i pogubljivali pa se nakon toga desilo da nisu bili u pravu. Tako je i ovdje, nije to pravo, nema dokaza o tome - odgovorio je Dodik. Na pitanje tko je ubio te ljude, Dodik je kazao kako je bio rat i kako je bilo ubijanja na svim stranama. - Bile su to ratne operacije koje su podrazumijevale borbu u pokretu koja je bila između Srba i BiH. Bilo je i onih koji su žrtve odvodili na stratišta i oni trebaju odgovarati za to - rekao je Dodik. Potvrdno je odgovorio na pitanje podržava li ruski predsjednik Vladimir Putin referendum o Danu Republike Srpske. - Pravo naroda je da se izjasni, naravno da podržava. On smatra, i Rusija smatra, da je to pitanje za lokalne odnose, lokalne političare i lokalne procese. I da nije pitanje u koje se treba miješati. I, apsolutno, Rusija se tako i ponaša. Poželio je sreću za referendum - rekao je Dodik. Odbacio je tvrdnju da ponižava Ustavni sud BiH. - Ne, Ustavni sud je nas ponizio. Ponizio je političkom odlukom koju donosi već u kontinuitetu protiv Republike Srpske. Gdje odluke donose tri stranca i dva Muslimana Bošnjaka, od kojih su oboje bili vrhunski političari vladajuće stranke Alije Izetbegovića, sada Bakira Izetbegovića koji zajedno s tri stranca, u grupi u kojoj je, znači, pet glasova, donose odluke da nam ukine grb, da nam ukine himnu, da nam ukine sad Dan republike, pa vjerojatno i naziv Republike Srpske. I naravno da je to politički motivirano - rekao je Dodik. - Ovaj entitet ima volju da preživi i on će ostati. Ova Republika ima sve zanačajke države i u tom pogledu se tako i ponaša - poručio je. >> Dodik optužuje zapadne diplomate: Nevjerojatno je da veleposlanici uzimaju za pravo komentirati unutarnje političke događaje >> Vojska i policija dugim cijevima osiguravat će mjesta glasovanja 