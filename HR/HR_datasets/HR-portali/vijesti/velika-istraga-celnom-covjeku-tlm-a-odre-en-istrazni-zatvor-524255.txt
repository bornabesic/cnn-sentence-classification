Tončiju Kandidu (58), dugogodišnjem direktoru i članu uprave TLM-a, istražna sutkinja Županijskoga suda u Šibeniku Nives Nikolac odredila je u petak istražni zatvor od 30 dana zbog mogućeg utjecaja na suokrivljenike te je tako prihvatila prijedlog Županijskoga državnog odvjetništva a ostaloj trojici suokrivljenika za gospodarsku prijevaru TLM-a i Jadranske banke od 170 milijuna kuna odredila je istražni zatvor u odsutnosti. ŽDO ističe u priopćenju, ne navodeći imena, da je tužitelj nakon ispitivanja Kandida donio odluku o provođenju istrage nad njim kao prvookrivljenikom te nad drugookrivljenim slovenskim državljaninom Andrašem Brodnjakom (38), trećeokrivljenim austrijskim državljaninom Loranom Pejčinoskim (50) i četvrtookrivljenim Markom Pejčinoskim (71), također austrijskim državljaninom. Tereti ih da su počinili kaznena djela prijevare u gospodarstvu, zloporabe povjerenja u gospodarskom poslovanju i krivotvorenja službene ili poslovne isprave. ŽDO sumnja da su sva četvorica od sredine 2013. do kraja 2014. - Kandido kao predsjednik Uprave TLM-a, Brodnjak kao predstavnik vlasnika TLM-a, tvrtke "Euris" iz Beča, zadužen za financije, te ujedno kao njezin direktor, Loran Pejčinoski kao suvlasnik i član Uprave, direktor tvrtke iz Beča te direktor druge povezane strane tvrtke, i Marko Pejčinoski kao suvlasnik i član Uprave TLM-a te direktor triju stranih tvrtaka koje su kupci društva "djelovali zajednički i dogovorno nezakonito".  Naime, oni su protivno ugovoru o faktoringu naložili kupcima da obveze ne plaćaju Jadranskoj banci, nego na račune drugih banaka. Istodobno su banku lažno uvjeravali da će dospjele obveze, za koje je ugovoren takozvani regresni faktoring, platiti banci, što nisu učinili. Banka je zbog toga aktivirala zadužnice, no nije se mogla naplatiti zbog nedostatka novca na računu te je tako oštećena za više od 44 milijuna kuna. Osim toga, Kandido i Brodnjak su, koristeći se faktoringom kao pretežitim načinom financiranja TLM-a, kupce i ostale svjesno varali. Naime, sastavili su 101 duplu fakturu i dali u faktoring banci znajući da kupci neće platiti Jadranskoj banci jer su fakture već bile dane u faktoring drugim financijskim kućama. Jadranska banka tako je oštećena za dodatnih 9,2 milijuna kuna. Tužiteljstvo sumnja da su sva četvorica na ime strane tvrtke koja je u službenom vlasništvu Marka Pejčinoskog ugovorili faktoring s bankom iako su znali da ona nije registrirana za prodaju te da se roba iz TLM-a neće moći prodati, niti će tvrtka banci platiti fakture kao ni TLM. Tako je TLM oštećen za osam milijuna kuna. Kandido, Brodnjak i Loran Pejčinoski također su stranoj tvrtki plaćali nepostojeće usluge za upravljačke naknade i menadžment radi potrebe saniranja, restrukturiranja, rješavanja problema struje i novog pozicioniranja na tržištu. Te usluge nisu obavljene, niti je o tome uz račun priložena dokumentacija, tako da je TLM oštećen za 13,2 milijuna kuna. ŽDO osnovano sumnja da su sva četvorica okrivljenika svojim tvrtkama prodavali TLM-ove proizvode ispod cijene, čime su TLM oštetili za 95 milijuna kuna.   