Nakon što je njezin ured nekoliko dana stolovao u Delnicama, predsjednica RH Kolinda Grabar Kitarović poslala je pismo premijeru Andreju Plenkoviću u kojem je opisala probleme Gorskog Kotara te Vladi predložila nekoliko mjera kojima bi se mogao potaknuti proces gospodarskog razvoja i demografske obnove tog kraja. Predsjednica u pismu spominje da je posjetila goranske općine Brod Moravice, Fužine, Lokve, Skrad, Mrkopalj i Ravnu Goru te gradove Čabar, Delnice i Vrbovsko gdje se susrela s čelnicima jedinica lokalne samouprave i samim mještanima, a navodi da su višegodišnji glavni problemi Gorskog kotara u posljednje dvije godine pogoršani ledolomom koji je uništio znatan dio šumskog fonda, dok ove godine štetu pogoršava pojava nametnika potkornjaka.  Predsjedniku Vlade predsjednica u pismu prenosi jedinstven stav gradonačelnika i načelnika goranskih općina da je donošenje Zakona o regionalnom razvoju bilo štetno za Gorski kotar. Prema kriterijima razvijenosti iz tog Zakona ispada, primjerice, da Čabar ima isti indeks razvijenosti kao Crikvenica i Novi Vinodolski, što ima negativne učinke i na samo stanovništvo i na poslovanje pravnih osoba i na proračune pojedinih jedinica lokalne samouprave. Kolinda Grabar Kitarović ističe i da se demografsko stanje drastično pogoršava, pa je prema popisu stanovništva iz 2011. u Gorskom kotaru živjelo 22.959 stanovnika, dok ih je 2001. bilo 26 tisuća. Ako se nešto ne poduzme, prema procjenama demografa, tamo će 2021. živjeti svega 17 tisuća stanovnika.  Predsjednica navodi da čelnici jedinica lokalne samouprave traže da se u Zakonu o regionalnom razvoju izmjene, odnosno dopune mjerila indeksacije kako bi se prikazalo pravo stanje, da se fizičkim i pravnim osobama koje tamo obavljaju gospodarsku djelatnost umanji porezna osnovica, da se novoosnovane tvrtke i obrte s više od pet zaposlenika oslobodi plaćanja poreza na dobit u prvoj godini te niz drugih poticajnih mjera. Ističe da pitanje održivog razvoja Gorskog kotara traži hitne odgovore i rješenja državne politike te i sama predlaže mjere poput osnivanja Uprave za brdsko-planinsko područje pri Ministarstvu regionalnog razvoja i fondova EU, izmjene Zakona o regionalnom razvoju u kojemu treba uskladiti indeks razvijenosti sa stvarnim stanjem, porezne i druge mjere, kao i obvezivanje uprava javnih poduzeća da usklade poslovne politike s državnim interesom ubrzanog razvoja Gorskog kotara, da se dobit od korištenja prirodnih resursa usmjeri u proračune jedinica lokalne samouprave, da se subvencionira prijevoz učenika i studenata, da se područje što prije pokrije širokopojasnim internetom, da se politikom plaća i poreza stimulira ostanak školovanog kadra na tom području i slično. Također, predsjednica RH od Plenkovića traži da se Ministarstvo državne imovine zaduži da u najkraćem mogućem roku stavi u funkciju vojne i druge državne objekte, da se aktivira projekt izgradnje nizinske pruge Rijeka – Zagreb, kao i da se preko Državnog ureda za Hrvate izvan RH ispita potencijal ulaganja iseljenika u Gorski kotar.