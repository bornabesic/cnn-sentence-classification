Turski premijer Binali Yildirim najavio je u utorak povlačenje kontroverznog zakona kojim se predviđa ukidanje presude za spolno zlostavljanje maloljetnica ako napadač oženi svoju žrtvu.   "Vratit ćemo taj nacrt zakona povjerenstvu kako bismo došli do sporazumnog teksta kao što je zahtijevao predsjednik Recep Tayyip Erdogan", kazao je Yildirim novinarima u Istanbulu.   Dotični nacrt zakona koji je izazvao nezadovoljstvo u zemlji, trebao je prvotno biti predstavljen parlamentu u utorak kako bi bio izglasan u drugom čitanju.   Po Yildirimu, povlačenje teksta trebalo bi "omogućiti oporbenim strankama potrebno vrijeme da prirede svoje prijedloge".   "Povjerenstvo će uzeti sve u obzir i razmotriti sve aspekte. Rješenje će se sigurno pronaći", dodao je on.   U sadašnjem obliku tekstom se predviđa ukidanje presude osobi zbog seksualnog napastovanja, osim ako se radi o silovanju, maloljetnica prije polovice studenoga 2016. ako njegov počinitelj oženi svoju žrtvu. Mjera bi se primjenjivala jednokratno i retroaktivno.   Predložen od vladajuće Stranke pravde i razvoja te izglasan prošlog tjedna u prvom čitanju, nacrt zakona izazvao je zabrinutost nevladine organizacije za zaštitu djece, oporbenih stranaka i tisuća turskih građana koji su prosvjedovali proteklog vikenda.