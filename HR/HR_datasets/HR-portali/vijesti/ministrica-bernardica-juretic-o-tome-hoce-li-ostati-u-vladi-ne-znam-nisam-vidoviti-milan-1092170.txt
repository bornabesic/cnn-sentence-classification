– Ne znam. Nisam vidoviti Milan –rekla je ministrica socijalne politike i mladih Bernardica Juretić danas u Vukovaru odgovarajući na novinarski upit o špekulacijama kako se njezino ime ne spominje među kandidatima za ministre u restrukturiranoj Vladi. Govoreći na ovu temu, rekla je još samo kako radi dok bude trebala. Tijekom današnjeg posjeta Vukovaru ministrica je najavila kako će do kraja godine doći do reforme sustava socijalne skrbi te kako je već u tijeku izrada novih normativa i pravilnika raspodjele sredstava.   – U Hrvatskoj imamo preko 70 različitih naknada od kojih dio isplaćuju lokalne i regionalne uprave, a dio je na državnoj razini. Želimo uvesti red u te naknade, kako se isplaćuju i uvesti kriterije kako bi ih dobivali oni kojima su one i najpotrebnije. Želimo novac pravilnije raspodijelit – rekla je Juretić koja je tijekom posjeta Vukovaru posjetila i udrugu Vukovarski leptirići kao i Humanitarnu udrugu Duga u čijem sastavu djeluje i socijalna samoposluga. Nakon razgovora s čelnicima Vukovarskih leptirića, koji okupljaju djecu s najtežim poteškoćama u razvoju, Juretić je rekla kako je željela iz prve ruke upoznati se s problemima udruge i njihovim planovima. Ova udruga danas okuplja 93 djece te su kroz godina djelovanja osigurali prostore, ali i puno opreme koju koriste pri svakodnevnom radu s djecom. Međutim, pojavio se kronični nedostatak sredstava pa su zatražili da u sustavu ministarstva budu registrirani kao pružatelji usluga, što bi im riješilo probleme s financiranjem terapeuta, ali i što je postalo upitno. – U okviru reforme vidjet ćemo možemo li i Vukovarske leptiriće uvrstiti u pružatelje usluga. Konačnu odluku donijet će struka. Cilj reforme je da se pomogne ovakvim udrugama i izađe im se u susret radi njihovih krajnjih korisnika. U državi imamo nekoliko tisuća udruga, ali trebamo vidjeti koje su od posebnog značaja, koliko ih ima istu ulogu i na kojem području djeluju. –. Ovdje je riječ o desecima djece koje nitko neće odnosno nemaju kamo jer nema dovoljno državnih institucija da bi mogli ići u njih. I sigurno da ova udruga ne može imati isti tretman kao neka druga udruga. Ja sam ljubitelj pasa, mačaka, bilo čega i nek se ne ljute ljubitelji životinja, ali ovakva udruga zavređuje puno veći tretman. To su djeca i živi ljudi. Ako bi se malo bolje preraspodijelila sredstva i prestalo se financirati prodavanje magle, a s obzirom na to da i sama dolazim iz civilnog sektora dajem si za pravo to reći, onda bismo sigurno imali i bolje društvo – rekla Juretić koja je u ime ministarstva predsjednici Vukovarskih leptirića Viktoriji Matin uručila ček na 50.000 kuna. Matin je rekla kako je zadovoljna razgovorom s ministricom kojoj su prenijeli probleme s kojima se suočava udruga koja broji 93 djece od kojih je najveći broj njih autističan ili ima sindrom cerebralne paralize. Istaknula je kako je riječ o maloj djeci s kojom se treba sada raditi kako ni mogla napredovati i lakše se integrirati u vrtiće. – Svjesni smo krize vlade i društva, ali takve stvari se ne mogu lomiti preko leđa najmlađih.  Ne treba diskriminirati djecu. Novac treba drukčije raspodijeliti. Drago nam je da netko razmišlja o našoj djeci i nama – istaknula je Matin. U Vukovarskim leptirićima djeluje sedam terapeuta za čiji rad je potrebno godišnje osigurati oko 800.000 kuna. Zadovoljan obavljenim razgovorom je i gradonačelnik Vukovara Ivan Penava koji je rekao kako je prisutna dobra volja kod svih i da će svatko napraviti najviše to može kako bi se pomoglo korisnicima udruge. Napomenuo je i kako Grad Vukovar godišnje na ime socijale izdvaja oko 11 milijuna kuna ili gotovo 10 posto od ukupnoga proračuna.  >> Otkazana sutrašnja sjednica Vlade! Karamarko opet nije došao na uži kabinet >> Orešković će progovoriti o svemu s čime se susreće otkako je premijer 