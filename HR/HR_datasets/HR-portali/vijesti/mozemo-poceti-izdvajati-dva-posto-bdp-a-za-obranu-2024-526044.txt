Hrvatska predsjednica Kolinda Grabar Kitarović, tijekom fotografiranja na summitu NATO-a u Bruxellesu, stajala je tik uz američkog kolegu Donalda Trumpa. Na jednoj od fotografija uz našu predsjednicu stala je i njemačka kancelarka Angela Merkel.  Trump je saveznicima u NATO-u da se budući Savez mora usredotočiti na terorizam, imigracije te prijetnje Rusije. "Budući NATO se treba usredotočiti na terorizam i imigracije te na prijetnje Rusije na istočnim i južnim granicama NATO-a", rekao je Trump u govoru ispred novog sjedišta NATO-a na svečanosti otkrivanja dvaju spomenika. Prije početka summita, koji se održava u novom, još u cijelosti nedovršenom sjedištu NATO-a, otkrivena su dva spomenika - ostatak Berlinskog zida, čije rušenje simbolizira ujedinjenje Europe te ostatak jednog od tornjeva Svjetskog trgovačkog centra, srušenih u terorističkom napadu na New York, 9. rujna 2001., nakon čega je prvi put u povijesti NATO-a aktiviran članak 5, koji kaže da napad na jednu članicu predstavlja napad na sve. Međutim, iako je riječ o spomenu kojim se obilježava važnost članka 5, Trump u svom govoru nije izravno spomenuo, što se očekivalo, da ostaje privržen tom članku 5, koji predstavlja kamen temeljac Sjevernoatlantskog saveza. To je kasnije ispravio jedan visoki dužnosnik Bijele kuće, koji je rekao da članak 5 predstavlja "samu srž" NATO-a. Trump nije propustio pozvati saveznike da povećaju izdvajanja za obranu. "Bio sam vrlo izravan s glavnim tajnikom NATO-a (Jensom Stoltenbergom) i s članicama Saveza, kada sam im rekao da moraju napokon platiti svoj udio i poštovati svoje financijske obveze - 23 od 28 članica još uvijek na plaća ono što bi trebali plaćati", rekao je Trump, dodajući da to nije pošteno prema američkim poreznim obveznicima. Sve članice NATO-a obvezale su se 2014. da će do 2024. povećati izdvajanje za obranu na dva posto svoga BDP-a. Trump kaže da je to striktni minimum.  Hrvatska predsjednica Kolinda Grabar-Kitarović izjavila je u četvrtak u Bruxellesu prije početka summita NATO-a da Hrvatska može početi izdvajati 2 posto BDP-a za obranu, što je preporuka Saveza, najranije 2024. godine, ali da će to ovisiti o rastu BDP-a. "Do kraja ove godine imat ćemo planove za postizanje toga cilja. Bit će nekoliko varijanti. Mislim da je najranije što možemo postići 2024. godina, međutim to će ovisiti o tome kako će rasti sam BDP jer veći rast BDP-a će zapravo neutralizirati i veća izdvajanja za obrambene sposobnosti", rekla je ona u izjavi za novinare najavivši da će jedna od tema summita biti daljnje ulaganje u obranu. Po njezinim riječima, izdvajanja za obranu nisu potrošnja nego su to ulaganja - i planovi kako dostići dva posto BDP-a za proračun obrane i 20 posto tih izdavanja za modernizaciju i tehnologiju. "Poruka Hrvatske će biti svakako da se mi držimo obveza koje smo preuzeli u Walesu, ali prije svega nije riječ samo o nečemu što od nas traži NATO nego što Hrvatska sama želi jer ovo je vrijeme novih ugroza, opasnosti, od terorizma do kibernetičkih napada i slično, doista moramo ojačati svoje vlastite obrambene sposobnosti i prije svega se uzdati u sebe same", istaknula je. Govoreći o drugoj poruci koju će RH uputiti na summitu, predsjednica je rekla da će to biti solidarnost u borbi protiv terorizma i solidarnost u potpori članku 5, odnosno da je napad na jednu članicu Saveza napad na sve članice. "Naravno, sve što se radi u ovom trenutku i u budućnosti jest prije svega namijenjeno u smislu odvraćanja. NATO kao savez nije usmjeren ni protiv koga već isključivo na obranu svojih vlastitih resursa, teritorija i ponajprije svog vlastitog stanovništva", kazala je. Na pitanje novinara hoće li Hrvatska preuzeti nove obveze nakon NATO-ova ulaska u koaliciju protiv IS-a, predsjednica je odgovorila niječno i dodala da Hrvatska i svaka članica NATO-a preuzimaju one obveze koje same odrede.  "Međutim, naravno da osjećamo tu potrebu biti solidarni sa svima i boriti se protiv terorizma općenito. Ja ću danas posebno upozoriti i na naše vlastito okruženje jugoistoka Europe gdje se moramo malo više fokusirati ne samo na prijetnje nego i na sve ono što je pred nama u smislu prednosti koje sa sobom nosi proširenje NATO-a. Dakle pozdravit ćemo pridruživanje Crne Gore NATO-u, ali isto tako upozoriti NATO da treba ubrzati pristupanje ostalih država na teritoriju jugoistočne Europe, od BiH preko Kosova do Makedonije, jer doista ne možemo ostaviti taj vakuum koji onda ispunjavaju neke treće strane, grupacije, ideologije i slično", istaknula je Grabar-Kitarović.