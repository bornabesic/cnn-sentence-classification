Mario Rajn (31), kandidat neovisne grupe birača, debitant u politici, bio je bolji od Branka Hrga u prvom krugu lokalnih izbora za gradonačelnika Križevaca. Rajn je, prema rezultatima koje je Gradsko izborno povjerenstvo prikupilo sa svih 100 posto biračkih mjesta na području grada, osvojio 40,12 posto glasova, nadvisivši Hrga, dugovječnoga gradonačelnika još od 2001., predstavnika koalicije HDS, HDZ, HSLS, Mreža, koji je dobio 36,65 posto. Oni će dvojica u drugom krugu u nedjelju 3. lipnja voditi odlučujući "boj" za prvoga čovjeka grada, dok je izborna utakmica završila za Ivana Majdaka, kandidata koalicije SDP-HSS BR-HNS-HSU-Laburisti, koji je prikupio 17,58 posto, te Ivanu Šatrak, koju je kandidirao HSS, a koja je dobila 3.89 posto. Rajnov veliki uspjeh u konkurenciji za gradonačelnika okrunjen je i pobjedom u izboru za Gradsko vijeće, gdje njegova kandidacijska lista grupe birača ima relativnu većinu, tj. 8 mandata proizašlih iz 32,59 posto glasova s birališta. Lista HDZ-a (nositelj Mato Devčić) dobila je 19,84 posto glasova i osigurala si 4 mjesta, kao i lista koalicije SDP-HSS BR-HNS-HSU-Laburisti s osvojenih 19,62 posto glasova, a čiji je nositelj Ivan Majdak. U Gradskom vijeću će koalicija HDS-HSLS nositelja Branka Hrga, dosad s većinom (koja je bila HSS-ova), imati 3 vijećnika (14,86 posto) a HSS, nositelja Marijana Vukovića s osvojenih 6,59 posto i Mreža koju je nosio Hrvoje Gužvinec (6,47 posto glasova) imat će po 1 predstavnika u Gradskom vijeću Križevaca.