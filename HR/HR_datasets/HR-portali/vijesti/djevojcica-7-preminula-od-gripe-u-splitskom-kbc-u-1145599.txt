U splitskoj bolnici prije tri dana od gripe je umrla sedmogodišnja djevojčica. Referentni centar u Zagrebu, kojemu su poslani uzorci, kao i nalazi obdukcije, potvrdili su da je uzrok smrti gripa. – Nažalost, istina je. Sve smo napravili kako treba, ali nismo je mogli spasiti. Tijek bolesti bio je takav da je, nažalost, rezultirao smrću. Gripa je takva u nekim slučajevima – potvrdio nam je ravnatelj splitskog KBC-a dr. Ivo Jurić. Djevojčica je hospitalizirana prije 20 dana. Odmah nakon pregleda u ambulanti na splitskom Mertojaku, gdje su je doveli s blago povišenom temperaturom, ali u ukupno lošem stanju, upućena je u KBC Split i primljena na jedinicu intenzivnog liječenja djece pod sumnjom da se radi o encefalitisu koji je nastao kao komplikacija gripe. Gripa joj je ugrozila sve vitalne organe, osobito mozak. Iako je dobila svu potrebnu terapiju i njegu te unatoč trudu medicinskog osoblja, oslabljeni organizam nije izdržao. Sedmogodišnjakinja je šesta ovogodišnja žrtva gripe u Splitu, jedanaesta u Hrvatskoj. Iako situacija nije uobičajena, dr. Jurić drži da nije zabrinjavajuća. – Ljudi umiru svuda. Imali smo jednog pacijenta Zagrepčanina koji je, nažalost, preminuo od gripe u našoj bolnici. To je tako. Gripa je raširena u cijeloj Hrvatskoj. Ne možemo utjecati puno, osim prevencijom. Zato smo zamolili ljude da ne dolaze u posjete u splitski Klinički bolnički centar, na nekim smo ih odjelima zabranili, na nekima ograničili. To je ono što možemo napraviti i pozvati ih da se dogodine cijepe – kaže dr. Jurić. Prva žrtva gripe u Splitu bila je 30-godišnjakinja koja je umrla na Božić. U međuvremenu je zbog gripe umrlo još četvero ljudi. Radi se uglavnom o pacijentima srednje dobi, kroničnim bolesnicima. Do 25. siječnja u Hrvatskoj je oboljelo 25.566 ljudi od gripe. U Splitskoj županiji je 4213 oboljelih, a u Splitu 2736. Riječ je o prijavljenom broju oboljelih. Stvarni broj znatno je veći. >> Kako brzo i snažno ojačati svoj imunitet na provjeren način