Berislavić je u zimu 1518. prodro u Bosnu i opskrbio opkoljeno Jajce hranom, što je ponovio i sljedeće godine usto i razbivši opsadu grada Hrvatski ban, ugarski kancelar i vesprimski biskup, Petar Berislavić, poginuo je 20. svibnja 1520. godine u borbi protiv Osmanlija na Vražjoj gori (danas Plješevica) kod Korenice. Tako je skončao ban koji je punih sedam godina bio strah i trepet Osmanlija i zbog kojeg je Hrvatska dobila naziv „Predziđe kršćanstva“. Berislavić je rođen u Trogiru oko 1475. godine. Napušta ga zbog protivljenje mletaćkim vlastima i odlazi u Hrvatsko-Ugarsko Kraljevstvo, gdje obnaša niz visokih crkvenih i dvorskih dužnosti. Godine 1513. imenovan je za hrvatsko-dalmatinsko-slavonskog bana sa zadaćom zaustavljanja sve jačih osmanskih prodora, pogotovo na području Jajačke banovine i dalmatinskog zaleđa. Iste godine ostvaruje veliku pobjedu nad brojčano mnogobrojnijom sultanovom vojskom kod Dubice, između Une i Kupe. Vijest o pobjedi proširila se kršćanskim svijetom te je ban dobio blagoslovljeni mač i šešir od pape Lava X. Ipak osmanski napadi su nastavljeni nesmanjenom žestinom pogotovo na područje Jajačke banovine. Za efikasnu obranu Berislaviću je trebalo novaca kojeg je kronično nedostajalo. Kako je i sam kralj Vladislav II. Jagelović bio bez potrebnih sredstava, Berislavić je rasprodao dio vlastitih imanja te uveo izvanredne namete i poreze. Dio sredstava dobio je od pape te nekih hrvatskih velikaša, nakon čega poražava neprijatelje u nekoliko bitaka u Bosni i dalmatinskom zaleđu. Nakon poraza kraj Novigrada 1515. otežana je obrana Jajca, pa ban pojačava diplomatsku aktivnost te dobiva pomoć od Francuske i Poljske. Tijekom zime 1518. godine prodro je u Bosnu i opskrbio opkoljeno Jajce hranom, a to je ponovio i sljedeće godine kada poražava osvajače i razbija opsadu grada. Ovaj pothvat zadivio je cijelu kršćansku Europu, ali i dodatno razbjesnio sultana Selima I. Koji šalje sve jače snage na Berislavića i njegovu vojsku. Kobnog svibnja 1520. banska vojska razbila je brojčano jačeg neprijatelja i natjerala ga u bijeg. Prilikom potjere za Osmanlijama Berislavić je upao u zasjedu. Ubijen je, a glava mu je odsječena. Posmrtni ostaci Petra Berislavića preneseni su u Vesprim gdje je pokopan u katedrali sv. Mihaela pod mađarskim imenom Peter Beriszlo. Nekoliko sati nakon banove smrti, papa Lav X. imenovao ga je kardinalom ne znajući da je slavni ban poginuo.