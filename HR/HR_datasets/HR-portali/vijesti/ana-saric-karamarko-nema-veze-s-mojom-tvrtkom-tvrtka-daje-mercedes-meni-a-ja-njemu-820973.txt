Foto: Facebook, Index  BUDUĆA supruga Tomislava Karamarka oglasila se konačno o automobilu kojega je unajmila njena tvrtka, a kojega vozi šef HDZ-a. Ona tvrdi da je situacija s automobilom "jednostavna i transparentna. No, to baš i nije tako.  Ana Šarić priznala - Karamarko je član uže obitelji "Službeno vozilo moje tvrtke Mercedes ML vozim i u privatne svrhe bez ograničenja. To prate odgovarajući dokumenti. Drimia ima ugovor s najmodavcem vozila i cijena je tržišna. Također, obračunava se porez i prirez. Kad moj partner koristi ovo vozilo, tada ga na korištenje uzima od mene, ne od moje tvrtke, koja nema baš nikakve veze s posudbom automobila Tomislavu koji automobil koristi bez ikakve naknade", rekla je Ana Šarić u intervjuu za Večernji list.  S obzirom da sama kaže kako je partneru automobil dala bez naknade, postavlja se pitanje zašto bi partner Tomislav Karamarko uopće plaćao naknadu za automobil koji nema nikakve veze s tvrtkom već ga se posuđuje na "privatnoj bazi". Kad im odgovara Karamarko je član uže obitelji, a kad im ne odgovara onda nije  Šarić dalje govori kako nije točno niti da je Karamarko u sukobu interesa ako vozi Mercedesa jer zakon kaže da vozilom može upravljati član uže obitelji. Šarić se pozvala na Zakon o prijevozu u cestovnom prometu, članak 4. stavak 33 u kojem stoji da vozilom može upravljati član uže obitelji. To bi bio Tomislav Karamarko. No, ako je po cestovnom zakonu Karamarko član uže obitelji on to i dalje nije po Zakonu o sprječavanju sukoba interesa jer šef HDZ-a nije prijavio imovinu svoje nevjenčane supruge. Postavlja se tako pitanje zašto imovina Ane Šarić, dakle njene tvrtke, nekretnine, pokretnine nisu unesene u imovinsku karticu Tomislava Karamarka kako nalaže Zakon za sprječavanje sukoba interesa. Petrović: Baš zato jer je od tvrtke mora se prijaviti  Isto tako prema Zakonu o sprečavanju sukoba interesa ako je auto unajmio partner ili partnerica od dužnosnika onda bi on načelno imao pravo koristiti ga svakodnevno. No, slučaju da automobil plaća tvrtka pravila su sasvim drugačija, tvrdi Zorislav Antun Petrović  "Ako je automobil unajmila tvrtka dužnosnik bi ga imao pravo koristiti do vrijednosti one granice poklona od 500 kuna definirane zakonom", tvrdi Petrović za Index dodajući da ukoliko je iznos veći od toga dužnosnik bi razliku trebao platiti iz svog džepa. Kod dužnosnika člana neke stranke bi se to moglo shvatiti kao donacija, ali koju treba prikazati, smatra Petrović. Gubici tvrtke u skladu s planom  No, vratimo se na izjave Ane Šarić koju smo pokušali kontaktirati još u nedjelju preko djelatnice njene tvrtke, no nije nam se javila.  O poslovanju svoje tvrtke koja je bila u gubitku prošle godine 160 tisuća kuna, a pretprošle više od 500 tisuća kuna, progovorila je za Večernji list pa kaže da svatko dobronamjeran razumije da se u "prvom vremenu poslovanja baš i ne planira velika dobit". Dodali bismo ovdje da "svatko razuman" ne uzima u najam skupocjeni automobil dok mu firma posluje s minusom koliko god to bilo planirano. Raspitali smo se i koliko bi najam takvog automobila stajao, kad nam iz HDZ-a nisu željeli odgovoriti na pitanje. Dnevni najam automobila stajao bi 300-400 eura, kažu nam u jednom zagrebačkom rent-a-caru, dok bi najam na mjesečnoj bazi, ako bi ugovor bio na duži period, iznosio oko 15-ak tisuća kuna.   "Drimia je od 2013. u investicijskom ciklusu, a ostvareni gubici u skladu s planom. Drimia je ulagala i u Opium i planirano zauzimanje tržišnih pozicija. Važno je da Drimia zapošljava, osigurava vrlo stimulativne uvjete i vrednuje rad te participira u punjenju državno proračuna", zaključila je svoj razgovor za Večernji list Ana Šarić.  Spomenimo ovdje kako je prosječna plaća u tvrtki Ane Šarić nešto veća od 6 tisuća kuna te da ima pet zaposlenih. Tvrtka Love Opium u koju ulaže Drimia osnovana je u studenom 2014. godine.  Karamarko koristi dva automobila iste tvrtke a ni jedan ne plaća Važno je naglasiti da se Karamarko zapravo vozi u dva luksuzna automobila od iste tvrtke i to Mobile - 4U. Jedan je Audi A8 vrijedan milijun kuna, a njega mu plaća stranka odnosno HDZ. To su priznali u ožujku ove godine.   "Zbog izvanrednih potreba i povećanog broja putovanja HDZ je na određeno vrijeme unajmio spomenuto vozilo od firme Mobile - 4U", potvrdila je glasnogovornica HDZ-a Dajana Antonija Bebek. Drugi automobil, ne manje luksuzan Mercedes plaća mu partnerica Ana Šarić i to preko svoje tvrtke Drimia.