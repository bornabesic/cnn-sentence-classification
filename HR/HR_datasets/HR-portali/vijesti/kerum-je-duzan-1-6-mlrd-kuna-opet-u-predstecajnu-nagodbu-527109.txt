Nažalost, Keruma uvijek izludi kada ga netko podsjeti na njegove dugove. Tako je bilo i ovaj put.  Opara je govorio o dugovima njegove tvrtke Kerum d.o.o i to je bio pravi okidač za njegov necivilizirani istup, otkriva za 24sata sugovornik blizak Andru Krstuloviću Opari, HDZ-ovom kandidatu za gradonačelnika Splita pozadinu šokantnog istupa Željka Keruma, također kandidata za gradonačelnika Splita, na sučeljavanju u srijedu.   Zbog pitanja o dugovima Kerum je, naime, izgubio živce još u travnju ove godine, kada je napao novinarku HTV-a vičući 'Plakat ćeš, ostat ćeš bez plaće'. Burno je zbog dugova Kerum reagirao i u emisiji Otvoreno. Postavilo se pitanje oko predstečajnih nagodbi, i koliko je uopće dugova njima otpisano.  Opara mu je tada rekao 'Građani nisu zaboravili da su Kerumove tvrtke dužne milijardu i 700 milijuna kuna, a susretao sam i ljude kojima je dužan 18 plaća. Predstečajnu nagodbu namjestio mu je Linić'. Na stranicama Fine objavljen je, a o tome je prvi pisao Express, popis 844 vjerovnika kojima Kerum d.o.o duguje milijardu i 600 tisuća kuna. Iz tog popisa vidljivo je da je samo gradu Splitu dužan 1,2 milijuna kuna.  Dužan je i HRT-u, općinama i komunalnim društvima. Hrvatskim vodama dužan je šokantnih 1,7 milijuna kuna. Sve spomenuto samo je mali dio vjerovnika kojima je Kerumova tvrtka ostala dužna.  Kerum, naime, ponovno odlazi u predstečajnu nagodbu nakon što je Visoki trgovački sud uvažio Kerumovu žalbu na odbijanje prethodnog sklapanja predstečajne nagodbe. Čitav proces vraća na sami početak, potrebno je složiti novi plan restrukturiranja i reprograma dugovanja, ali za očekivati je da se neće značajno razlikovati od plana iz 2014. godine.