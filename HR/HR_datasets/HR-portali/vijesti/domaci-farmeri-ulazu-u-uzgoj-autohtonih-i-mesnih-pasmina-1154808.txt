Poludivlji slavonsko-srijemski podolci u nas nikako da “dođu u modu”, čemu je najvjerojatnije kriva i njihova divlja ćud. Na slavonskim farmama tih autohtonih i izgledom impozantnih goveda danas je tako jedva 300-tinjak grla, doznajemo u Hrvatskoj poljoprivrednoj agenciji (HPA), dok njihovih istarskih rođaka, koje će laici teško i razlikovati, ima već oko 1200 s obzirom na to da su Istrani od boškarina napravili priču koja se prodaje i izvan hrvatskih granica. I ima i dodanu vrijednost, iako je s prepolovljenim poticajima i visokim troškovima proizvodnje i ta naša izvorna pasmina još daleko od komercijalne isplativosti. Planovi “teški” 350 milijuna – No nekako je lakše kad znate da nešto čuvate poput muzejskog primjerka od zaborava, jer ona obična goveda kakvih je svakodnevno sve više na putu do klaonice, pogotovo mliječnih krava kojih je mlijeko i dva-tri puta jeftinije od litre vode, nitko više ne pamti – kaže nam jedan od farmera. Samo u veljači ove godine u odnosu na mjesec prije u Hrvatskoj je, prema podacima HPA, bilo 800 muznih krava manje. Većinu goveda u Hrvatskoj i dalje čine simentalska goveda, oko 65% ukupne populacije. – Osim Slavonije gdje u proizvodnji mlijeka dominira holstein, simentalac je naša najpopularnija pasmina i za mlijeko i za meso. Na našim područjima ta je pasmina prisutna već više od 120 godina pa s njome i najbolje znamo. Robusna je, vitalna i dobro funkcionira u našem klimatu, naročito na malim i srednjim farmama – objašnjava dr. sc. Maja Dražić, voditeljica Sektora za razvoj stočarske proizvodnje u HPA. No o perspektivi proizvodnje, bilo simentalaca ili druge pasmine, podaci kažu da je u odnosu na isti mjesec lani, muznih krava bilo 6500 manje, a goveda 8000 manje nego danas. Dio uzgajivača okreće se mesnim pasminama kao što su charolais, hereford ili možda najpopularnijih salers goveda, za koja u brdsko-paninskim područjima postoje planovi “teški” 350 milijuna kuna. Pasmina koza i ovaca – 12 No čini se da u nas cvjetaju samo kozarstvo i ovčarstvo, gdje mnogi na brzinu i bez papirologije zarade oko 100 eura po jaretu ili janjetu. No i evidentirana proizvodnja raste, tim više što imamo čak 12 izvornih pasmina koza i ovaca – hrvatsku šarenu, bijelu i istarsku kozu, te istarsku, cresku, krčku, pašku, rapsku ovcu, dubrovačku rudu, ličku i dalmatinsku pramenku te cigaju. Još kad im ne bi trebalo šišati vunu, koju nitko ne želi... M. Dražić kaže kako je u Hrvatskoj sve popularnija i autohtona kokoš hrvatica, kojih je u matičnim jatima već više od 5000, te zagorski puran zahvaljujući zaštiti u EU. A otkad su čvarci dobili na cijeni, i slavonska svinja fajferica dobiva na cijeni, bilo u mesu ili prerađevinama pa i njoj povećavamo populaciju. Teško je reći koje druge pasmine svinja danas jedemo u Hrvatskoj, pogotovo uvozne. Landrase, jorkšire i slično odavno su zamijenili hibridi hibrida, kaže Dražić, ističući da veliki uzgajivači u svijetu pasminu čuvaju kao poslovnu tajnu. >>Državnu zemlju vraćamo lokalnim vlastima, bolje znaju tko zaista radi >>Dali niži PDV sjemenu pamuka i kikirikija, ali ne i stočnoj pšenici Rizik je, kaže, postojao, no Goran Jančo nije pred njime ustuknuo. Dovezao je u svoje Punitovce nadomak Đakova svinje francuske genetike pen ar lan. Investicija u 220 krmača s potrebnim objektima i tovilišnim kapacitetom stajala je 13 milijuna kuna. Bilo je to prije tri i pol godine. – Danas imamo 220 krmača i proizvedemo 6000 svinja godišnje. Izvozimo nešto, ali uglavnom završavaju u domaćim klaonicama i dio u našoj lani otvorenoj mesnici – započinje Goran Jančo. I supruga i on su doktori veterine pa su bili itekako svjesni u što se upuštaju. – Te svinje daju velik broj živooprasene prasadi, pokazale su se kao dobre majke, s izvrsnim materinskim instinktima. Visok je, nadalje, udio mišićnog tkiva na liniji klanja, smanjena je konverzija hrane – nabraja on. Nije to uobičajena pasmina na hrvatskim farmama, ozbiljnijim se uzgojem bave tek tri ili četiri svinjogojca. No sve je više manjih OPG-ova, primijetio je on, zainteresiranih za tu genetiku. – Rizik uvijek postoji, ali se on u raznim parametrima smanjuje. Prošla nam je godina bila loša, ali to nije ovisilo o nama, nego o otkupnim cijenama. Odlučili smo i stisnuli smo zube – nastavlja naš sugovornik. Obrađuju 120 hektara zemlje, no to im nije dovoljno za hranu životinjama pa dokupljuju razliku. Otvaraju uskoro još jednu mesnicu, a o širenju proizvodnje, kaže, razmišljat će kada otplate prva ulaganja. Jančo je odnedavno i čelnik Središnjeg saveza udruga uzgajivača svinja Hrvatske. (Suzana Lepan-Štefančić)      – Sve je u genetici, ona je temelj. Kao i kad gradite kuću, najvažniji su temelji. Kupujemo zamrznuto sjeme bikova iz Njemačke. To su bili bikovi koji su nakon testiranja dobili status elitnih pa je time i naše stado danas elitno. Sjeme plaćam 300 kuna. Imate i domaće po 30 kuna, samo što je upitno kakve je kvalitete – tumači nam Milan Branović, farmer iz Kuršanca pokraj Čakovca. OPG Branović u uzgoju ima 40 junica simentalske pasmine i isto toliko pomlatka. Pet godina zaredom na prvom je mjestu po proizvodnji mlijeka po grlu u Hrvatskoj. Njegova krava Lepotica najbolja je prvotelka u 2015. (lanjski se podaci obrađuju) s 11.987 litara mlijeka, a u kategoriji ostalih krava Severina je prva s 11.952 litre. Prosjek je u Hrvatskoj 4967 litara po simentalki, najzastupljenijeg goveda u zemlji. Te 2015. od 174.805 krava čak 62,9 posto bilo je simentalki, a 25 posto pasmine holstein pasmine. – Imamo tri mljekomata koja smo otvorili prije četiri godine jer je otkupna cijena bila preniska. Mi prodajemo po pet kuna – dodaje. Dnevno se na farmi proizvede tisuću litara. Dio prodaju Vindiji. Otkako se pročulo za kvalitetu stada, kupci mu stalno dolaze i ne pitaju za cijenu. – Da imam sto teladi, sve bi otišlo, i to po 3500 kuna. Cijenu junica podigao sam s 10.000 na 12.000 kuna, ali neki mi nude i više. Došli su iz Čitluka, u Mercedesu, i kupili su pet junica, svaku za 15.000 kuna – kaže. Ljuti ga odnos države prema poljoprivredi. Imao je ponudu za otkup gospodarstva, nudili su mu milijun i pol eura, ali ne želi prodati. Ponajviše zbog sina Dejana koji preuzima farmu. (Ivica Beti)