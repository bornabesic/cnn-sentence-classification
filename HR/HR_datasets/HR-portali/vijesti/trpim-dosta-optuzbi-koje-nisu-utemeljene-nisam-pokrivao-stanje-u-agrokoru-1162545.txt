Ministar financija Zdravko Marić još se jednom očitovao o prozivkama zbog 'pokrivanja' stanja u Agrokoru sa svoje ministarske pozicije, uključujući i davanje netočnih informacija o stanju Agrokorovog poreznog duga. - Kao ministar financija ili bilo koji djelatnik Porezne uprave obvezan sam poreznoj tajni. Spekuliralo se o 6 milijardi kuna duga i za tu sam spekulaciju kazao da nije točna. Kazao sam i da Porezna čini sve kako bi se naplatila i da Agrokor nema preferencijalni status. Bilo je i pitanje zašto Agrokor nije bio na listi poreznih dužnika, a ja sam kazao da bi za to bili nužni ispunjeni uvjeti i okolnosti kada on završi na listi poreznih dužnika - dakle, dug mora biti preko 300 tisuća kuna i mora biti dospio preko 90 dana - kazao je Marić novinarima, prenosi N1, dodavši kako su ti uvjeti bili ispunjeni. Na pitanje hoće li se država financijski uključiti u spašavanje Agrokora, kazao je kako je trenutni fokus osiguranje neophodne likvidnosti. U tijeku s dogovori s nekim od najvećih banaka vjerovnika, a Vlada vjeruje kako će u tijeku ovog tjedan financijska transakcija biti riješena. Marić nije htio komentirati najave oporbe u kojima se navodi kako će se tražiti njegov opoziv. - Kada bude formalno pokrenut postupak, očitovat ću se. Poznata je procedura, rado ću se odazvati kada i ako ta procedura bude pokrenuta. Trpim dosta optužbi koje nisu utemeljene i zato se nadam da će biti i prostora i vremena da odgovorim - poručio je. Komentirao je i činjenicu da se ipak uključio u odluke oko Agrokora, iako je najavio svoje izuzimanje zbog prijašnjeg zaposlenja u koncernu. - Kazao sam da ću se izuzeti, ali sam ipak ministar financija, a Ministarstvo je uključen u taj slučaj. Jučer je pokrenuta druga faza procesa i nema potreba za izuzimanjem, jer nisam u sukobu interesa.  >> Sinčić: Ramljak je vjerojatno došao kako bi sve rasprodao; Zdravko Marić mora otići >> Zdravko Marić: Ne razmišljam o ostavci 