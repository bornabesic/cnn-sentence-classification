Ubojica iz Münchena Ali David Sonboly (18) divio se norveškom ubojici Andersu Behringu Breiviku koji je, na isti dan, 22. srpnja prije točno pet godina, ubio 77 ljudi. Sonboly je pobio devet ljudi, od toga pet maloljetnika, a najmlađem je bilo samo 13 godina. Po troje ubijenih je iz Turske i s Kosova, a jedan je Grk. Ranjeno je 27 ljudi, a 16 ih se još bori za život. Napadač se ubio, cijelo vrijeme tvrdeći kako je on Nijemac i izvikujući uvrede na račun migranata. Ali David Sonboly (18) imao je dvojno državljanstvo, njemačko i iransko. Novinari Bilda razgovarali su s bivšim školskim prijateljima ubojice koji ga opisuju kao tihog i povučenog mladića. Motiv – osveta No, otkrili su kako je Sonboly imao lažni profil na Facebooku te je putem njega pokušao namamiti žrtve u McDonald’s u sklopu trgovačkog centra predstavljajući se kao mlada Turkinja. Navodno je na svom lažnom statusu napisao kako sve mlade očekuje besplatna hrana. Upravo je kod McDonald’sa počeo pucati, svjedoci kažu, prvo po djeci. Bio je odjeven u crno, a nosio je crveni ruksak. U tom je ruksaku policija pronašla 300 metaka. Pištolj crni Glock 9mm iz kojeg je pucao nabavio je na ilegalnom tržištu. Na snimci, koja se pojavila na internetu, Sonboly je izvikivao razne uvrede na račun migranata, spomenuo je i kako su ga sedam godina u školi maltretirali, pa postoji sumnja i da je to bio motiv njegova krvoprolića. I policijska istraga potvrdila je da su mladića u školi maltretirali Turci i Arapi, što objašnjava zašto je vrijeđao migrante, kad je i sam s migrantskom pozadinom. Mladić se liječio od depresije, a čini se i da je dulje vrijeme planirao napad jer mu je policija ujutro prilikom pretrage u stanu pronašla knjigu “Masovno ubojstvo u glavi. Zašto učenici ubijaju”, te velik broj izrezanih članaka iz novina i tekstova s portala koji govore o masovnim ubojstvima. Navodno je među tim materijalima bio i članak o norveškom masovnom ubojici Breiviku. Navodno je njegovu fotografiju imao čak i na svom WhatsApp profilu. Priveli su i Sonbolyjeva oca, šefa jedne prijevozničke tvrtke u Münchenu. Roditelji su mu Njemačku došli 1990., a lokalni mediji pišu kako im je mladić govorio da u školi ima problema. “Ja sam Nijemac” Njemačka TV postaja N24 objavila je video i transkript razgovora jednog stanara sa Sonbolyjem koji je nakon pokolja pobjegao na plato iznad trgovačkog centra. Uz brojne uvrede, stanar koji je snimao razgovor govori napadaču kako mu treba odsjeći glavu zbog toga što je učinio, a napadač mu uzvraća da je on Nijemac, da je rođen u Njemačkoj i da se upravo vratio s liječenja. Napadač je tvrdio da on nije ništa napravio, što opet pokazuje njegovu psihičku rastrojenost. No, zavio je u crno brojne obitelji i unio strah u stanovnike Münchena, koji slovi za jedan od najsigurnijih gradova u Njemačkoj, a u kojem živi više od 30 tisuća Hrvata. Iako je u Münchenu jutro osvanulo mirno, ljudi su još uvijek u strahu. – Teško je slobodno se kretati, negdje u glavi stalno vrtiš pitanje: što ako se upravo tu negdje nešto dogodi? Vozim se vlakom, gledam ljude oko sebe, posebno one iz islamskih zemalja, i pitam se i nesvjesno jesu li to oni, što će biti za koji trenutak – kazala nam je Anonija Šarić. Đuro Božanović namjerno se prošetao gradom da vidi kakva je situaciju. Samo je povećan broj policajaca na ulicama svjedočio da se nešto dogodilo. – Ujutro sam krenuo u središte grada vlakom. Mirno je i sve se odvija redovno, a ne vidi se ni strah kod građana – kazao je. >> Napadač (18) iz Münchena bio inspiriran Breivikovim pokoljem? Ministar: Inspirirale su ga nasilne video igre 