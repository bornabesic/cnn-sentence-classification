ZAGREB - Dvojica kandidata za novog predsjednika SDP-a koji ulaze u drugi krug javno su se suočili danas u studiju televizije N1. U raspravi između čelnika zagrebačke organizacije Davora Bernardića i bivšeg zamjenika premijera Ranka Ostojića prevladavali su pomirbeni tonovi i tvrdnje kako je SDP odabrao promjenu, bez obzira za kojeg se kandidata članovi na kraju odlučili. - Čestitam Ranku na uspjehu, kazao je na početku Bernardić. 'Želimo vratiti povjerenje u SDP, želimo preuzeti odgovornost za Hrvatsku koja je u teškoj situaciji.' Ostojić je također čestitao protukandidatu. 'SDP je pokazao da ovo može provesti bez skandala. Čestitam svim kandidatima i kandidatkinjama. Počinjemo od nule, razlika između nas dvojice se ne zbraja u drugom krugu, vidjet ćemo kakav će biti rezultat u drugom krugu', rekao je Ostojić i dodao: 'Ovo je sad nova utakmica, krećemo s debatama, ovo je prva. Obojica imamo istu želju - da SDP bude kvalitetniji, ali predstavit ćemo kako koji to misli postići.' Na pitanje zašto je bolji kandidat, Bernardić je odgovorio: 'Kandidirao sam se jer mislim da mogu i znam voditi SDP. Ja sam jedan od članova SDP-a, to povjerenje i zajedništvo koje imam s ljudima želim unijeti u SDP. Treba biti realan. Hvala svima na potpori. Ja sam otvoreno govorio o stvarima s kojima se nisam slagao, trebamo se okrenuti budućnosti. Svi znakovi pokazuju da ova Vlada ima prve simptome nepovjerenja, mi moramo biti spremni preuzeti vlast u Hrvatskoj.' Ostojić je rekao kako treba govoriti o konkretnim stvarima. 'Ne govorim o prošlosti, na temelju moga iskustva, ali budućnost SDP-a ovisi o tome kako ćemo se profilirati... Imam iskustva, dobro funkcioniram u kriznim situacijama, SDP ima problema. Puno bi bolje bilo da Davor bude kandidat za gradonačelnika, a ja da budem predsjednik stranke.'