Ugledni znanstveni časopis Nature objavio je u utorak članak posvećen "skandalu plagiranja" koji je povezan s hrvatskim ministrom znanosti i obrazovanja u kojem ističe kako je Pavo Barišić odbacio pozive da podnese ostavku nakon što je parlamentarni Odbor za etiku otkrio da je kopirao rad drugog znanstvenika. Znanstvenici u Hrvatskoj ističu da taj predmet postavlja pitanja akademske čestitosti na vrhu istraživačkog sustava, piše Nature i dodaje da je ministar rekao kako za ostavku nema potrebe jer je greška bila samo - "tipografska greška". Časopis navodi i mišljenja bivšeg pomoćnika ministra znanosti Saše Zelenike, koji kaže da je Barišić u više navrata doveo javnost u zabludu te da "ministar definitivno treba podnijeti ostavku". Također, predstavlja otvoreno pismo hrvatskog biokemičara na Goethe Sveučilištu u Frankfurtu Ivana Đikića hrvatskom premijeru Andreju Plenkoviću, u kojem Đikić smatra da Barišić nije postupio odgovorno i da treba odstupiti. Nature prenosi i stavove istaknutih hrvatskih znanstvenika koji podržavaju Barišića i tvrde da je predmet prenapuhan, s obzirom na "malu količinu prepisanog teksta". Navodi i otvoreno pismo oko 100 znanstvenika, uključujući i neke od Barišićevih kolege sa Sveučilišta u Splitu, koji podržavaju ministra, te dodaje izjavu premijera Plenkovića da ostaje uz svoga ministra. Zelenika ističe da je plagiranje rašireno na hrvatskim sveučilištima te navodi primjer plagijata aktualnog potpredsjednika Hrvatskog sabora Milijana Brkića na Policijskoj akademiji te da je protiv Odbora pokrenuta ustavna tužba kojoj je cilj oslabiti instituciju koja treba poduprijeti znanstveni integritet u Hrvatskoj.