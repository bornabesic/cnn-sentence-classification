Foto: Hina PLENKOVIĆ je, zbog neslaganja oko Agrokora, u obraćanju vladi zatražio razrješenje tri Mostova ministra.    Premijer je odbacio sve kritike na račun ministra financija Zdravka Marića. Ministri Orepić, Dobrović i Šprlje nisu se složili s tim i premijer je zatražio njihovo razrješenje.  Nakon sjednice, Plenković održava presicu u kojoj će objasniti svoj postupak.   Tijek događaja pratite na Indexu: "Moja politička misija imala je temeljni cilj, a to je da u hrvatskom društvu vlada stabilnost i što manje podjela. Što više odgovornosti za boljitak hrvatskih ljudi. HDZ je ostvario relativnu, ali uvjerljivu pobjedu od 20.lipnja. Formirali smo poštenu, partnersku vladu s Mostom. To je bila moja želja jer sam mislio da će biti dovoljna za stabilan rad vlade. Imao sam veliku obvezu, čast i zadaću da vodim hrvatsku vladu", rekao je Plenković.  "U svom radu svakoga dana na apsolutno jednak način komunicirao sam sa svim kolegama u Vladi, bez obzira bili ministri članovi HDZ-a, Mosta ili nestranački. I ta crta zajedništva i povjerenja funkcionirala je vrlo korektno, no u političkom životu dogode se slučajevi koji se ne očekuju. Imali smo inicijativu za izglasavanju nepovjerenja ministru znanosti i obrazovanja, Pavi Barišiću. Kolege iz Mosta nisu glasali na tu temu, nisu izglasali nepovjerenje", rekao je.  "Kad je došla situacija za ministra financija, Zdravka Marića, kojega kolege iz Mosta poznaju dulje nego ja, imali smo vrlo jednostavnu situaciju, a temeljnu za sve odnose, a to je odnos povjerenja. Ukoliko ja kao predsjednik Vlade predložim kao očitovanje vlade inicijativu u kojoj odbacujem nepovjerenje ministra, onda očekujem kolektivan stav. Toga nažalost danas nije bilo i u tom trenutku prijeđena je granica koja iz povjerenja prelazi u nepovjerenje i tu za mene kao predsjednika vlade više nema nikakvih dilema", rekao je Plenković.  "Ministri koji nisu u stanju dati potporu svom kolegi ne mogu biti članovi moje vlade. To je jedini odgovoran potez, koji bi napravili i drugi na mom mjestu", rekao je.  "Moja je politika politika odgovornosti i ono što ću napraviti jest da ćemo osigurati stabilnost političkih institucija, postići političke dogovore, koji će omogućiti da nastavimo sve ono što je dobro i na čemu radimo, a to je i trendovi gospodarskog rasta i stabilnosti, čemu je pridonio i ministar financija. Pravna sigurnost ostaje temeljni interes moje Vlade. To ću realizirati i ostvariti u mandatu koji traje", rekao je premijer.  "Nema nikakvih pravnih dilema mogu li ministri biti razriješeni. Mogu. Kad izgube moje povjerenje, ja ih mogu razriješiti, bez ičijega supotpisa", dodao je.  "Želim ponoviti da je HDZ bio vrlo korektan i otvoren prema Mostu, međutim, ovo je situacija u kojoj ne možemo biti i u istom brodu ukoliko jedan od partnera neće pružiti ruku drugom, a sve to i prije da Marić pojasni svoje stavove i da ja kao predsjednik Vlade iznesem svoje argumente. vlada ide dalje, HDZ ide dalje, Hrvatska ima perspektivu i ja ću se potruditi da idem u tom smjeru", rekao je Plenković.  Na upit novinara ima li parlamentarnu većinu s obzirom na cjelokupnu situaciju, odgovorio je da ima.  "Ja imam apsolutno parlamentarnu većinu. Broj zastupnika koji je podržao rad moje Vlade, sve krupne korake koje ova vlada radi, sve što činimo od samog početka ove Vlade, imao je puno širu podršku od samo trokuta partnerstva. To nije u pitanju i mislim da ćete vrlo brzo to vidjeti. Nije bila moja ambicija ni želja za ovakvim raspletom", kazao je premijer.  "Novi izbori nisu realni i ako do njih dođe, ja sam spreman", dodao je.