ZAGREB - Saborski zastupnik i glavni tajnik HSP-AS-a Pero Ćorić ocijenio je u četvrtak da parlamentarna većina trenutno nije sporna, te prozvao Most da "trenira mišiće" dok traju unutarstarnački izbori u HDZ-u. "Većina trenutno nije sporna, po meni je ovo, još uvijek, treniranje mišića", rekao je Ćorić novinarima dok je trajao sastanak Domoljubne koalicije i Kluba zastupnika Milana Bandića, kojemu je u četvrtak prišao BUZ-ov Milivoj Špika, a na kojemu nije bilo Mosta.  Ćorić tvrdi da Most "trenira" do kojih će granica ići Tomislav Karamarko i Domoljubna koalicija, da prostor koristi "politikanski".Ponašanje Mosta usporedio je s onim Vesne Pusić koja je, kaže "iskoristila prostor i sama sebe kandidirala za glavnu tajnicu UN-a"."Tako i Most koristi unutarstranačke izbore u HDZ-u, testiraju (koaliciju), kazao je Ćorić.Poručio je i da se vladajuća većina ne preslaguje. "Mi smo i inače protiv preslagivanja, nemamo se s kim preslagivati",  rekao je zastupnik.Glavni tajnik HSP-AS ne vidi problem što na jutrošnjem sastanku nije bilo Mosta, kaže da se razgovaralo o zakonima koji dolaze na red, pravaši se s nekima slažu, s nekima ne. Sporan im je, kako je rekao, zakon koji bi omogućio da sve osobe imenovane za prošle Vlade, trebaju samo izraziti želju i ostat će na svojim pozicijama. "Nama je to neprihvatljivo, HSP-AS neće podržati takav prijedlog, tražit će da umjesto po hitnoj, ide u redovnoj proceduri", istaknuo je Ćorić.Poručio je i da su pravašima neprihvatljive najave o ukidanju županija. Najavio je da će Sabor u petak glasovati o raspravljenim zakonima, a o kvorumu je, kaže, teško govoriti. "Svaka stranka mora imati odgovornost o tome, ako netko od HDZ-a nedostaje, oni moraju imati odgovornost, tri pravaša će uvijek biti u sabornici, ustvrdio je Ćorić.