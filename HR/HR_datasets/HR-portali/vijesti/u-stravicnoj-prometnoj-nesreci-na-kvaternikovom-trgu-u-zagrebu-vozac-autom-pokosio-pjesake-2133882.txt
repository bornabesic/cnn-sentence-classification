Jedan pješak smrtno je stradao, dvije osobe su teško, a više ih je lakše ozlijeđeno u stravičnoj nesreći koja se dogodila u ponedjeljak u 21.48 sati na Kvaternikovu trgu u Zagrebu. Audi A3 iz nepoznatih se razloga popeo na nogostup Maksimirske ulice, zabio se u stup na tramvajskoj stanici ispred prodavaonice Konzuma, a potom se odbio i naletio na skupinu pješaka ispred ljekarne na uglu s Domjanićevom ulicom. Podivljali Audi, u čijem je prednjem kraju, između motora i lijevog kotača, ostao zaglavljen čelični stup prometnog znaka i oznake ulica, zaustavio se tek nakon tridesetak metara, na tramvajskoj pruzi ispred izloga prodavaonice cipela Alpina. U naletu je jedna osoba na mjestu izgubila život. Neki svjedoci uvjereni su da je riječ o ženi, no drugi su u ponedjeljak tvrdili da se radi o muškarcu. Više je stanara okolnih zgrada komentiralo izvješća na portalima pišući da je vozač Audija izišao iz slupanog auta i pokušao pobjeći, no građani su ga navodno spriječili i zadržali do dolaska policije. - U tom je trenutku na nogostupu ispred ljekarne bilo dosta prolaznika, sve ih je porušio. Izgledalo je strašno, barem je troje, četvero, a možda i više teže ozlijeđenih, ispričao nam je vozač koji je malo nakon nesreće prošao Kvaternikovim trgom. Jedna je korisnica društvenih mreža u ponedjeljak navečer objavila da je vidjela stravičan prizor odmah nakon događaja. - Nitko vozaču Audija nije izletio. Vozio je nenormalnom brzinom i prouzročio tragediju. Ljudi su pokošeni na nogostupu ležali u lokvama krvi. Vidjela sam poginulu osobu koja je krvarila iz glave i usta, piše svjedokinja. O nesreći su kratko izvijestili iz Policijske uprave zagrebačke, čiji su službenici Postaje prometne policije proveli očevid i prikupili podatke od svjedoka. Crni Audi A3, novije proizvodnje, u nesreći je potpuno uništen, prednji kraj je neprepoznatljiv, a oštećenja ima i na stražnjem dijelu. U događaju su navodno oštećena još tri automobila, no niti o tome u ponedjeljak navečer nije bilo službene potvrde. Svi zračni jastuci u kabini otvorili su se, a na stražnjem sjedalu postavljena je dječja sjedalica. ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!