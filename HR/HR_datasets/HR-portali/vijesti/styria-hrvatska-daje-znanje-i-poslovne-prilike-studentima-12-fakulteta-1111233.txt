Započela su predavanja i radionice za polaznike ovogodišnje Styria:SCOOL akademije. 20 studenata s 12 različitih fakulteta krenulo je u stjecanje praktičnih znanja i stvaranje prilika za osvajanjem novčane stipendije ili zaposlenja u Styriji! Cilj Styria:SCOOL akademije je studentima omogućiti lakšu i bržu integraciju u poslovni svijet kroz prenošenje stručnih znanja, davanje konkretnih prilika za rad ili novčane stipendije. Akademija je namijenjena svim studentima bez obzira na studij i usmjerenje. Podsjetimo, po završetku prijava selekcijskim postupkom izabrano je 20 studenata koji će sljedećih 6 tjedana stjecati stručna znanja od Styrijinih stručnjaka te se natjecati za novčanu stipendiju ili priliku za rad u Styriji. Ovogodišnji polaznici studenti su sljedećih 12 fakulteta: Veterinarski fakultet Zagreb, Grafički fakultet Zagreb, Edukacijsko-rehabilitacijski fakultet Zagreb, Fakultet organizacije i informatike Varaždin, Filozofski fakultet Zagreb, Hrvatski studiji Sveučilišta u Zagrebu, Visoka škola za komunikacijski menadžment Edward Bernays, Veleučilište VERN', Zagrebačka škola ekonomije i managementa, Visoka poslovna škola Zagreb, Fakultet političkih znanosti Zagreb, te Ekonomski fakultet u Zagrebu. Glavni fokus Styria:SCOOL akademije je upoznavanje s poslovnim praksama Styrijinih odjela i budućih trendova u industriji. Praktičan uvid polaznicima osiguravaju Styrijini zaposlenici s višegodišnjim iskustvom rada unutar cijele Styria Grupe. Kroz predavanja veliki naglasak stavlja se na važnost međusobne suradnje, sagledavanje šire slike i rada u multidisciplinarnom timu za uspjeh poslovne ideje ili projekta. Dojmovi nove generacije Polaznici nove generacije entuzijastično su krenuli u stjecanje novih znanja, a njihove dojmove s prvih dana akademije pročitajte u nastavku: „Prijavila sam se na akademiju zato što sam se htjela okušati u nekom drugom okruženju. Čini mi se da smo na faksu dobili široko znanje koje mogu primjeniti u nekim drugim područjima, a akademija mi se čini dovoljno kreativna i izazovna. Do sad je bilo dinamično i zabavno, a najbolji dio je bilo međusobno upoznavanje kroz timsku radionicu.“, Martina Marić, Edukacijsko-rehabilitacijski fakultet Zagreb. „Styria:SCOOL akademija mi se učinila kao jako dobra prilika. Drugi dan akademije smo malo pobliže upoznali 24sata kao novine. Ostala sam dosta iznenađena, tj. neke stvari su mi objašnjene zašto se rade na taj način. “, Adriana Jozić, Fakultet političkih znanosti Zagreb. „Na akademiju sam se prijavio nakon što sam čuo pozitivne ocjene prijašnjih generacija. Do sad sam jako zadovoljan. Osobito mi je zanimljivo slušati konkretne primjere iz prakse.“, Josip Pedišić, Hrvatski studiji Sveučilišta u Zagrebu. „Prijavio sam se na akademiju jer sam htio čuti osobna iskustva ljudi iz poslovne okoline te uz to steći nova poznanstva i prijateljstva. Za sad nam je super, uz rad i učenje se i odlično zabavljamo. “, Filip Bunjevac, Visoka poslovna škola Zagreb. Što nakon predavanja? Završetak akademije rezerviran je za timski rad polaznika na aktualnom poslovnom projektu Styria Grupe. Na taj način studenti dobiju priliku Styrijinim stručnjacima predstaviti vlastite ideje te iskusiti praktični rad u velikoj kompaniji. U tjednima koji dolaze izvještavat ćemo o detaljima sa Styria:SCOOL akademije i dojmovima polaznika.