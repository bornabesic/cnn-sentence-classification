Foto: Index MIRO BULJ, kandidat MOST-a za splitsko-dalmatinskog župana, održao je danas tiskovnu konferenciju pred zgradom Splitsko-dalmatinske županije. Ako pobijedi HDZ-ovog protukandidata Blaženka Bobana, upravo bi on za koji dan mogao useliti u ured Zlatka Ževrnje. "Zgrada županije puna je uhljeba koji su glavna kočnica razvoju. Štetni ugovori, štetne javne nabave, sve je to u ovoj zgradi. Napravit ćemo reviziju svih štetnih ugovora i već na prvoj sjednici ćemo dati sva rješenja i prozvati krivce za sve suze napaćene Dalmacije. Pozivam narod da izađe na izbore u nedjelju i izabere narodnog, a ne zamjenskog župana, koji je lutka na koncu ili daljinskom upravljaču iz Zagreba. Vrijeme je za promjene nakon 25 godina", kazao je Bulj. "Razrješenja odmah svim FIMI medijama unutar županije" Požalio se kako je danas Boban izbjegao sučeljavanje dogovoreno na jednoj radio postaji. "Nisam podržao državni proračun jer je novac uzet od nerazvijenih područja, dok je Boban šutio. Kao zamjenski župan boji se sučeljavanja sa mnom. Pozivam ga još jednom zbog suza radnika škvera, Željezare, Dalmatinke, staklenika, Jugoplastike, neka izađe i neka priča malo o svojim projektima. Samo što nije kazao da će asfaltirati more do Brača. Obećavam narodu da ću biti narodni župan. Besplatni udžbenici, besplatan prijevoz učenicima, na prvoj sjednici razrješenja svim Fimi medijama unutar županijskih tvrtki", nabrajao je Bulj što sve kani učiniti ako u nedjelju pobijedi.    "Ne možemo više s HDZ-om" Pitali smo ga s kim misli sastaviti većinu u Županijskoj skupštini u kojoj HDZ drži 22 mandata od ukupno 51. "U Županijskoj skupštini očekujem potporu realnom proračunu koji ću predložiti. Očekujem da će podržati mene i moj tim", nije bio suviše konkretan Bulj.  Pitali smo i Antu Čikotića, koji je bio kandidat za gradonačelnika, kako će se postaviti pet vijećnika MOST-a u Gradskom vijeću. "Mi smo projektno orijentirani, podržat ćemo kvalitetne projekte. Tek smo krenuli, želimo ostaviti trag. Pred nama je budućnost. Udarili smo temelje. Pretpostavljamo da su oni već istrgovali fotelje, mi ćemo biti korektiv", kazao nam je Čikotić. I njega i Bulja pitali smo ima li ikakve šanse da se MOST nađe s HDZ-om u Županiji i Gradu Splitu. Oni nas mogu podržati u projektima, mi ćemo pogledati njihove, ali suradnja kakva je dosad bila, nije više moguća", kazali su MOST-ovci. Bulj je najavio kako bi odmah po preuzimanju vlasti prodao Ževrnjinu Škodu Superb.