Foto: FaH  PREDSJEDNIK Hrvatskog sabora Gordan Jandroković, u HDZ-u poznat kao Njonjo, izjavio je u srijedu kako to hoće li predsjednik vlade doći iduće srijede u Hrvatski sabor sa prijedlozima novih ministara nije bila tema današnje sjednice saborskog Predsjedništva no i dodao kako očekuje da će se to dogoditi u tjednu u kojem počinje sjednica.   "To nije bila tema današnje sjednice Predsjedništva Hrvatskog sabora. Mi smo se danas suglasili oko dnevnog reda koji je opsežan i ima preko 120 točaka. Ono što je bitno,  sukladno članku 7. Zakona o vladi na prvoj idućoj saborskoj sjednici predsjednik Vlade mora predložiti nove ministre. Ovo je ta sjednica koja počinje sedmog lipnja i očekujem da će u idućem tjednu na početku te sjednice, hoće li to točno biti sedmoga ili osmoga  lipnja,  predsjednik Vlade dostaviti Saboru prijedlog novih ministara",  rekao je Jandroković novinarima nakon sjednice saborskog Predsjedništva.  "Demonstrirali smo većinu prilikom izbora novog šefa Sabora"  Upitan ima li HDZ većinu u Saboru Jandroković je uzvratio kako su većinu demonstrirali prilikom izbora novog predsjednika Hrvatskog sabora te je uvjeren da će je i sada imati za izbor novih ministara.  U srijedu će biti Aktualno prijepodne s puno zastupničkih pitanja prema predstavnicima Vlade. "Radit ćemo po dnevnom redu dok ne dođe prijedlog premijera o imenovanju novih ministara, a kad taj prijedlog dođe uvrstit ćemo ga odmah u dnevni red i očekujem da ćemo ga vrlo brzo i raspraviti", pojasnio je.  Pojasnio je i kako rasprava o prijedlozima novih ministara ne ide na plenarnu sjednicu već se odvija na odborima, ali se glasuje na plenarnoj sjednici."To je sukladno Poslovniku koji je donesen u prošlom saborskom sazivu", naglasio je Jandroković.  Upitan o tome kada će se raspravljati o Mostovom prijedlogu Ovršnog zakona koji je nisko na dnevnom redu uzvratio je da će razmotriti i donijeti odluku za koju smatra da je ispravna. "Neće biti manipulacija niti inžinjeringa Imamo 120 točaka dnevnog reda, sve će doći na dnevni red, a one koje smatram da su iznimno bitne za građane njih ćemo uvrstiti prije" poručio je Jandroković.