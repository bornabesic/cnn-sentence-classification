Tri tjedna nakon što su provalili u stan Maje Šuput iz kojeg su ukrali oko 40.000 kuna te nekoliko ručnih satova, mobitel i dva tableta zagrebačka policija uhitila je provalnike koje sumnjiči da su u posljednjih osam mjeseci iz domova Zagrepčana ukrali predmete vrijedne 525.000 kuna. Riječ je o braći N. Z. (41) i M. Z. (42) iz Zagreba koji su sumnjiče da su provale odradili u nekoliko navrata - najprije na ljeto prošle godine kada su provalili u stan u Vodnikovoj ulici odakle su ukrali predmete vrijedne 15.000 kuna. Nakon toga su prije prve iduće provale čekali sve do prosinca, da bi potom još dvije odradili u siječnju. Iz stanova su odnosili gotovo sve - od zlatnih igala za kravate, do igraćih konzola, alkoholnih pića, kuhinjskog posuđa, čokoladica... U stan Maje Šuput provalili su, kako se sumnja, tako što su se požarnim ljestvama popeli na krov, da bi potom obili krovni prozor te tako ušli u stan. S obzirom na to da je pjevačica prije toga na društvenim mrežama objavila fotografije iz kojih je vidljivo da je u inozemstvu, znali su da u stanu neće zateći nikoga, a osim nakita, satova i novca, sumnja se i da su joj ukrali rezervni ključ od automobila.  Ukupno su je oštetili za oko 60.000 kuna. Za puno više oštećen je T.K. kojem su provalili u siječnju ove godine. Kako se sumnja, njemu su čak uspjeli obiti protuprovalna vrata, nakon čega su našli metalnu kasu koja je bila skrivena pod oplatama kade. Obili su i nju te su uzeli sav novac koji su našli te skupocjeni nakit, mobitele... U tom slučaju vlasnik je oštećen za oko 250.000 kuna. Skupocjenog nakita, kako se sumnja, dokopali su se i nakon što su u prosincu provalili u stan A.M.Đ. u koji su ušli obivši prozor. Osim nakita, kako se sumnja ukrali su i putovnicu te jednu bocu viskija i šampanjac, a u tom slučaju šteta je oko 200.000 kuna.  Osumnjičenici su u utorak ispitani na tužiteljstvu. - Moj je klijent iznio obranu i porekao je djelo. To je sve što vam mogu  reći - rekla je Liljana Planinić, odvjetnica jednog od osumnjičenih. Nakon ispitivanja na tužiteljstvu, osumnjičena braća su trebala biti dovedena na zagrebački Županijski sud, kako bi se odlučilo o određivanju istražnog zatvora. >> Maji Šuput lopovi 'počistili' stan dok je ona uživala u Meksiku >> Zagrebačka policija uhitila dvojicu muškaraca: provaljivali u stanove i kuće, ukrali više od pola milijuna kuna 