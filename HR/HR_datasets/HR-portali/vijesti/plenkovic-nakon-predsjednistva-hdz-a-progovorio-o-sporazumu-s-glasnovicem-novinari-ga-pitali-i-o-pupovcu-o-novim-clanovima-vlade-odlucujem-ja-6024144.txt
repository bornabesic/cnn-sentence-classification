>>> NOVO 20:21 Predsjedništvo je okončano oko 20 sati, a novinarima se nakon toga obratio predsjednik HDZ-a Andrej Plenković. Na početku se osvrnuo na slučaj Zlatka Hasanbegovića. - On je stranku napustio svojom vlastitom odlukom, odabrao je provedbu članka 13 stavka 1d našeg statuta, koji jasno kaže da onome koji ide na izbore bez suglasnosti stranke prestaje članstvo. Poštujemo njegov odabir, to je njegova odluka, naravno da sve posljedice snosi on osobno. HDZ će biti jedinstvena, kohezivna i pobjednička stranka na predstojećim lokalnim izborima, rekao je Plenković. - Klada je riječ o aktivnostima koje provodimo od prošlog tjedna, Vlada nastavlja normalno funkcionirati, nastojat ćemo nakon lokalnih izbora na prvoj saborskoj sjednici predstaviti rekonfiguriranu većinu i nove ministre, a što je najbitnije, okrenuti smo ključnim problemima: rješavanju krize u Agrokoru. Umjesto konstrukcije, netočne i lažne teze naših bivših partnera da štitimo nekakav kriminal, obrnuto, HDZ traži da se sve istraži, da to naprave i nadležna tijela i neovisni revizori, a ako se utvrde nepravilnosti, u odgovarajućem postupku neka budu konkretni ljudi pozvani na odgovornost, izjavio je šef HDZ-a. - Naš je cilj zadržati radna mjesta, uvjeriti kreditore da daju novu i svježu likvidnost Agrokoru. Svakome je jasno da je Vlada predvođena HDZ-om spriječila gospodarski i financijski tsunami koji bi se odrazio na sve u Hrvatskoj, a dijelom i u susjednim državama. To se nije dogodilo zahvaljujući našem lideršipu, kazao je Plenković. - Odgovornost za zbivanja u Vladi snosi prije svega spoj političkog interesa SDP-a, da pred lokalne izbore krene u izglasavanje nepovjerenja ministru Mariću koji predano radi u Vladi da bi nam rast BDP-a bio najveći u zadnje vrijeme, da bismo smanjili javni dug i deficit, da bi nam broj nezaposlenih bio samo 197.000, da bi porastao broj zaposlenih, da bi izgledi za kreditni rejting porasli iz negativnih u stabilne - to su konkretna ministrova postignuća... Oni su doživjeli politički poraz nastojeći destabilizirati Vladu, a u taj vlak je oportunistički i predizborno sjeo Most nastojeći nešto ušićariti. Mi nismo protestni pokret, nego ozbiljna državotvorna stranka koja donosi prave i hrabre odluke u pravo vrijeme u skladu s vladavinom prava, naveo je Plenković. - Nastojat ćemo raditi na političkoj stabilnosti i dobiti povjerenje u gradovima, županijama i općinama na lokalnim izborima. Laži, neistine i konstrukcije odlučno ćemo odbacivati, a ljudi će vidjeti tko stoji iza čega u hrvatskoj politici, zaključio je Plenković. Prvo novinarsko pitanje bilo je o izjavi Plenkovićeva zamjenika Milijana Brkića, koji je Miloradu Pupovcu poručio da u Hrvatskoj Vladu formiraju Hrvatice i Hrvati. - Što se tiče predstavnika manjina, oni su dio parlamentarne većine, od listopada surađujemo, podržali su Vladu, ministra Marića, svi njihovi nastupi bili su odmjereni i kvalitetni, kada je riječ o sastavu Vlade nakon saborske rasprave to će biti plod dogovora mene i onih koji će ući u Vladu, kratko je odgovorio Plenković. Na pitanje je li bilo disonantnih tonova na Predsjedništvu, Plenković je odgovorio niječno. - Predsjedništvo je danas temeljito raspravljalo o svim pitanjima, zaključili smo s pitanjem ima li netko tko nije suglasan s našim pristupom, a to je primiti k znanju prestanak članstva Hasanbegovića, sve što se zbilo u Saboru, izbor Jandrokovića za novog predsjednika, nastojanja da dođemo do rekonfigurirane parlamentarne većine i da idemo čvrsto i angažirano u izbore uz dekonstrukciju laži. Na pitanje o Hasanbegoviću i njegovom budućem statusu u odnosu na većinu u Saboru, Plenković je odgovorio sljedeće: - Ovo je njegov odabir, poltiički odabir, ja sam vrlo jasno jučer kazao da u trenu kada netko sam odluči napraviti politički potez koji ga sukladno statutu donosi da nije više član stranke, onda jedan oblik suradnje prestaje, a za ubuduće ćemo vidjeti. Novinari su Plenkovića pitali i o putovanju avionom u Split, nakon sudjelovanja na stranačkom mitingu u Zagrebu. - Raspored je bio zgusnut. U Split sam otišao na poziv povjerenice Vlade u tom gradu i na poziv monsinjora Barišića. Susreo sam se s njiima, bio na svečanom objedu, razgovarao o svetom Dujmu, posjetio katedralu, prošetao se gradom, sve kako je bilo planirano, rekao je Plenković. Sljedeće pitanje bilo je o današnjem rušenju kreditnog rejtinga Agrokoru od strane agencije S&P. - Imamo proces koji će trajati oko godinu dana, znate odredbe zakona o izvanrednoj upravi, radimo na osiguranju nove likvidnosti, trebat će određeno vrijeme da kreditne agencije vide rezultate angažmana, to nije ništa neuobičajeno, bitno je da ljudi dobivaju plaće, da kompanije funkcioniraju i dobivaju prihode, zakon je omogućio standstill, a novi prihodi omogućuju funkcioniranje, rekao je Plenković. Na kraju su ga pitali tko će Hasanbegovića zamijeniti u Predsjedništvu HDZ-a. - Ne može njega nitko zamijeniti, na njegovo mjesto dolazi netko tko će biti izabran na izbornom saboru, ima nas dovoljno da Predsjedništvo normalno funkcionira, odgovorio je. Plenković je na kraju još želio završno nešto reći oko optužbi za političku korupciju u kontekstu sporazuma koji je potpisao sa zastupnikom Željkom Glasnovićem, koji je zauzvrat dao glas za Gordana Jandrokovića kao novog šefa Sabora. - Da otklonim teze o političkoj korupciji, vodimo računa da je Glasnović izabran u 11. izbornoj jedinici, on je genral HVO-a, koji jako brine o tretmanu Hrvata izvan RH, ako su njemu iz njegova motrišta bitne teme koje se odnose na mirovine pripadnika HVO-a, koje su regulirane međudržavnim sporazumom, postoji odluka Vlade da se temeljem njega krene u isplatu mirovina koje nisu isplaćene od 2007. godine... Novi zakon o braniteljima je u izradi, uskoro slijedi njegova finalizacija i javna rasprava, rekao je Plenković. - To su politički dogovori, na taj način bi se mogla predizborna jamstva nekih stranaka također dovesti u pitanje, zaključio je. Ministar rada Tomislav Ćorić završno je demantirao računicu Freda Matića, koji je spominjao da će za isplatu mirovina pripadnicima HVO-a trebati iz proračuna izdvojiti 1,2 milijarde kuna, on kaže da je riječ o oko 200 milijuna kuna, da isplata ide u nekoliko faza, a da se sve financira primicima koje Hrvatska dobiva od zavoda za mirovinska osiguranja u regiji. Predsjedništvo HDZ-a okupilo se u ponedjeljak popodne u sjedištu stranke, a očekuje se da će jedna od tema biti istup donedavnog istaknutog člana stranke Zlatka Hasanbegovića koji se kandidirao na nezavisnoj listi Brune Esih za zagrebačku gradonačelnicu. Kako je najavio predsjednik stranke Andrej Plenković novinarima prigodom dolaska, pojedinosti o temama sastanka očekuju se po završetku. Upitan može li Hasanbegović za sobom 'povući' još nekog člana stranke, član predsjedništva Lovro Kuščević rekao je da je HDZ čvrsta zajednica i da ostaje pri svojim načelima i principima. Što se tiče poteza Hasanbegovića, stranački statut je vrlo jasan i tu se nema što komentirati, dodao je. HDZ-ov kandidat za gradonačelnika i član predsjedništva stranke Drago Prgomet ponovio je stranačko stajalište da se Hasanbegović sam isključio iz stranke. "S predsjednikom Plenkovićem čuo sam se u subotu ujutro i dogovarali smo nastup u KD Lisinski, i to je jedina istina, odgovorio je Prgomet na pitanje je li s Plenkovićem razgovarao o izbacivanju Hasanbegovića iz stranke. Sve odluke donose se na predsjedništvu, Hasanbegović je bio njegov član i na sve je odluke mogao utjecati. Ne mogu komentirati postupak čovjeka koji usred kampanje ode iz jedne u drugu stranku, rekao je Prgomet novinarima uoči početka sjednice Predsjedništva.