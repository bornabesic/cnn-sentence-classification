Foto: 123rf, Index NAJKASNIJE do 15. veljače sve osnovne škole u Zagrebu moraju Gradskom uredu za odgoj, obrazovanje i sport dostaviti ispunjenu anketu jesu li za uvođenje školskih uniformi. Index je u posjedu dopisa koji je prošlog tjedna upućen na adrese svih ravnateljica i ravnatelja zagrebačkih osnovnih škola. "Svjesni razlike da je gotovo u svakom razrednom odjeljenju moguće naći djevojčicu ili dječaka koji su iz nekog razloga odbačeni, isključeni iz grupe, ovim putem pokrećemo inicijativu za uvođenje školskog kodeksa odijevanje, tj. školske odore u osnovnim školama grada Zagreba, a kojim bismo omogućili djeci da održe status institucije u kojoj se dijete osjeća prihvaćeno bez obzira na socijalnu sredinu iz koje dolazi", stoji u dopisu kojeg potpisuje Ivica Lovrić, pročelnik gore navedenog gradskog ureda.  Također u dopisu se navodi da će se sredstva za izradu i nabavu uniforme osigurati gradskim proračunom.  Prema navedenom dopisu, svaka škola moći će samostalno dizajnirati odobru, a za one koji je ne mogu sami dizajnirati, osigurat će se stručnjaci za dizajn.   Što učenicima treba omogućiti  "Odjeća bi trebala biti jednostavna, udobna za nošenje i prilagođena godišnjem dobu (majica, košulja) i njome bi se trebalo istaknuti pripadanje određenom razrednom odjelu ili školi u cjelini", stoji u dopisu.  U njemu se također mole sve ravnateljice/ravnatelje da oprezno i s uvažavanjem, pristupe pitanju uvođenja školskih odori u školi "imajući u vidu demokratska načela koja uzimaju u obzir mišljenja učitelja, roditelja i učenika.   "Svi trebaju imati priliku argumentirano obrazložiti svoje stavove, a učenicima valja omogućiti zadovoljenje potrebe za isticanjem vlastite osobnosti, osobito u sredinama u kojima je nošenje određenih ukrasa, nakita ili vjerskih simbola dio osobnosti ili znak pripadanja nekoj zajednici", stoji u dopisu.   Anketa s nekoliko pitanja Uz ovaj dopis, ravnatelji su primili i upitnik kojim trebaju anketirati roditelje. U njemu trebaju odgovoriti na pitanje jesu li za uvođenje školske odore u njihove škole.   Također im se nudi da odaberu jesu li za to da je školska uniforma samo za učenike razredne nastave, samo za učenike predmetne nastave ili za sve. Isto tako trebaju odgovoriti na pitanje jesu li za da su uniforme samo za razredne odjele koji to žele.  U anketi im se nude odgovori "školsku odobru činile bi majica, košulja, nešto drugo, navedite. Za dizajniranje školske odore trebate pomoć dizajnera, da ili ne".