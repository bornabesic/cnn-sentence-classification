Foto: Hina  KABUL odaje počast brojnim poginulima u jučerašnjem napadu kamionom bombom na diplomatsku četvrt glavnog afganistanskog grada, u kojemu je poginulo najmanje 80, a ranjeno 450 ljudi, uz rastuću ljutnju tamošnje javnosti zbog činjenice da je vlada propustila spriječiti novi smrtonosni napad u samom srcu afganistanske prijestolnice.   Jučerašnja snažna eksplozija, do koje je došlo na samom početku svetog muslimanskog mjeseca ramazana, odjeknula je usred grada tijekom uobičajene jutarnje prometne gužve, ulica ispunjenih ljudima koji su kretali na posao ili u školu, te je trenutačno pokosila brojne nevine žrtve, dok se gusti dim dizao visoko u nebo.  Riječ je o jednom od najgorih takvih napada od 2001. i pokretanja kampanje predvođene SAD-om s ciljem uništavanja talibana, no istodobno to je samo najnoviji u nizu sličnih krvavih napada u kojima su tijekom godina stradale tisuće civila.  Predsjednik Ashraf Ghani obratio se u srijedu navečer putem televizije svojim sunarodnjacima, pozvavši ih na nacionalno jedinstvo u suočavanju s napadom, dok je Nacionalno ravnateljstvo za sigurnost optužilo za napad mrežu Haqqani, povezanu s talibanima.  Građani ogorčeni napadom  "Za Boga miloga, zašto se to događa ovoj zemlji", kaže postolar Ghumal Sakhi, čija se radnja nalazi u blizini jučerašnjeg poprišta eksplozije.   "Ljudi iziđu iz kuće kupiti djeci štrucu kruha, a onda navečer njihovim kućama šalju njihova mrtva tijela", govori on nemoćno.  Eksplozija se dogodila u blizini njemačkog veleposlanstva, uz jedan od ulaza u diplomatsku četvrt oko koje su podignute betonske prepreke i u kojoj su uspostavljene kontrolne točke poduprte vrećama pijeska, sve u cilju sprječavanja mogućeg napada. I dok je kamion koji je nosio bombu bio spriječen ući u tu zonu, ostaje nejasno kako je toliki eksploziv mogao proći prsten kontrolnih točki uspostavljen oko Kabula kako bi se zaštitio glavni grad.   Nekoliko veleposlanstava oštećeno je u napadu i nekoliko stranaca je ranjeno, no kao i obično u ovakvim napadima, većina žrtava su Afganistanci.  Zamjenik ministra unutarnjih poslova Murad Ali izjavio je u četvrtak da je 80 ljudi ubijeno u napadu, a 463 ranjeno. Talibani tvrde da nisu odgovorni za napad  Stvaran broj žrtava možda se nikada neće znati. Tako je, primjerice, nekoliko čuvara, koji su očigledno zaustavili kamion da ne uđe u ovu zonu, jednostavno nestalo.    Nitko nije preuzeo odgovornost za napad, no Nacionalno ravnateljstvo za sigurnost krivi mrežu Haqqani, povezanu s talibanima, koja je izravno uključena u vojni pokret, te također tvrdi da su napad potpomogle pakistanske obavještajne službe.  Talibani su u srijedu zanijekali svoju povezanost s napadom.  Na ulicama, međutim, glavna briga ostaje kako preživjeti.   "Svakoga dana kad izlazim iz kuće nisam siguran hoću li se kući vratiti živ", kaže Najibullah Jan, još jedan vlasnik trgovine u poprišta blizini jučerašnjeg napada.