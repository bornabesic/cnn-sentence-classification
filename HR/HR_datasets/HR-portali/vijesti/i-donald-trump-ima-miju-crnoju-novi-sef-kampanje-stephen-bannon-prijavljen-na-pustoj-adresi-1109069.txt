Stephen Bannon, novi šef kampanje američkog predsjedničkog kandidata Donalda Trumpa, registriran je za glasovanje u Floridi, u praznoj kući u kojoj ne živi i koja je predodređena za rušenje, prenosi Guardian. Slučaj je to koji pomalo podsjeća na onaj Mije Crnoje, ministra branitelja u vladi Tihomira Oreškovića koji je na samom početku mandata dao ostavku nakon što je otkriveno da je prijavljen u baraci u kojoj ne živi. Vlasnik kuće u okrugu Miami-Dade Luis Guevara rekao je da je nekretnina ispražnjena i da ondje nitko ne živi, a i susjedi su rekli da je prazna već nekoliko mjeseci. Florida je inače ključna savezna država za američke predsjedničke izbore, takozvana swing state u kojoj nijedan kandidat ili stranka nemaju veliku podršku, pa je često odlučujuća za rezultat izbora. Bannon je nekad unajmljivao kuću za svoju bivšu suprugu Diane Clohesy, od koje se razveo prije sedam godina. Međutim, sam nije ondje živio. Bannon je prethodno unajmljivao drugu kuću za Clohesy u Miamiju od 2013. do 2015., ali neimenovani upućeni izvor kaže da ni ondje Bannon nije živio te da Bannon i Clohesy nisu bili u vezi. Glasnogovornik Trumpove kampanje Jason Miller rekao je da se Bannon preselio na drugu lokaciju u Floridi i dalje nije htio odgovarati na pitanje. Bannon i Clohesy nisu komentirali. 