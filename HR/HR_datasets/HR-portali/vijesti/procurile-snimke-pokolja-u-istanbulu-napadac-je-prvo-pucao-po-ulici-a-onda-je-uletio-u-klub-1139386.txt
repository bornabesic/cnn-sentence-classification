Stižu snimke terorističkog napada koji se dogodio u poznatom istanbulskom noćnom klubu Reina u jedan sat i 15 minuta po lokalnom vremenu. Ubijeno je najmanje 39 osoba. Prema novim podacima broj ozlijeđenih u napadu popeo se sa 40 na 69 osoba. Među žrtvama napada u novogodišnjoj noći u Istanbulu po zasad dostupnim podacima nema hrvatskih građana, odgovorilo je u nedjelju hrvatsko Ministarstvo vanjskih i europskih poslova na upit Hine. Među prvim snimkama koja se pojavila na internetu je ona koju je zabilježila nadzorna kamera postavljena na zgradi preko puta noćnog kluba. Vide se ljudi koji stoje pred klubom, a nekoliko sekundi kasnije i jedan muškarac koji bi mogao biti napadač. I tada počinje pucnjava. Muškarac, kako se čini puca po automobilima, a onda trči prema ulazu u klub... Na internetu kruže i druge snimke koje su nastale odmah poslije krvoprolića. Za teroristom koji je izveo napadu u noćnom klubu Reina još uvijek se traga. Među dosad 21 identificiranom žrtvom 16 je stranih državljana. Za ovaj teroristički čin još uvijek nitko nije preuzeo odgovornost. "Terorist s automatskim oružjem brutalno je i divljački izveo ovaj napad pucajući na nedužne ljude koji su se samo zabavljali i slavili dolazak Nove godine", izjavio je s mjesta zločina istanbulski guverner Vasip Sahin. > > Preživjela pokolj: Muž mi je rekao da se ne plašim i skočio na mene. Ljudi su prelazili preko mene. Muž je pogođen na tri mjesta 