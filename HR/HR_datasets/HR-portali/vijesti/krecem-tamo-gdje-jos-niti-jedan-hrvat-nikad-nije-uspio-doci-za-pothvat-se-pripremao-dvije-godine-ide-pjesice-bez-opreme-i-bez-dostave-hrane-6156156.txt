Davor Rostuhar za sebe kaže da je pisac i fotograf, ali možda je za njega još važnije reći da je svjetski putnik i radoznali istraživač. Ima 35, a već 16 godina putuje svijetom i dosad je vidio stotinjak zemalja. Sada ima novi san. Polarni san. - Želim izvesti posljednju veliku, klasičnu ekspediciju koju Hrvati još nisu napravili, a to je prvu hrvatsku ekspediciju na Južni pol - rekao nam je uzbuđeno Rostuhar, koji nam je objasnio da se svi veliki istraživači slažu da na svijetu postoje tri ključne tri točke koje su krajnji cilj istraživača već stotinama godina - Sjeverni pol, Južni pol i Mt. Everest. - Moj veliki uzor je Stipe Božić koji je 1979. bio prvi Hrvat na Mt. Everestu, a 1999. na Sjevernom polu. Ekspedicija na Južni pol ostala je posljednja velika klasična ekspedicija koju još nije napravio nitko iz Hrvatske ili šire regije - objašnjava Rostuhar, čiju je ekspediciju podržao i najbolji hrvatski skijaš Ivica Kostelić, koji se nedavno s ozeblinama vratio s Grenlanda. Inače, ekspedicija na Južni pol smatra se uspješnom ako se prijeđe put od obale Antarktike do Južnog pola, što na najlakšoj, Hercules, ruti iznosi čak 1200 kilometara. - Spremam se taj put prevaliti u 50 dana, i to posve sam, bez dostave hrane i opreme i bez upotrebe vanjske energije - rekao je Rostuhar. Pitam ga kako namjerava sam preživjeti u pustoši. - To je ravna bijela pustoš bez ljudi, bez brda i bez travke. Svu opremu vući ću sa sobom na 130 kg teškim saonicama, a hodat ću na skijama. Dakle, bez dodatne snage poput pseće zaprege ili motornih saonica - objašnjava Rostuhar. Takav pothvat uspjelo je izvesti dosad samo 20 ljudi u povijesti, iz samo sedam država. - To znači da je više ljudi bilo u svemiru nego što je poduzelo ovu ekspediciju - zaključuje Rostuhar i objašnjava nam svoj cilj. - Kao što je Stipe Božić doveo Hrvatsku među najcjenjenije zemlje u alpinizmu, tako bih ja želio pridonijeti tome da Hrvatska uđe u klub najuspješnijih zemalja u polarnim ekspedicijama - povjerio nam se Rostuhar koji nakon povratka planira napisati knjigu o ekspediciji. - Nadam se da ću i ja nekoga motivirati da slijedi svoje snove - poželio je. Tisuće kalorija Iako je iskusan svjetski putnik, zaključuje da nijedno putovanje do sada nije za njega predstavljalo veliki izlazak iz komforne zone. Zato se za Južni pol priprema već dvije godine. Stručnjaci su mu pripremili plan prehrane za ekstremne uvjete. - Dnevno moram unijeti 7000 kalorija, a s obzirom na to da baš ne mogu nositi sa sobom puricu s mlincima, bitno je da hrana bude što lakša. Zato nosim hranjive namirnice bogate kalorijama i mastima. Nosim hladno dehidriranu hranu, zobene pahuljice i orašaste plodove - objašnjava Rostuhar, koji se mora i fizički pripremiti. - Svakodnevno treniram po preporukama profesora Vučetića s Kineziološkog fakulteta. Trčim, vježbam u teretani i vučem gume - nabraja. Želite postati Rocky? - Nisam ni heroj ni profesionalni sportaš pa moram trenirati izdržljivost. Gume su težinom najsličnije saonicama, a vučem ih po savskom nasipu i po Sljemenu - odgovara Rostuhar te dodaje da se pripremao u Skandinaviji i učio od najboljih živućih polarnih istraživača. - Tih 1200 km zahtjevnije je mentalno, nego fizički. Nije lako 50 dana sam ići naprijed i tražiti motivaciju - potužio nam se. No dok fizičke i mentalne pripreme teku odlično, zapelo je na financijama. - Godinu dana kucao sam na vrata brojnih tvrtki, pokušavajući dogovoriti sponzorstva, no malo se vrata otvorilo. Skupio sam samo polovicu svote potrebne za projekt, ali ne odustajem - uporan je Rostuhar. Ukupni troškovi ekspedicije su 200.000 dolara. U posljednje dvije godine Rostuhar je uz pomoć Kluba za ekspedicionizam i kulturu, odnosno malog tima koji čine njegova djevojka i asistentica Anđela te kolegica Valerija, uspio prikupiti 110.000 dolara. - Uložili smo svojih 50.000 dolara i uspjeli smo prikupiti 60.000 dolara od sponzora. Nedostaje nam još ukupno 90.000 dolara - računa brzo Davor Rostuhar te objašnjava da 40.000 dolara planira skupiti u crowdfunding kampanji, dok za ostatak od 50.000 dolara računam na čudo. Crowdfunding kampanju na Indiegogo platformi pokrenuli su početkom ovog tjedna, a do sada je prikupio 25 posto potrebnog iznosa, odnosno 10.000 dolara. - Budući da nema redovnih letova za Južni pol, moram unajmiti charter letove koji stoje 40.000 dolara. Prikupljeni iznos trebao bi pokriti trošak letova iz Južne Amerike na start ekspedicije te s cilja ekspedicije natrag u Južnu Ameriku - objašnjava Davor Rostuhar. U studenome ove godine Rostuhar kreće iz najjužnijeg grada na svijetu, Ushuaie, grada na otoku Tierra del Fuego u Argentini do obale Antarktika, odakle kreće njegova ekspedicija prema cilju - Južnom polu. - Iako je ovo solo ekspedicija, ne mogu uspjeti sam - napominje Rostuhar, koji poziva ljude da novčano podrže njegovu kampanju i prošire vijest. Podržite ovu kampanju i ekspediciju!