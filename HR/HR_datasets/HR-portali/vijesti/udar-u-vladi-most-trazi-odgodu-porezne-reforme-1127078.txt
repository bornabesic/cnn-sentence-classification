Dan nakon što je predsjednik Sabora Božo Petrov kazao da Most još nije “odabrao stranu”, odnosno odlučio hoće li zajedno s ministrom turizma Capellijem blokirati poreznu reformu ili će podržati Zdravka Marića u namjeri da se svi zakoni izglasaju u idućih mjesec dana, iz Mosta stižu neslužbene informacije kako cijelu poreznu reformu treba odgoditi na godinu dana! Visokopozicionirani mostovac kaže da nije siguran da će porezni zakoni ovaj četvrtak dospjeti na redovitu sjednicu Vlade te ostavlja mogućnost da se rasprava o paketu protegne i na iduću godinu. Nakon što im je Marić predočio sve elemente zakonskih promjena, Most je na ovotjednom sastanku stručnih skupina uzvratio nizom primjedbi koje su, kažu, dosta opširne i velikim dijelom vezane za PDV. Most je prihvatio prigovore iz turističke branše da bi veći PDV mogao ugroziti investicije, ali oni nisu zadovoljni ni ukidanjem najniže stope PDV-a jer bi ono vodilo poskupljenju kruha, mlijeka i drugih proizvoda koji se sada oporezuju s 5 posto. MOST se tako boji da će očekivano poskupljenje struje zbog većih ekoloških naknada poništiti efekt nižeg PDV-a na struju te traži da se sve preispita. Ministar je u Bruxellesu potvrdio da je do sastanka došlo, no rekao je tek da je to bila jedna od niza argumentiranih rasprava. – Možemo zaključiti da porezna reforma kao takva ide dalje – poručio je ministar financija iz Bruxellesa, za razliku od Bože Petrova, čiji je stav da “ne treba robovati rokovima” i da treba uzeti dovoljno vremena za argumentiranu raspravu. No, kod ovog su poreznog paketa rokovi vrlo važni jer, ako se zakoni ne izglasaju u idućih mjesec dana, bilo tijekom dva saborska čitanja ili u hitnoj proceduri, promjene neće moći stupiti na snagu od siječnja iduće godine. Sve ovo pokazuje da Most zacijelo ne zna što bi dalje! Ne želi se javno suprotstaviti starijem političkom partneru, ali ne želi preuzeti ni političku odgovornost za jedno ili drugo rješenje. Zaustavi li reformu, postat će novi heroji ugostitelja, no navući će na sebe bijes ostalih interesnih skupina koje bi bile na dobitku. Ugostitelji i dalje pucaju iz svih oružja, najavljuju prosvjede, otkaze i smanjenje investicija te je u ovome trenutku, uz oporbeni SDP, Most njihov najčvršći saveznik u borbi protiv reforme. Pitanje je stoga hoće li Plenković raspakirati paket i dopustiti da se iz njega izvuku ugostitelji? Prema informacijama do kojih se jučer moglo doći u samome HDZ-u, odgovor je – neće. HDZ prihvaća argumentaciju ministra financija Zdravka Marića kako je novac koji bi se uzeo ugostiteljima temelj za sve druge porezne promjene. Most pak šalje poruke da reforma neće proći ako se ne prihvate njihove primjedbe. Nova preraspodjela javnog novca, otprilike teška nešto manje od 4 milijarde kuna, istovremeno donosi smanjenje poreznog pritiska na plaće, znatne olakšice svim poduzetnicima, a posebno obrtnicima, poljoprivrednicima i malim tvrtkama, zatim pojeftinjenje struje i repromaterijala u poljoprivredi. S jedne strane vage su ugostitelji, a s druge strane nalazi se širok krug građana i poduzetnika kojima se nudi rasterećenje. A osim porezne reforme, Plenkovićeva Vlada im nema što drugo ponuditi. Da nije bilo rasprave o porezima, prvih mjesec dana nove Vlade prošlo bi u natezanju o tome kojim će resorom upravljati Goran Marić, a posljednjih reakcijama na optužnice u Bosanskoj Posavini. Upravo zato s velikim se interesom očekuje današnje izlaganje premijera Andreja Plenkovića, koji dolazi na godišnji skup ekonomista u Opatiji zajedno s ministrom financija. Ekonomist Željko Lovrinčević, jedan od najbližih Marićevih suradnika, kaže da ni Most ni premijer ne bi smjeli imati dvojbi oko društvene koristi koju donosi porezni paket jer kroz povlaštenu stopu u ugostiteljstvu država sufinancira talijanske, njemačke i austrijske turiste, a kroz nižu cijenu energenata i repromaterijala u poljoprivredi sufinancira domaću proizvodnju. Lovrinčević tvrdi da u strukturi turističke potrošnje smještaj i hrana, koji ostaju na nižoj stopi PDV-a, nose 50 posto potrošnje, dok na ugostiteljske usluge otpada samo 20 posto potrošnje turista. – Za 80% košarice u turizmu porezno opterećenje pada, a za 20% raste. Naša je procjena da Hrvatska to može podnijeti jer imamo dobru razinu cijena u turizmu – 75 posto prosjeka EU. Čak i ako dođe do povišenja cijena za jedan postotni poen, ostajemo jeftiniji od konkurentskih zemalja – kaže Lovrinčević. Na Malti su cijene u turizmu 83 posto prosjeka EU, u Grčkoj 78 posto, Italiji i Francuskoj 106 posto. Za razliku od hotelijera koji su sniženi PDV iskoristili za povećanje investicija, Lovrinčević kaže da su usprkos nižem PDV-u cijene u ugostiteljstvu porasle 6 posto, nije bilo investicija, a dvije trećine nenaplaćenog PDV-a uzeli su vlasnici ugostiteljskih objekata sebi kroz isplatu dobiti. – Naš će turizam sasvim sigurno imati prednost još tri-četiri godine jer se konkurentske zemlje iz mediteranskog kruga neće vratiti na tržište. Jeftina energija, niska cijena kapitala i turistička renta još će neko vrijeme biti tri najvažnija generatora rasta hrvatske ekonomije, a ova reforma poticaj je da dođemo do stopa rasta od 3 posto – ističe Lovrinčević. Branko Grčić (SDP) dodaje da nema logike da sektor koji predstavlja glavni pokretač gospodarstva ovako “klepite” po glavi. Slično kao i ministar turizma Capelli, i Grčić predlaže da se smanjenje PDV-a u ugostiteljstvu odgodi na godinu dana.  >> Marić ne popušta, bez većeg PDV-a ugostiteljstvu reforma pada u vodu 