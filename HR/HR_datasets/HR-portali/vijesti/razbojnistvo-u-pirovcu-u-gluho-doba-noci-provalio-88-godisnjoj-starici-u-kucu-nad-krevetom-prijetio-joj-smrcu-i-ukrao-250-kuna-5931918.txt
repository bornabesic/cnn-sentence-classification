Na kakve su sve svinjarije spremne osobe, očito pomračenog uma, a da bi se domogle bilo kakvog novca, govori slučaj razbojništva u Pirovcu. Naime, u tom mjestu, u gluho doba noći oko 2,30 sati, 41-godišnji muškarac provalio je u kuću 88-godišnje žene. Nemoćnoj starici upao je potom u sobu, probudio je te uz prijetnje smrću od nje zatražio novac. Buka i povici – 'daj novac ili ću te ubiti' upućeni starici probudili su 61-godišnju ženu koja je spavala u susjednoj sobi i koja skrbi o 88-godišnjoj vlasnici kuće. Ova staričina njegovateljica potom je pomahnitalom provalniku dala 250 kuna, nakon čega je ovaj napustio kuću. No, već sutradan policijski službenici pronašli su noćnog razbojnika, te je uz kaznenu prijavu za razbojništvo predan pritvorskom nadzorniku PU Šibensko-kninske.