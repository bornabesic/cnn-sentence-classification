U Hrvatskoj su u 7 sati otvorena birališta na kojima će 3 milijuna i 720 tisuća birača odlučiti tko će u iduće četiri godine obnašati predstavničku i izvršnu vlast u 576 lokalnih jedinica. Gotovo 550 tisuća birača ili gotovo 16 posto (15,98) izašlo je na izbore do 11.30 sati. Birališta su otvorena do 19 sati.  Na lokalnim se izborima za oko 9.500 mjesta natječe se 47. 601 kandidat. Bira se 20 župana, gradonačelnik Zagreba, grada koji ima i status županije te još 555 gradonačelnika i općinskih načelnika kao i njihovi zamjenici. Zamjenici župana iz reda nacionalnih manjina biraju se u 11 županija, zamjenici gradonačelnika u 16 gradova, a zamjenici općinskih načelnika u 35 općina.   Kad je riječ o predstavničkoj vlasti, bira se 836 članova županijskih skupština, 2266 članova gradskih skupština i vijeća i 5152 članova općinskih vijeća.   U nastavku pratite tijek događaja: 18.02 - Splitski HDZ je u nedjelju, na dan održavanja lokalnih izbora u Splitu, uputio prigovor Gradskom izbornom povjerenstvu (GIP) tražeći da ono intervenira i prekine oglašavanje strake Pametno na portalu splitskidnevnik, kojim se, kako navodi HDZ, krši izborna šutnja, a uz prijavu dostavio je i fotografiju kojom potkrepljuje svoj prigovor GIP-u. Tijekom dana Gradski odbor Hrvatske demokratske zajednice (HDZ) Grada Splita zaprimio je više poziva građana koji su prosvjedovali zbog kršenja izborne šutnje od stranke 'Pametno', koja se danas oglašava na portalu splitskidnevnik RTL,  stoji u prijavi splitskog HDZ-a koja je poslijepodne dostavljena medijima.  Po tvrdnjama splitskog HDZ, navedenim djelovanjem krši se izborna šutnja, pa u prijavi, "mole Gradsko izborno povjerenstvo da žurno intervenira i prekine oglašavanje stranke Pametno za vrijeme izborne šutnje." Uz prijavu splitski HDZ je dostavio i fotografiju na kojoj je amblem s natpisom "Srcem & idejama za Split Pametno," i na kojoj je, po tumačenju splitskog HDZ-a "vidljivo opisano kršenje izborne šutnje na današnji dan." Za lokalne izbore izborna šutnja traje od petka u ponoć do večeras u 19 sati, kada se zatvaraju birališta. 17.49 - Nešto manje od 1,2 milijuna birača, 35,2 posto, gotovo isto kao i prije četiri godine, izašlo je do 16,30 sati na nedjeljne lokalne izbore, objavilo je Državno izborno povjerenstvo (DIP) u 17 sati. Do 16,30 sati glasovalo je milijun i 190 tisuća birača, prije četiri godine svoju je dužnost do tog vremena obavilo milijun i 184 tisuće birača, dakle šest tisuća manje. U postotcima, odaziv je ove godine oko 2,2 posto veći nego 2013.  No, treba napomenuti da se prije četiri godine odaziv mjerio do 16 sati, te da ove, u odnosu na 2013., glasuje 39.500 birača manje, navode iz DIP-a. Gospić je grad s najvećim odazivom (51,9 posto), slijede ga Krapina (43,1) i Varaždin (36,9 posto). Najmanje građana na birališta je izašlo u Rijeci, svega 27,7 posto. Među županijama, po odazivu prednjače Ličko-senjska - 48,1 posto i Dubrovačko-neretvanska županija 42,3 posto, dok je najslabiji odaziv u Osječko-baranjskoj - 31 posto i Požeško-slavonskoj županiji  31,7 posto birača. Izborni dan protječe mirno, nema dojava o ekscesima, a po izvješću MUP-a zabilježena je samo jedan povreda javnog reda i mira, izvjestila je potpredsjednica DIP-a Ana Lovrin. Glasovanje traje do 19 sati, a tada se zatvara 6618 biračkih mjesta i završava dvodnevna izborna šutnja. 17.23 - U odnosu na prošlu godinu, izlaznost je veća u cijeloj zemlji. Jedino su četiri županije zabilježile manju izlaznost u odnosu na onu od prije četiri godine. Za nešto više od 2% manja je izlaznost u Osječko-baranjskoj županiji dok je za točno 2% manja izlaznost u Požeško-slavonskoj. Virovitičko-podravska županija zabilježila je odaziv manji za 0,2%. Izlaznost je manja i u Vukovarsko-srijemskoj županiji i to za 0,13%. Ličko-senjska županija zabilježila je čak 8,72% veću izlaznost u odnosu na 2013. godinu. 17.02 - DIP je objavio rezultate o izlaznosti. Do 16.30 sati izašlo je 35,15 posto birača.  Najveća izlaznost je u Ličko-senjskoj županiji gdje je do 16.30 sati izašlo 48,12% birača. Najmanja izlaznost je u Osječko-baranjskoj županiji gdje je odaziv samo 31%.  Odaziv u Zagrebu iznosi 34,23%. 14.40 - Udruga U ime obitelji izvijestila je da je do 13 sati zaprimila brojne pozive građana i svojih promatrača na biračkim mjestima te odgovorila na sve upite i primjedbe. Promatrači udruge zabilježili su manje nepravilnosti na biračkim mjestima, koje se odnose na nedopušteno reklamiranje stranaka (SDP) u krugu manjem od 50 metara od biračkog mjesta, manjkav broj članova biračkog odbora na biračkom mjestu, nepravilnu distribuciju glasačkih listića biračima, narušavanje prava privatnosti birača glasovanjem na mjestima koja nisu bila propisno zaklonjena i druge manje greške u procedurama u radu.  Također, primjetna je i nedovoljna informiranost članova biračkog odbora na upite birača. Sve nepravilnosti su uspješno ispravljene na našu intervenciju, bilo upozorenjem predsjednika/zamjenika biračkog odbora ili informiranjem nadležnog izbornog povjerenstva, kažu u udruzi. 14.00 - Do 11,30 sati je na lokalne izbore u Sisku izašlo 6.643 građana, što je u odnosu na 40.227 ukupno upisanih birača izlaznost od 16,87  posto. Od ostalih središta županije veću izlaznost od Siska ima tek Krapina, Varaždin, Pazin i Gospić.  U odnosu na izbore prije četiri godine je u Sisku glasalo čak 400 birača više, iako je na ovim izborima 1.400 birača upisanih manje nego 2013. godine. No, na prošlim izborima gledala se izlaznost do 11 sati, a ove godine do 11,30 sati. Godine 2009. je do 11 sati glasao 6.221 birač.  U Sisačko-moslavačkoj županiji je na ovim izborima dosta manje ljudi izašlo na birališta. Do 11,30 sati je danas glasalo 20.994 birača, a 2013. je do 11 sati na birališta bilo izašlo 22.300 birača. Iako je prije četiri godine izašlo više birača to je tada u postotku bilo 14,17 posto, a ove godine 16,36 posto. Naime, u Sisačko-moslavačkoj županiji je u četiri godine broj birača pao za 11.000. U osam godina, od 2009., broj birača u SMŽ je pao za čak 32.700 ljudi (178.935 birača bilo je upisano na lokalnim izborima 2009. godine, a 146.356 na ovim izborima). Od ostalih gradova i općina u Sisačko-moslavačkoj županiji najveći je odaziv, u postotku, u Hrvatskoj Kostajnici (24,72%), Majuru (21,11 %) i Jasenovcu (26,79%), a najmanji u Lekeniku (14,30) te Novskoj i Popovači.  13.00 - Potpredsjednica Državnog izbornog povjerenstva Vesna Fabijančić Križanić potvrdila je kako je u prijepodnevnom dijelu nedjeljnih lokalnih izbora Povjerenstvo zaprimilo "sporadične prijave" o nepravilnostima, ali da nije bilo takvih koje bi utjecale na zakonitost izbora. Bilo je sporadičnih prijava koje smo odmah rješavali, rekla je Fabijančić Križanić nakon što je Povjerenstvo u podne objavilo podatke da je na birališta u nedjelju izašlo 2, 4 posto odnosno oko 72 tisuće birača više nego prije četiri godine. Birači su, primjerice, prijavljivali da glasački listić nije licem okrenut prema dolje, da su dobili samo neke listiće, da na stranicama DIP-a ne mogu naći kandidature za izbor vijeća mjesnih odbora na zagrebačkom Črnomercu (objavljuje ih zagrebačko Gradsko izborno povjerenstvo) itd. Potpredsjednica DIP-a osvrnula se i na ocjene jedne nevladine udruge da pojedini birački odbori nisu dobro educirani i da su "najslabija karika" izbora. U izbornim tijelima, dakle biračkim odborima i izbornim povjerenstvima, angažirana je "vojska" od 73 tisuće ljudi, pa su sporadični slučajevi uvijek mogući, no to nikako ne upućuje na neregularnost, ističe Fabijančić Križanić. Podsjeća pritom da je DIP ovoga proljeća, dakle prije izbora, diljem Hrvatske provodio edukacije, da je objavio detaljan Podsjetnik o radu biračkih odbora, da su članovi Povjerenstva stalno na raspolaganju za informacije i upute, iako Povjerenstvo formalno ne provodi lokalne izbore, nego je to zadaća 'nižih' povjerenstava. Fabijančić Križanić poziva birače da, ako uoče nepravilnosti, to prijave nadležnom ili Državnom izbornom povjerenstvu, biračke odbore da posao odrađuju "kako treba", a izborne sudionike da poštuju izbornu šutnju do 19 sati, to jest do zatvaranja birališta. 12.30 - Nakon što je glasao na svom biračkom mjestu u Osijeku, predsjednik HNS-a Ivan Vrdoljak kazao je novinarima kako su posljednji izbori u Francuskoj i Nizozemskoj, uz puno veću izlaznost nego ranijih godina, pokazali da su se "građani digli protiv onoga što ne valja", pa se nada da će u nedjelju "to pokazati i Hrvatska" i da će građani, odabirom onih koje smatraju najprimjerenijim, preuzeti svoj dio odgovornosti za upravljanje zemljom. Nismo svi isti, najgore je na ovaj dan ostati kod kuće, rekao je Vrdoljak te ocijenio da bi lokalni izbori trebali biti prvi korak prema izborima na nacionalnoj razini. Dodao je kako na lokalnoj razini prvenstveno očekuje pristojniju politiku, u kojoj se političari neće baviti svojim suparnicima, već građanima. 12.17 - Gotovo 550 tisuća birača ili gotovo 16 posto (15,98) izašlo je do 11.30 sati na izbore, podnevni su podaci Državnog izbornog povjerenstva (DIP). Odaziv je bolji nego na izborima prije četiri godine, danas je izašlo 72 tisuće birača više, s tim da treba imati na umu da se prije četiri godine izlaznost mjerila do 11 sati, danas do 11.30 sati. Prije četiri godine, do 11 sati izborima se odazvalo 13.5 posto, odnosno 478 tisuća birača. Najveći odaziv ima Ličko-senjska županija (21, 9 posto), najmanji Požeško-slavonska (11,9 posto). Među gradovima, po odazivu prednjači Gospić (24, 7 posto), na začelju je Velika Gorica u kojoj je do 11, 30 sati glasovalo 13, 2 posto birača. U Zagrebu je glasovalo 15, 4 posto, odnosno gotovo 100 tisuća birača, u Splitu 16, 3 posto odnosno oko 21 tisuću, u Rijeci 13, 5 posto tj. oko 13.500, a u Osijeku 14, 9 odnosno 12. 300 birača. Sljedeće podatke o odazivu DIP će objaviti u 17 sati, a 'obuhvatit' će birače izašle na birališta do 16.30 sati. 12.15 - HDZ-ov kandidat za zagrebačkog gradonačelnika Drago Prgomet glasao je prije podne na biračkom mjestu u Osnovnoj školi Silvija Strahimira Kranjčevića i izjavio je kako bi volio da što više građana Hrvatske izađe na izbore jer ipak odlučuju kako će živjeti u lokalnim zajednicama i gradovima. Prgomet je poručio kako nakon lokalnih izbora mnoge stvari neće biti kao prije i dodao kako pri tome misli na personalne promjene i način razmišljanja.  Činjenica je da je bilo nacionalnih tema koje su prekrile kampanju, ali i dalje vjerujem da će građani prepoznati značaj lokalnih izbora jer se na njima odlučuje o bitnim detaljima koji znače život u gradovima, rekao je Prgomet. 12.11 - Predsjednik Hrvatskog sabora Gordan Jandroković glasao je u Zagrebu, na biračkom mjestu u Osnovnoj školi Ivana Gorana Kovačića, te potom rekao da od lokalnih izbora, prije svega, očekuje dobru izlaznost.  "Prije svega očekujemo dobru izlaznost. Nadam se da će hrvatski građani i hrvatske građanke izaći u velikom broju na ove izbore i izabrati one kandidate za župane, gradonačelnike i načelnike koji će u suradnji s državnim vlastima učiniti sve kako bi životni standard u njihovim županijama, gradovima i općinama bio što bolji", rekao je Jandroković. Izrazio je nadu da će se, nakon lokalnih izbora, u fokus vratiti nacionalne teme, iako je, kaže, i ova lokalna kampanja bila zastupljena nacionalnim temama. "Ovo su već treći izbori u nešto manje od godinu i pol dana, tako da vjerojatno postoji i određeni zamor kod naših građana, ali lokalni izbori su svake četiri godine i jako je bitno koga će građani izabrati, bitno je da što veći broj građana izađe kako bi i legitimitet izabranih bio što snažniji", naglasio je Jandroković. 11.35 - Predsjednik Istarskog demokratskog sabora (IDS) Boris Miletić glasao je sa suprugom u prostorijama Mjesnog odbora Valdebek u Puli te poručio kako očekuje veliki odaziv građana s obzirom da je, kako je rekao, od iznimne važnosti da na lokalne izbore izađe što više ljudi. "Živimo u politički nestabilnom i civilizacijski netolerantnom okruženju...Ponosan sam jer Istra nije dio tog kaosa i jer predstavlja sigurnu i stabilnu oazu tolerancije, napretka i suživota", rekao je Miletić novinarima nakon glasovanja. Dodao je kako očekuje odličan rezultat za IDS te je stoga pozvao sve građane da izađu na izbore kako bi, kako je rekao, "nastavili zajedno graditi Istru i Pulu te zajedno i odlučno nastavili boriti se za istarske vrijednosti". 11.25 - "Prema neanonimnim dojavama građana izborno jutro do 11.00 sati uglavnom prolazi s manjim brojem nepravilnosti. Ponovno zabrinjava nedovoljna educiranost i neprofesionalnost pojedinih biračkih odbora (Zagreb, Split) koji biračima uručuju samo neke glasačke listiće iako moraju biraču ponuditi listiće za sve razine vlasti (najmanje četiri). Pojedini birački odbori i na ovim izborima predstavljaju "slabu kariku" izbora za što su suodgovorna i izborna povjerenstva koja su bila dužna educirati biračke odbore", priopćio je GONG. Najbrojnije prijave odnose se na kršenje izborne šutnje od strane stranačkih i nezavisnih kandidata i to uglavnom na društvenim mrežama (Bjelovar, Zagreb) slanjem SMS-ova (Varaždin) i postavljanjem plakata (Split, Zagreb, Marina). GONG posebno ističe da fotografiranje bilo svog, bilo tuđeg glasačkog listića nije u skladu s pravilima izbornog postupka jer može ugroziti tajnost glasanja i može biti podloga za kupovinu glasova što je kazneno djelo. 11.24 - Predsjednik SDP-a Davor Bernardić glasao je u nedjelju prijepodne na lokalnim izborima te pozvao građane da izađu na izbore i osiguraju svojim lokalnim sredinama i svojoj djeci budućnost i prosperitet. "Očekujem da će građani izaći na izbore i izvršiti svoje demokratsko pravo. Izbori su jedini dan, nažalost, u Hrvatskoj kada svi građani, bez obzira bili bogati ili siromašni, bez obzira na svoj društveni utjecaj, imaju istu moć. Pozivam ih da tu moć iskoriste i izađu na izbore", izjavio je Bernardić nakon glasanja na biračkom mjestu u OŠ Ive Andrića u zagrebačkom Sopotu gdje je izlaznost do 10 sati bila svega 12 posto. Bernardić je izrazio očekivanje da će u popodnevnim satima odaziv biti veći. 10.50 - Kandidatkinja koalicije SDP-HNS-HSS-HSU-Naprijed Hrvatska-SU Anka Mrak Taritaš glasala je u nedjelju ujutro na biračkom mjestu u ulici Antuna Bauera 21 te je tom prigodom pozvala građane da izađu na lokalne izbore u što većem broju, uz poruku da se radi o važnim izborima na kojima se bira budućnost Zagreba kroz idućih dvadesetak godina. "Na današnji dan su najinteresantniji izbori u Zagrebu u proteklih 16 godina. Alibi da netko neće izaći na izbore jer je glas propao ne vrijedi", kazala je Mrak Taritaš novinarima nakon glasanja. Poručila je da bi svatko bi trebao izaći van i glasati jer je svaki glas izuzetno važan. "Na današnji dan biramo budućnost Zagreba ne samo kroz sljedeće četiri godine nego kroz sljedećih dvadesetak godina", naglasila je Mrak Taritaš te je pozvala Zagrepčane da iskoriste svoje pravo i glasaju "jer su ovi izbori izuzetno važni". 10.30 - Marko Sladoljev, kandidat Mosta za zagrebačkog gradonačelnika, glasovao je ujutro na svom glasačkom mjestu u zapadnom dijelu Zagreba i pozvao građane da u što većem broju izađu na izbore te dodao da očekuje veliku izlaznost građana. Nakon glasovanja Sladoljev je rekao novinarima da očekuje veliku izlaznost građana Grada Zagreba te kazao kako je "vrijeme da se šutljiva zagrebačka većina pokrene". Poručio je Zagrepčanima da se bore za svoj grad. Prema najavama, Sladoljev će rezultate zbora čekati u stranačkoj središnjici u Draškovićevoj ulici. Kandidat za gradonačelnika Zagreba i nositelj liste za Gradsku skupštinu koalicije Zagreb je NAŠ-Nova ljevica-Orah-Radnička fronta-Za grad Tomislav Tomašević glasao je u Mjesnom odboru Samoborček u Zagrebu te izrazio očekivanja u dobre izborne rezultate. Očekujemo dobar rezultat i nakon toga radimo stvari dalje, kazao je Tomašević te dodao da su to prvi izbori na kojima se kandidirao te da vjeruje da neće biti zadnji. Tomašević je ocijenio da se na listama nalazi niz dobrih kandidata koji će biti motiv građanima da glasaju te da će izlaznost biti veća nego na prošlim izborima. Izrazio je nadu da će nakon izbora biti puno više žena u tijelima lokalnih vlasti, zahvaljujući tzv. ženskoj kvoti. Smatra i da će se politička slika Hrvatske nakon ovih lokalnih izbora bitno promijeniti.  10.20 - Premijer i predsjednik HDZ-a Andrej Plenković prijepodne je glasao na lokalnim izborima te kratko izjavio da želi da odaziv na izbore bude što veći jer se odlučuje o sastavu predstavničkih tijela najbližih građanima, koje odlučuju o konkretnim pitanjima vezanima uz bolji život građana. Premijer kaže kako očekuje da što veći broj građana iskoristi svoje biračko pravo i participira na lokalnim izborima. "Oni s važni. Riječ je o našim općinama, četvrtima, kao ovdje na Črnomercu, gradovima, županijama, dakle, predstavničkim tijelima koja su najbliže i koja odlučuju o brojnim konkretnim pitanjima stvaranja boljih uvjeta života diljem Hrvatske i zato bih zasta htio da odaziv bude što veći", rekao je Plenković u izjavi nakon što je glasovao na glasačkom mjestu na Trgu Francuske Republike. Na glasovanje je poveo i svoga sina, a nakon glasovanja otišao je na misu u čast blaženog Alojzij Stepinca u Zagrebačkoj katedrali. Predsjednica Republike Hrvatske Kolinda Grabar-Kitarović glasala je na biračkom mjestu br. 21 u Bauerovoj ulici u Zagrebu i pozvala hrvatske građane da u što većem broju izađu na izbore te ocijenila da su lokalni izbori "izuzetno bitni".  "Biranje neposrednih zastupnika u jedinicama lokalne uprave i samouprave izuzetno je bitno. Osobno se zalažem za decentralizaciju Hrvatske i prenošenje ovlasti na jedinice lokalne uprave i samouprave i, naravno, na prenošenje financijskih sredstava što svakako jača ulogu vaših zastupnika kako u mjesnim odborima, gradskim i općinskim vijećima,  tako posebno gradonačelnika i župana", poručila je predsjednica Grabar Kitarović hrvatskim građanima. Predsjednica Grabar-Kitarović stigla je na biračko mjesto u pratnji supruga Jakova Kitarovića.   9.55 - Ivan Vilibor Sinčić, kandidat Živog zida za gradonačelnika Karlovca, glasovao je na biračkom mjestu u Velikoj Jelsi. - Očekujem da ćemo postići sjajne rezultate i diljem Hrvatske i diljem naše županije, ne samo naše liste, nego i naši kandidati. Osobno vjerujem da mogu ući u drugi krug - rekao je Sinčić. Na pitanje ima li Živi zid svoje promatrače i smatra li lokalne izbore zasad regularnima, Sinčić je odgovorio da je to složen proces te podsjetio da se izbori održavaju na više od 500 izbornih jedinica i ne mogu 'pokriti' sva biračka mjesta, no da brojke najčešće govore same za sebe o regularnosti izbora. "Uzorak koji ćemo imati s mjesta gdje imamo promatrače, govorit će nam i o regularnosti drugdje, jer ako neka lista ima na više mjesta po sedam posto, a slično je na biračkim mjestima bez promatrača, ne treba ni u što neregularno sumnjati. Nasuprot tome, svugdje gdje su odstupanja velika, postoji vjerojatnost u nepoštene radnje i na to ćemo paziti", rekao Sinčić. Na pitanje smatra li hoće li nakon lokalnih izbora uskoro biti i parlamentarni, Sinčić je odgovorio kako u smislu demokracije smatra dobrim da su se u Hrvatskoj dogodili izvanredni parlamentarni izbori, ali i dodao da je "unutar godinu pretjerano to ponoviti". "Štoviše", dodao je, "to uzrokuje nestabilnost". 9.39 - Oko 9.35 sati glasovao je i premijer Andrej Plenković, koji je na biralište na Trgu Francuske Republike u Zagrebu došao sa sinom. Nezavisna kandidatkinja za zagrebačku gradonačelnicu Sandra Švaljek glasala je u Osnovnoj školi Marina Držića. Pozivajući građane da iziđu na izbore rekla je kako je "glasanje najtiši, a zapravo najmoćniji instrument demokracije".  "Na ovim izborima svi mi odlučujemo o onome što nas se direktno tiče - od klupice u parku do semafora na raskršću. I zato pozivam sve da glasaju", poručila je Švaljek, koja će večeras rezultate izbora čekati u Lounge baru Matis. 9.30 - Aktualni osječki gradonačelnik Ivan Vrkić odradio je svoju građansku dužnost na biračkom mjestu na Trgu baruna Franje Trenka u 9 sati, dobro raspoložen. - Izbori su festival demokracije, tko na njemu ne sudjeluje, poslije toga mu ne vrijedi pjevati – poručio je kratko Vrkić. Za mjesto gradonačelnika Osijeka bori se, inače, čak devet kandidata. 9.05 - Do 9 sati svoje su glasove u Metkoviću dali Božo Petrov i Nikola Grmoja iz Mosta, a u Osijeku HDZ-ova kandidatkinja za gradonačelnicu Ivana Šojat. - Danas je dan kada građani mogu biti ti koji donose odluku što će se događati s njihovim lokalnim samoupravama i županijama. Zato je zaista bitno da u što većem broju izađu na izbore, da iskoriste tu mogućnost i da glasuju za one za koje smatraju da će u iduće četiri godine najbolje voditi njihove lokalne samouprave i županije - rekao je Petrov. 8.55 - Sva biračka mjesta, a više ih je od 6. 600, na kojima hrvatski birači u nedjelju odlučuju o novoj lokalnoj vlasti, otvorena su i nema dojava o eventualnim problemima. Županijska izborna povjerenstva potvrdila su nam da su sva birališta otvorena i da nemaju dojava o eventualnim problemima, da je glasovanje krenulo, rekla je u nedjelju ujutro potpredsjednica Državnog izbornog povjerenstva (DIP) Vesna Fabijančić Križanić. 8.50 - Aktualni zagrebački gradonačelnik i kandidat za šesti mandat na čelu Zagreba, Milan Bandić, glasao je odmah po otvaranju birališta za lokalne izbore, na biračkom mjestu u Njegoševoj ulici 10 na Peščenici, te tom prigodom poručio kako nikada nije sumnjao u 'kliker' Zagrepčana i da će oni izabrati najbolje. Milan Bandić na biralište je došao u 7 sati ujutro u pratnji supruge Vesne i psa Rudija.  Nakon glasanja, Bandić je na pitanje novinara o njegovim očekivanjima na izborima izjavio da može samo reći da Zagrepčani svake četiri godine imaju priliku birati.  "Danas je 'praznik demokracije' u Zagrebu. Nikad nisam sumnjao u 'kliker' Zagrepčana. Oni će ponovno izabrati najbolje", poručio je Bandić.  A na pitanje hoće li građanima uputiti poziv da izađu na izbore, Bandić je odgovorio da se to podrazumijeva. "To se podrazumijeva, u što većem broju", istaknuo je Bandić. Na novinarsku šalu da mu neće tako lako zaboraviti to što je na izbore izašao rano, u sedam ujutro, u nedjelju, Bandić je odgovorio da je kod njega uvijek sedam. "Kod mene je uvijek sedam. I prošle godine smo bili u sedam. Dok drugi taru krmelje, ja se već vraćam sa Sljemena. Dok drugi misle, ja napravim. Ne treba biti posebno pametan, ni posebno lijep, samo treba biti posebno vrijedan, istrajan, imati željeznu volju i dijamantnu disciplinu. Voljeti ljude i služiti ljudima. Sve ostalo je priča", rekao je Bandić. Ujutro je glasovao i gradonačelnik Karlovca Damir Jelić. 8.00 - Na lokalnim se izborima ne može glasovati izvan mjesta prebivališta, ne glasuje se u inozemstvu, ne može se koristiti preferencijski glas. Ispravno se glasuje ako se na glasačkom listiću zaokruži samo jedan redni broj ispred naziva liste za vijeće, odnosno skupštinu ili jedan redni broj ispred imena kandidata za načelnika, gradonačelnika i župana te njihove zamjenike.   U jedinicama gdje se biraju zamjenici načelnika, gradonačelnika i župana iz reda nacionalne manjine, odnosno hrvatskog naroda u jedinicama gdje neka nacionalna manjina čini većinu (npr. Civljane, Erdut, Udbina), birački će odbor uručiti glasački listić biraču samo na njegovo traženje.   Na izborni dan, DIP će u dva navrata, u podne i u 17 sati, objaviti podatke o odazivu birača. Prije četiri godine do 11 sati na birališta je izašlo 478 tisuća birača ili 13, 5 posto, do 16 sati njih 1, 18 milijuna ili 32, 9 posto.   Prvi privremeni rezultati izbora, bit će dostupni na stranici www.izbori.hr od 21 sat. Ostale informacije o provedbi lokalnih izbora mogu se dobiti od nadležnih općinskih, gradskih i županijskih izbornih povjerenstava, upućuje DIP.