Tvrtke koje presele poslovanje iz Sjedinjenih Država kako bi drugdje proizvodile jeftinije, snosit će zbog toga "posljedice", zaprijetio je u četvrtak predsjednik Donald Trump. "Tvrtke neće moći i dalje napuštati SAD, a da zbog toga ne snose posljedice. Gotovo je s tim. Gotovo", poručio je Trump u prigodi posjeta tvrtki u Indiani za koju tvrdi da je spriječio njezino preseljenje i tako sačuvao više od 1000 radnih mjesta. Milijarder je opširno ispričao kako je u jednom telefonskom razgovoru prisilio glavnog direktora grupacije United Technologies Gregoryja Hayesa - koji je bio u dvorani - da sačuva radna mjesta i proizvodnju u toj tvornici u Indianapolisu koja se trebala preseliti u Meksiko. Iskoristio je prigodu da još jednom kritizira sjevernoamerički ugovor o slobodnoj trgovini Alena: "Alena je jednosmjerna autocesta prema Meksiku". Narugao se i onima koji ga optužuju da narušava ugled predsjedničke dužnosti osobno vršeći pritisak na čelnike poduzeća. "Kažu da nije predsjednikov posao da tako naziva direktore velikih tvrtka. Naprotiv, mislim da je upravo to predsjednikov posao, a ako nije, tim gore", rekao je milijarder. Ponudio je mrkvu - opetovano obećanje o smanjenju poreza i deregulaciji - ali i zaprijetio batinom: tvrtke "mogu iz jedne (savezne) države otići u drugu i ugovarati poslove s raznim zemljama, ali otići iz zemlje bit će jako, jako teško".