Najmanje 100 ljudi poginulo je, a gotovo 400 zadobilo je respiratorne probleme u vjerojatnim kemijskim napadima u utorak u sjeverozapadnoj sirijskoj pokrajini Idlib koju drže pobunjenici, objavila je sirijska humanitarna organizacija, a prenosi Reuters. Broj mrtvih vjerojatno će biti i veći, ističe Savez organizacija za medicinsku skrb, koalicija međunarodnih humanitarnih organizacija koje financiraju bolnice u Siriji. Užasan kemijski napad izveden je iz zraka, rekao je posebni izaslanik UN-a za Siriju Staffan de Mistura. De Mistura, koji sudjeluje na međunarodnoj konferenciji o Siriji u Bruxellesu, izrazio je uvjerenost da će Vijeće sigurnosti UN-a održati sastanak o tom napadu. Ammar Abdullah / REUTERS Muškarac nosi mrtvo dijete poginulo u napadu plinom na grad Kan Šejkun u provinciji Idlib   Istražitelji UN-a za ratne zločine poručili su u utorak da istražuju taj incident, kao i izvješća o napadu na bolnicu s ranjenicima. UN-ovo istražno povjerenstvo za Siriju priopćilo je iz Ženeve da bi uporaba kemijskog oružja i namjerno ciljanje bolnica "bili ratni zločini i ozbiljno kršenje međunarodnog humanitarnog prava." - Od najveće je važnosti da počinitelji takvih napada budu identificirani i da za njih odgovaraju. Ammar Abdullah / REUTERS Muškarac nosi mrtvo dijete poginulo u napadu plinom na grad Kan Šejkun u provinciji Idlib   Iako je Asadov režim glatko odbacio sve optužbe nazvavši ih 'čistom propagandom pobunjenika', osude za stravičan napad stižu iz cijelog svijeta. Čelnici EU uopće ne sumnjaju tko je kriv za napad, a predsjednik Francuske François Hollande je bio najoštriji. - Još jedanput će sirijski režim odbaciti odgovornost za masakr! Oni koji podržavaju ovaj režim trebali bi ponovno razmisliti o svojoj političkoj, strateškoj i moralnoj odgovornosti - dodao je Hollande. Ammar Abdullah / REUTERS Žrtve zračnih napada na grad Kan Šejkun Šef diplomacije Velike Britanije Boris Johnson nije poput Hollandea bez ograde pokazao prstom u Asada, ali njegova poruka bila je i više nego jasna.- Ako se dokaže da je Asadov režim bio odgovoran za ovaj napad, onda taj čovjek mora odgovarati za zločin. Naravno, ratnom zločincu nema mjesta na čelu jedne države. S druge strane, Bijela kuća ovaj grozni napad iskoristila je za novi udar na bivšeg predsjednika Baracka Obamu. Istina, za napad su optužili Asada, ali su dodali da je sve to posljedica Obamine slabašne politike prema Siriji. Ammar Abdullah / REUTERS Žrtve zračnih napada na grad Kan Šejkun - Napad u Siriji na nevine ljude među kojima su bili žena i djeca ne može se ignorirati. Ne, civilizirani svijet jednostavno ne može prijeći preko toga. Ovakve užasne akcije režima Bašara al-Assada samo su posljedice neodlučnosti i slabosti prošle administracije - rekao je glasnogovornik Bijele kuće Sean Spicer na konferenciji za novinare koju je odbio održati pred upaljenim kamerama. - Obama je još prije pet godina rekao da će stati na kraj korištenju kemijskog oružja. I što je napravio? Baš ništa!, dodao je. Unatoč groznom napadu, iz Trumpove administracije kažu da je na sirijskom narodu da odluči tko će im biti lider i da im u ovom trenutku nije prioritet svrgnuti Assada, piše CNN. U međuvremenu je američki državni tajnik Rex Tillerson odbio odgovoriti na novinarsko pitanje za komentar napada.