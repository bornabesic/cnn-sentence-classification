U Rio de Janeiru nema Pokemona! Dolaskom prvih sportaša u grad gdje 5. kolovoza počinju Olimpijske igre došlo je do prave uzbune na društvenim mrežama zbog ovog problema koji je sudionike i posjetitelje Olimpijskih igara, čini se, uznemirio više od svih ostalih problema s kojima se organizatori suočavaju. Tu su virus Zika, sigurnosni problemi, izrazito zagađenje vode, nezadovoljavajući uvjeti u olimpijskom selu... Čak je pokušana krađa olimpijske baklje, no činjenica da u Riju za to vrijeme nema Pikachua, za sportaše je neprihvatljiva. Tako je nogometašica s Novog Zelanda Anna Green izjavila da bi željela loviti Pokemone dok trči, a britanski kajakaš Joseph Clarke na svom je Twitteru uz oznaku slomljenog srca objavio sliku karte iz igre. Inače bi se na njoj trebali pojaviti Pokemoni i dvorane, no u Brazilu je karta – prazna! Naime, aplikacija Pokemon Go koja je osvojila svijet prvo je početkom srpnja lansirana u SAD-u, Australiji i Novom Zelandu, a do sada je već dostupna u više od 30 država svijeta. No na popisu onih u kojima je još nema su sve države Južne Amerike, pa tako i Brazil. Da bi se situacija do Olimpijskih igara promijenila, mnogi su počeli slati molbe tvorcima aplikacije. Među njima je čak i Eduardo Paes, gradonačelnik Rija koji se putem Facebooka javio Nintendu uz napomenu “Cijeli svijet će biti ovdje, dođite i vi!” te nekoliko slika koje pokazuju kako bi Pokemoni izgledali na OI.• 