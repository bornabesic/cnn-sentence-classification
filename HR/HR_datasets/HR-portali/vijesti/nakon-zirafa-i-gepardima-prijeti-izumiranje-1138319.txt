Elegantnim, brzim gepardima prijeti izumiranje, pokazala je najnovija studija o padu broja tih divljih životinja.  Istraživanje je pokazalo da je u divljini ostalo samo 7100 tih najbržih sisavaca na svijetu, piše u utorak BBC. Gepardi su ugroženi jer žive izvan zaštićenih područja i sve češće dolaze u kontakt s ljudima. Stručnjaci stoga traže da ih se što prije prebaci iz kategorije ranjivih u kategoriju ugroženih životinjskih vrsta. Prema studiji, više od polovice preostalih geparda živi u šest afričkih država. Te su životinje praktički istrebljene u Aziji, sa samo pedesetak živih primjeraka u Iranu. Budući da se kreću na velikim područjima, njihova staništa prelaze granice zaštićenih područja. Procijenjuje se da je 77 posto njihova habitata izvan nacionalnih parkova i rezervata. Rezultat toga je da životinje iznimno pate, jer farmeri pretvaraju divljinu u obradivo tlo, a plijen tih mesoždera u padu je zbog lova radi prehrane ljudi. "Naša studija pokazuje da golema područja koja su gepardima potrebna za normalan život, u kombinaciji s nizom rizika s kojima su inače suočene životinje u divljini, znači da su gepardi suočeni s izumiranjem puno više nego što se ranije mislilo", rekla je dr. Sarah Durant iz Zoološkog društva iz Londona. Još jedan veliki problem je ilegalno krijumčarenje mladunčadi, osobito tražene u zemljama Perzijskog zaljeva. Cijena na crnom tržištu doseže 10.000 dolara, a u posljednjih deset godina iz Afrike je prošvercano 1200 mladih geparda od kojih je 85 posto uginulo na putu, piše BBC. >> Žirafe stavljene na 'crvenu listu' – ugrožene su i prijeti im istrebljenje