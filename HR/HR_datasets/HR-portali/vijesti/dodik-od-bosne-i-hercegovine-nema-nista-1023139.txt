Da, "od BiH nema ništa", ali ne na način kako to gazda RS-a tumači, nego zato što je na aparatu za spašavanje drži međunarodna zajednica - MMF, EBRD, EU... A na taj aparat stavili su je kriminalci i kvazi političari koji su je do temelja opljačkali Milorad Dodik pričao je ponovno. Ovaj put glavna tema je bila „Dobrovoljačka ulica“ i obilježavanje stradanja vojnika JNA. Ali se Dodik uvijek dotakne i neke druge teme ili barem kaže nešto što potakne na razmišljanje. “To je dodatno poniženje i zašto bismo se mi tome izlagali? To govori o drugoj strani u BiH, ne o nama. Ja sam odavno uvjeren da od BiH nema ništa kada na ovaj način ne može da istrpi i prihvati pomirenje”, izjavio je Dodik. Ova zadnja rečenica, recimo, u kojoj Dodik kaže da od BiH nema ništa, a razlog tome je što ljudi neće pomirbu, potiče na razmišljanje i raščlambu same izjave da od „BiH nema ništa“. Ipak ju je izjavio neupitni gazda Republike Srpske. Sigurno je ova država “sklepana” bez jasnog plana i programa u Daytonu, sigurno da nije po volji svima. I sva tri naroda imaju razloga biti zadovoljni s jedne i nezadovoljni s druge strane što je ona ovakva. Hrvati imaju najmanje razloga za zadovoljstvo jer nemaju svoju teritorijalnu jedinicu koja je godinama na usnama vrhuške hrvatske politike, a svima je jasno da je spominjanje TREĆEG čista politička obmana poželjna za prividnu borbu za sve Hrvate u cjelini dok se bore samo za sebe i svoje, odnosno nemaju se zašto boriti kada su im otvorena vrata i vlasti i proračuna, a ostvarenje TREĆEG je moguće samo uz maksimalni dogovor ili ponovno uzimanje pušaka u ruke. Pa dokle tko stigne. Ali kada se govori o nezadovoljstvu, Hrvati mogu reći da su nezadovoljni što u „svojoj“ državi nemaju svoj položaj kao manjina u Federaciji i što su postali izbrisano slovo u RS-u (u kojem slabo tko mari za biskupa Komaricu i preostale Hrvate), svoj televizijski kanal i druge stvari, više i manje važne, koje su se možda i mogle ostvariti da je bilo dovoljno političke volje. Ipak, nekada je poželjno da nije sve u redu i da nemamo sve spomenuto. Jer na tim temama se dobivaju izbori. Bošnjaci imaju većinu u većem entitetu, no ni oni nisu zadovoljni s vladanjem u više općina i županija jer Hrvati imaju HDZ. A HDZ BiH im, pak, smeta jer kada ta stranka osvoji više od pola glasova Hrvata i odnese uvjerljivu izbornu pobjedu, Dragan Čović na razgovor o sastavljanju federalne vlade dođe mirno, gospodski, samouvjereno, uvjerljivo a možda i arogantnto (i sto posto zasluženo da je tako prema rezultatima izbora) te samo kaže: „Slušaj, Bakire, nas sljeduju financije, gospodarstvo, šume, a ne zaboravi da je svakako naša i Elektroprivreda i Eronet.“ I ne možeš mu ne popustiti. Srbi trebaju biti najzadovoljniji u državi jer su dobili entitet, pola države skoro, nastao na masovnim čistkama i zločinu kakvoga Europa od Hitlera nije vidjela. I moraju biti zadovoljni RS-om, a ako slučajno nisu neka se sjete gdje su bile vojske Hrvatske, hrvatske postrojbe iz BiH i ABiH u ljeto i jesen 1995. Ali, to je takav dogovor. I taj daytonski dogovor danas jamči Miloradu Dodiku da se ponaša kako se ponaša. Da govori to što govori. I da se obračunava s oponentima na način na koji to radi. Samouvjereno, uvjerljivo i arogantno. Stoga on može reći i to da „od BiH nema ništa“. I u pravu je. Od BiH uistinu nema ništa. Ali razlog tome nisu odnosi između stanovništva, Srba, Bošnjaka i Hrvata. Ljudi žive, trguju, idu iz jednoga kraja države u drugi, neki voze drva za ogrjev, neki kupuju povoljan namještaj, ima ih koji odu negdje samo na ćevape ili burek, reda radi, čak se i žene međusobno. Razlog tome što “od BiH nema ništa” je taj što je na aparatu za spašavanje koji drži uključenim međunarodna zajednica, MMF, Europska banka za obnovu i razvoj i EU – i svi oni sa svojim interesima. A razlog što je država došla do aparata za spašavanje je taj što u njoj drmaju kriminalci i kvazi političari koji su je do temelja opljačkali misleći na svoje neutažive apetite, a ne mareći za narode koji im služe samo kao lutke na koncu. I onda jedan od takvih kaže da od BiH nema ništa. Zna čovjek. 