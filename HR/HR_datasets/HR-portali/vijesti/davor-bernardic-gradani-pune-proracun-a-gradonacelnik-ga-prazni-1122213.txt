Predsjednik zagrebačkog SDP-a Davor Bernardić ustvrdio je u srijedu kako izvješće o izvršenju proračuna Grada Zagreba i podaci o realiziranim projektima u gradu pokazuju kako investicije padaju četvrtu godinu za redom što se najbolje vidi iz prihoda od komunalnog doprinosa koji je u odnosu na lani pao za dodatnih 15 posto. "U gradu se ne događaju ni javne ni privatne investicije, građevinska aktivnost je pala i to se u ovom proračunu jasno vidi", rekao je Bernardić na konferenciji za novinare. "Građani pune proračun, a gradonačelnik ga prazni, a od projekata u gradu ne provodi gotovo ništa. Svjesni smo činjenice da nije realizirano deset vrtića, deset škola i deset sportskih dvorana, a jutros kad sam prošao rotorom shvatio sam da od denivelacije rotora nema ništa", rekao je predsjednik zagrebačkog SDP-a. Istaknuo je i kako se iz izvršenja proračuna vidi da Zagreb nije uspio povući sredstva iz EU fondova budući da iz tog izvora nema većeg priljeva. "Grad Zagreb je ne znam koju godinu zaredom nesposoban uzeti europski novac", ustvrdio je.  Osvrnuo se i na ukidanje plana Gračani-Dolje, odnosno realizacije donje stanice Sljemenske žičare, rekavši kako je Gradska uprava bila nesposobna sama napraviti plan koji može dobiti dozvolu što je dokaz vrhunske nesposobnosti. Podsjetio je kako je zagrebački SDP pokrenuo peticiju za sljemensku žičaru koju Zagreb nema posljednjih 10 godina. Bernardić je rekao i kako je gradonačelnik Milan Bandić nakon pola godine prihvatio SDP-ov prijedlog da se ukine moratorij na izdavanje dozvola za taxi prijevoz, čime se omogućuje ulazak novih taksista na tržište, koji su dosad morali raditi kao najamna snaga onima koji su imali dozvole za tu djelatnost. "Iz opozicije smo omogućili obrtnicima u taxi prijevozu da rade za sebe a ne za gazdu", rekao je te ocijenio kako je SDP zaslužan što je taxi služba za građane jeftitnija i dostupnija. Osvrnuo se i za sufinanciranje lokalnih medija od strane grada te rekao kako će se zalagati za transparentnost te da gradsku novčanu potporu dobiju oni koji svojim djelatnicima omogućavaju normalne uvjete rada i redovito isplaćuju plaće u skladu sa zakonom. >> Imao je siromašno djetinjstvo pa je već s 14 godina radio po bauštelama 