Unatoč svoj simpatiji mi smo naprosto bili primorani donijeti odluku protiv mišljenja Vlade koja negira odgovornost i vezu u ovako bitnoj stvari za Republiku Hrvatsku, rekao je smijenjeni ministar zaštite okoliša i energetike, Slaven Dobrović. Sada već bivši ministar zaštite okoliša i energetike, Slaven Dobrović, posjetio je zagrebački Maksimir na proslavi Praznika rada i komentirao krizu Vlade. - Ne bih rekao da me šokirala odluka premijera Plenkovića. Da se razumijemo, sa ministrom Marićem imamo vrlo dobre odnose. Unatoč svoj simpatiji mi smo naprosto bili primorani donijeti odluku protiv mišljenja Vlade koja negira odgovornost i vezu u ovako bitnoj stvari za Republiku Hrvatsku. Mi smo bili bez dvojbe oko naše odluke, a bilo je jasno i dalo se naslutiti da premijer u tom slučaju ima na raspolaganju sve svoje opcije. On se odlučio na ovu najtežu i to je dovelo do razlaza u suradnji rada Vlade, rekao je Dobrović i osvrnuo se na svoj budući rad. - Sada mi preostaje aktivacija mandata, rad u okviru parlamenta. Ja sam na svoj rad u svom ministarstvu na neki način ponosan. Puno stvari smo napravili, puno pokrenuli. Međutim, dalje ću raditi u okviru Sabora za sretnu i uspješnu budućnost Republike Hrvatske. Otkada je premijer Andrej Plenković razriješio sve dužnosnike Mosta postavilo se pitanje hoće li se u Saboru prije raspravljati o sudbini ministra financija Zdravka Marića ili o Boži Petrovu na mjestu predsjednika Sabora. Dobrović kaže kako će morati pričekati zasjedanje Sabora u srijedu kako bi se znala budućnost Marića i Petrova. - To je jedno od pitanja koje svi očekujemo da se konačno razriješi i da ustanovimo ima li premijer Plenković ono što stalno tvrdi da ima, a to je 76 ruku. Moramo razriješiti da li on ima podršku da napravi ove odluke koje donosi, dodao je Dobrović. 