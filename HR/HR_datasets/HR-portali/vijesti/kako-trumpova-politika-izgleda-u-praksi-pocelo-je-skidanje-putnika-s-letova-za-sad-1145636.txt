Petorici putnika iz Iraka i jednom iz Jemena zabranjen je danas ukrcaj u zrakoplov EgyptAira koji je iz Kaira letio u New York, pošto je američki predsjednik Donald Trump zabranio ulazak u zemlju državljanima sedam zemalja s muslimanskom većinom, rekli su izvori u kairskoj zračnoj luci. Trump je u petak uveo četveromjesečnu zabranu prihvata izbjeglica u Sjedinjenim Državama i privremeno zabranio ulazak u zemlju državljanima Sirije i još šest muslimanskih zemalja, rekavši da će ta mjera pomoći u zaštiti Amerikanaca od terorističkih napada. Ili dozvola trajnog botravka ili diplomatska viza Šestorici putnika koji su trebali sletjeti u međunarodnu zračnu luku John F. Kennedy u New Yorku zabranjen je ukrcaj u zrakoplov EgyptAira na letu 985 iz kairske zračne luke iako su imali valjane useljeničke vize, dodaju izvori. Qatar Airways je u subotu upozorio putnike koji iz sedam muslimanskih zemalja, kojima je Trump zabranio ulazak u zemlju, putuju u SAD da moraju imati dozvolu trajnog boravka ili diplomatsku vizu. - Državljani Sudana, Libije, Somalije, Sirije, Irana, Iraka i Jemena mogu putovati u SAD samo ako posjeduju dozvolu trajnog boravka (zelenu kartu) ili neku od dolje navedenih viza - piše u priopćenju na mrežnoj stranici te aviokompanije. Uredba o imigrantima završila na sudu Odvjetnici američkih organizacija za zaštitu prava imigranata zatražili su danas od suda da blokira nalog predsjednika Donalda Trumpa da se zaustavi primanje izbjeglica i državljana sedam većinski muslimanskih zemalja u SAD, upozoravajući da su brojni ljudi već nezakonito pritvoreni. Tužba je podnesena na saveznom sudu u Brooklynu u New Yorku u ime dvojice Iračana, od kojih je jedan bivši djelatnik američke vlade, a drugi suprug bivše američke djelatnice za sigurnost. Oni su imali vize za ulazak u SAD, ali su u petak navečer pritvoreni na međunarodnoj zračnoj luci u New Yorku nakon što je Trump naložio četveromjesečni prekid puštanja izbjeglica u SAD i privremeno zabranio ulazak putnicima iz Sirije i još šest većinski muslimanskih zemalja. Tvrdi da time želi zaštititi Amerikance od terorizma. U tužbi se traži njihovo puštanje na slobodu i blokada Trumpove izvršne uredbe u ime ljudi koji imaju valjane dokumente za ulazak u SAD a nalaze se u istoj situaciji na američkim zračnim lukama. Predstavnici imigrantskih organizacija izvijestili su da su zasuti pozivima putnika sa studentskim i radnim vizama koji su zaustavljeni u zračnim lukama nakon slijetanja u SAD i naređeno im je da napuste zemlju. Ministarstvo za domovinsku sigurnost objavilo je kako se Trumpov nalog odnosi i na nositelje tzv. zelene karte, odnosno ljude koji godinama legalno žive i rade u SAD-u.  Mediji izvještavaju i o zaustavljanju ljudi s dvojnim državljanstvom koji su se pokušali ukrcati na zrakoplove, a jedno od državljanstava je s popisa zabranjenih muslimanskih zemalja. Irački vojnici koji se bore protiv džihadista kritiziraju Trumpovu uredbu Irački vojnici koji se u gradu Mosulu bore protiv džihadističke skupine takozvane Islamske države kritizirali su u subotu uredbu američkog predsjednika Donalda Trumpa o privremenoj zabrani ulaska Iračana u Sjedinjene Države ističući da je ne razumiju jer se i sami bore protiv terorista. Ograničenja ulaska dodatno pogađaju građane i dužnosnike jedne zemlje u ratu protiv džihadističke skupine IS kojima se nisu svidjele ni Trumpove izjave o tome da su Sjedinjene Države trebale ukrasti Iraku naftu prije povlačenja postrojbi iz te zemlje 2011. godine. "To nije pravedno. Imam pravo posjetiti svoju obitelj", rekao je 23-godišnji vojnik s američkom puškom na ramenu koji ima tri bratića u Teksasu. "Ta odluka je donesena jer postoje terorističke skupine u Iraku, ali ovdje ima i nedužnih ljudi i među njima su i oni koji se bore protiv džihadista", dodao je. "Zašto nam zabraniti ulazak u Sjedinjene Države dok su njihovi vojnici u mojoj domovini i tu imaju baze", rekao je drugi, 45-godišnji irački vojnik. Sjedinjene Države imaju više od 4800 vojnika u Iraku gdje su na čelu međunarodne antidžihadističke koalicije od 2014. godine te pružaju potporu iračkim snagama u ratu protiv IS-a koji je u lipnju osvojio Mosul, drugi najveći grad u toj zemji.  