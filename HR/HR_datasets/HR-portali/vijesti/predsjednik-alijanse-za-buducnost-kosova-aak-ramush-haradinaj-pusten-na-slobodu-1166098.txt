Sud u francuskom gradu Colmaru jutros je na novom ročištu donio odluku da oslobodi lidera Alijanse za budućnost Kosova Ramusha Haradinaja, piše deutsche welle. Premijer na odlasku i budući predsjednik Aleksandar Vučić sazvao je hitnu sjednicu Vlade, a nakon toga se obratio novinarima.  - Pretrpjeli smo desetke izjava u cilju provociranja Srbije da reagira oštro kako bismo mi bili osuđeni za izazivanje tenzija u regiji", rekao je Vučić, a potom je podsjetio na izjave svjedoka protiv Haradinaja.  - Tjerali su nas da pijemo mokraću, jedemo izmet. Sjekli su uši.", čitao je Vučić svjedočenje žene koja je žrtva silovanja. Vučić je naveo da Srbija priprema temeljnu analizu s pravnim stručnjacima i da priprema pitanja koja će dostaviti u Francusku. - Vlada je odlučila poslati protestnu notu Francuskoj. Važno mi je da svakoga možemo pogledati u lice. Srbija od svojih odluka neće odustati niti će ih se sramiti. Danas su pobijedili zločinci koji su činili najstrašnija nedjela, rekao je Vučić. Naveo je da je riječ o pripremljenoj i dobro osmišljenoj akciji.  - Postoji poslovica "sila Boga ne moli, ali i ona da Bog silu ne voli". Neka se dodvoravaju Albancima koji će svakog dana govoriti o njihovom ujedinjenju. Sve što se događalo prethodnih dana riječ je o pripremljenoj akciji, dodao je. - Poslije sastanka održanog u jednoj zemlji došlo je do radikalizacije albanskog ponašanja. Pitanje je što je njihov konačni cilj. Ratni zločin je kazneno djelo koje ne zastarijeva. U skladu s tim ću nastaviti djelovati, rekao je Vučić. Poručio je građanima Srbije da ovo nije poraz Srbije. - Želim poručiti građanima Srbije da slobodno uzdignuta čela hodaju ulicom jer nismo mi poraženi, već oni koji su donijeli ovakve odluke. Kosovska vlada pozdravila je odluku francuskog prizivnog suda. Vlada je čestitala građanima Kosova na “pobjedi pravde nad pokušajima manipulacija iz Srbije” izrazivši namjeru da u budućnosti poduzme sve kako bi Srbiju  spriječila da se ubuduće pravda zlouporabi na takav način. "Ocjenjujući srpske naloge za uhićenje temeljem kojih je priveden i Haradinaj kao protuzakonite i nepravedne, Vlada Kosova smatra da je odluka francuskog suda potvrda da je pravda na strani Haradinaja i da su nalozi za uhićenje protiv njega i drugih boraca OVK politički i imaju niske namjere", navodi se u priopćenju kosovske vlade. Odmah nakon objavljivanja sudske odluke predsjednik Kosova Hashim Thaci ocijenio je to dobrom viješću za Kosovo. "Odluka suda u Colmaru da se Haradinaj vrati na Kosovo je dobra vijest za obitelj Haradinaj, za njegove suradnike i cijelo Kosovo. Još jednom je potvrđeno da su klevete srpskih službi protiv Oslobodilačke vojske Kosova neodržive i da se ne uzimaju u obzir u demokratskom svijetu", napisao je Thaci na Facebooku.  U povodu oslobađanja Haradinaja oglasio se i albanski premijer Edi Rama poželjevši mu dobrodošlicu i konstatirajući da se "Ramush ponovno pojavljuje kao naš pobjednik u Prištini”. “Ponosan sam na Oslobodilačku vojsku Kosova. Bolje ikad nego nikad", naveo je Rama na svom Facebook  profilu.  Odbacivanje zahtjeva Srbije o ekstradiciji Ramusha Haradinaja na Kosovu je dočekana velikim slavljem, pucanjem iz vatrenog oružja, vatrometom i obustavom prometa u središtu Prištine, a za večeras u 19 sati najavljen je skup na kojem bi se nazočnima trebao obratiti sam Haradinaj, prenose srbijanski elektronički mediji. Nakon što je francuski prizivni sudu u Colmaru odbio izručenje Haradinaja on je oslobođen i može se vratiti na Kosovo u roku od 24 sata. Na tu odluku suda Srbija više nema prava žalbe, a može je uložiti francusko tužiteljstvo.   Haradinaj je priveden 4. siječnja na teritoriju Francuske, temeljem tjeralice srbijanskog Interpola, zbog optužbi za ratne zločine počinjene na Kosovu 1998. i 1999. godine.  