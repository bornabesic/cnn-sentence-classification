Meteorološki ured Estofex najavio je da bi danas Balkan i Baltik trebale pogoditi teške oluje. Za Hrvatsku, BiH i Srbiju izdano je upozorenje razine 2, koje označava opasno vrijeme koje prate olujni pljuskovi i jak vjetar. Upozorenje razine 1 izdano je za područje od Italije, preko Grčke, Rumunjske i Ukrajine, do zapadne Rusije. Kako navode 24 sata, olujno nevrijeme već je danas prijepodne pogodilo središnju Dalmaciju. Nevrijeme je podiglo razinu mora, a valovi su poplavili neke ulice na otoku Pagu. DHMZ za danas prognozira promjenjivo i svježije vrijeme, osobito u unutrašnjosti, uz mjestimičnu kišu i pljuskove s grmljavinom. Vjetar je slab do umjeren sjeverni i sjeveroistočni, u Slavoniji sjeverozapadni. Na Jadranu se očekuje umjerena, na sjevernom dijelu jaka bura, na krajnjem jugu i jugo. Najviša dnevna temperatura uglavnom se kreće između 23 i 29, na Jadranu do 32 °C. Sutra će, prognozira DHMZ, biti pretežno sunčano, u prvom dijelu dana u unutrašnjosti mjestimice uz umjerenu do povećanu naoblaku, a samo još ponegdje na istoku i jugu zemlje može pasti i malo kiše ili pokoji pljusak. Ujutro je rijetko moguća kratkotrajna magla.   >> Voditeljici Dnevnika izletjelo uživo: ‘Toliko je vruće da se čovjek ni seksati ne može’