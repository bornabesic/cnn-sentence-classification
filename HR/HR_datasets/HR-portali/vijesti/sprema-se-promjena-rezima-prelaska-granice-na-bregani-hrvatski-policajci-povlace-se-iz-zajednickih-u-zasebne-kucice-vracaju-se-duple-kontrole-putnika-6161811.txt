- Kako bi se ubrzala protočnost prometa putnika, hrvatska strana predložila je slovenskoj da granična policija Hrvatske u turističkoj sezoni do 1. listopada 2017. godine obavlja graničnu kontrolu na graničnom prijelazu Bregana te da bi granična policija svake zemlje, sukladno intenzitetu prometa i strukturi putnika, mogla otvoriti veći broj ulaznih/izlaznih prometnih trakova - najavljuju iz Ureda glavnog ravnatelja policije nakon upita povlači li se hrvatska granična policija u lipnju natrag u svoje kućice na tom graničnom prijelazu te hoće li se prestati provoditi zajednički nadzor tzv. one-stop kontrola. MUP smo pitali neće li to usporiti prelazak granice, no iz Ureda glavnog ravnatelja policije uvjeravaju nas da ne bi trebalo, nego da bi ga ubrzalo, te dodaju da bi se “tako doprinijelo većoj sigurnosti i protočnosti prometa”. Međutim, u to sumnja bivši SDP-ov ministar policije Ranko Ostojić, šef saborskog Odbora za unutarnju politiku i nacionalnu sigurnost. - Predsjednik Vlade nedavno je tvrdio da je dogovor o ciljanim kontrolama postignut. Očito nije. Da bi se barem donekle kontrolirao kolaps koji ćemo imati na graničnim prijelazima, napušta se dogovor iz 2014. godine o one stop kontroli sa Slovenijom za granični prijelaz Bregana - Obrežje. Sve ovo govori da će Hrvatska radi Uredbe EU trpjeti ozbiljne štete, a putnici neka se pripreme za duga čekanja bez obzira na to što su državljani EU - komentira Ostojić. Iz MUP-a tvrde da bi na ovaj način granična policija svake zemlje sukladno intenzitetu prometa i strukturi putnika mogla otvoriti veći broj ulaznih, odnosno izlaznih prometnih trakova. - Dodatno bi se izbjegli problemi u protočnosti koje uzrokuju neadekvatne kontrolne kućice na graničnom prijelazu Bregana - Obrežje - objašnjavaju iz Ureda ravnatelja policije te dodaju da bi se takav koncept granične kontrole odnosio samo na taj granični prijelaz dok na ostalim ne bi bilo promjena. Naš izvor iz MUP-a objašnjava da će to možda smanjiti “pritisak s naše strane, ali će onda biti ogroman pritisak na slovenske granične policajce i carinike”. - Očito je ideja da mi imamo čistu stranu i da naš prijelaz bude čist, a kolone će biti sa slovenske strane. Mi ćemo otvoriti šest ili sedam ulaza i pustiti ih, a Slovenci će imati gužvu u kilometarskim kolonama - komentira neslužbeno naš izvor. Iz Ureda ravnatelja policije dodaju kako na graničnom prijelazu Bregana - Obrežje zbog ograničenja Zakonika o schengenskim granicama one-stop kontrola u stvarnosti nikada nije ušla u operativnu funkciju. - Promet dodatno usporava i konstrukcija kontrolnih kućica koje su prekratke te nije moguće istodobno zaustavljanje i obavljanje granične kontrole nad dva vozila, nego jedan policijski službenik čeka na drugoga, što udvostručuje vrijeme obavljanja granične kontrole - tvrde u MUP-u. Jutarnji list je informaciju o planovima na tom graničnom prijelazu dobio putem neslužbenog izvora koji nam je rekao i da su se ovih dana očistile kućice s hrvatske strane te da bi se granični policajci ubrzo trebali preseliti. Izvor nam je rekao i kako odnosi između dviju strana na terenu nisu baš idilični te da se ovakav način rada planira kako bi i naša strana imala kontrolu. - Pa ako oni stopiraju nas, možemo i mi njih - kaže naš izvor. Stroži režim kontrole na granicama, podsjetimo, u travnju je rezultirao višesatnim čekanjima na graničnim prijelazima, a kolone su se protezale kilometrima. Najteže je bilo upravo na graničnim prijelazima sa Slovenijom. Na Bregani su osobna vozila čekala i do pet sati. Na Maclju dva i pol. Do problema na slovensko-hrvatskim graničnim prijelazima došlo je 7. travnja, kada se počela primjenjivati izmijenjena schengenska uredba, namijenjena jačanju sigurnosti na vanjskim granicama EU i Schengena. Europska komisija je zboga toga, nakon trilateralnog sastanka u Bruxellesu premijera Andreja Plenkovića, slovenskog premijera Mire Cerara i predsjednika EK Jean-Claudea Junckera, objavila da su se dvije države dogovorile kako će sukladno schengenskom graničnom zakoniku obavijestiti Komisiju o odluci da će provoditi ciljane provjere svaki put kada vrijeme čekanja na određenim kopnenim graničnim prijelazima između dviju zemalja bude dulje od 15 minuta. Slovenija: Razmotrit ćemo hrvatski prijedlog- S hrvatskim Ministarstvom unutarnjih poslova imamo redovite kontakte na razini državnih tajnika, koji su se nedavno sreli nekoliko puta, posebice u pogledu sustavnih graničnih kontrola. U skladu sa smjernicama Europske komisije o provedbi sustavne kontrole, hrvatska je strana podnijela prijedlog za premještanje hrvatske granične policije na njihova mjesta na graničnom prijelazu tijekom turističke sezone. Prijedlog Ministarstva unutarnjih poslova RH, koji smo primili u utorak 30. svibnja, u našem Ministarstvu unutarnjih poslova i policiji temeljito ćemo pregledati te s predstavnicima Hrvatske razgovarati o svim otvorenim pitanjima, pa ćemo imati više informacija o tome - odgovorila je Vesna Mitrić iz Odjela za odnose s javnošću slovenskog Ministarstva unutarnjih poslova.