Ministar Marić rekao je kako očekuje da će Slovenija do kraja sljedećeg tjedna uplatiti dug od 7 milijuna eura Izaslanstvo Vlade predvođeno premijerom Plenkovićem posjetilo je u četvrtak kutinsku Petrokemiju. Razgovarali su s članovima Nadzornog odbora, Uprave te predstavnicima sindikata. Nedavno je Petrokemija nakon odluke Vlade potpisala ugovore o 350 milijuna kuna kredita koji će biti iskorišteni za stabilizaciju poslovanja. Premijer je najavio da je sljedeća faza dokapitalizacija te pronalaženje strateškog partnera. Gostujući u Dnevniku HRT-a, ministar državne imovine Goran Marić rekao je da je taj kredit samo preduvjet za krajnje rješenje. Izrađujemo model dokapitalizacije i očekujemo više strateških partnera, rekao je Marić. Nije želio otkriti s kim se pregovara dok je proces u tijeku. Ministar Marić rekao je kako očekuje da će Slovenija do kraja sljedećeg tjedna uplatiti dug od 7 milijuna eura. Marić kaže da je njegovo ministarstvo analiziralo sve ugovore o zakupu koje imaju državna tijela. Ta analiza pokazuje štošta – pokazuje dosta neodgovornosti. Istaknuo je da su do sada u ovoj godini samo na tri ministarstva uspjeli smanjiti cijene zakupnina za deset milijuna kuna. Moramo ponuditi sustavno i racionalnije rješenje. Potvrdio je da su Ministarstvo turizma i mnoga druga državna tijela tražili rješenje o novoj lokaciji. “Radit ćemo na izmjenama ugovora za zakupnine. Postoje ponude s visokim zakupninama, no mi ćemo pristajati na ponude do 7,5 eura po kvadratu i to je iznos za koji se može dobiti i prostor u centru grada”, naglasio je Marić za HRT. Ministar je rekao da je provedena analiza državne imovine, a za prodaju će se odlučiti, kaže, kada bude pravo vrijeme za to.