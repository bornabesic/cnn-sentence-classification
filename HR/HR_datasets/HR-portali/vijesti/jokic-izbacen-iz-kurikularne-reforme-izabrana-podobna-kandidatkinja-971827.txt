Foto: FaH  BORIS JOKIĆ, donedavni voditelj Ekspertne radne skupine, koja je radila na provođenju kurikularne reforme definitivno je ispao iz igre. Za novu voditeljicu izbrana je nova savjetnica ministra Pave Barišića, Jasminka Buljan Culej, koja je u MZOS nedavno došla iz Nacionalnog centra za vanjsko vrednovanje obrazovanja (NCVVO).   Za Culej je glasalo šest članova povjerenstva, četvero je bilo protiv, a jedan je bio suzdržan. Protiv Culej, a za Jokića, bili su Vedran Mornar, Josip Milat, Slobodan Uzelac i Davor Romić, dok je Pero Lučin bio suzdržan. Za Culej, a protiv Jokića, ruke su digli Ivica Kostović, Milena Žic Fuchs, Vilmica Kapac, Dijana Vican, Drago Šubarić i Miroslav Radman koji je iz Pariza došao samo kako bi svoj glas dao Culej; ranije nije bio ni na jednom sastanku. Podsjetimo, on je bio jedan od potpisnika pisma podrške ministru Pavi Barišiću u slučaju plagijat.  Zanimljivo je da je Culej ušla u izbor s obzirom na činjenicu da se kandidirala kao zaposlenica MZOS-a, a usto je izbornu komisiju koja je izvorno odlučivala o kandidatima činilo pet članova od kojih su dvoje njezini kolege iz kabineta.  Culej je "vrlo zadovoljna" stanjem u obrazovnom sustavu - što će nam onda reforma?  Culej se posebno proslavila kada je krajem prošle godine pokušala objasniti da su rezultati naših učenika na PISA testovima zapravo odlični iako je voditeljica tih testiranja Michelle Braš Roth ustvrdila da naša djeca iz škola u biti izlaze bez temeljnih pismenosti.  "Rezultati pokazuju da naši srednjoškolci izlaze iz sustava bez osnovnih obrazovnih kompetencija. Mi se moramo zabrinuti kako će se dalje snalaziti u životu i gdje će svoje kompetencije moći razviti", poručila je nakon testiranja Braš Roth.  Buljan Culej, zaigrala je ozbiljan spin i poražavajuće rezultate proglasila dovoljno dobrima da NCVVO bude "vrlo zadovoljan" stanjem u obrazovnom sustavu. Svjetonazorska 'obiteljašica' Culej se također proslavila svojim vezama s udrugom u Ime obitelji. Naime, u listopadu 2016. sudjelovala je kao predavačica na jednom skupu u organizaciji te desno-klerikalne udruge.  Za loš uspjeh krive manjine i djeca s posebnim potrebama  Prisjetimo se ovom prigodom da je loše rezultate testova pokušao relativizirati i državni tajnik za obrazovanje Matko Glunčić. On se pak proslavio svojim tumačenjem da je problem bio u tome što su u Hrvatskoj u statistiku ušli i rezultati djece s posebnim potrebama i pripadnika nacionalnih manjina. Time je uvrijedio djecu s posebnim potrebama, nacionalne manjine, ali i sve države koje su sudjelovale u PISA testiranjima jer je implicirao da varaju tako što navedene skupine djece isključuju s natjecanja. Zbog ovih nebuloza kasnije se morao ispričavati javnosti. Svakako treba napomenuti da je Glunčić također bio i jedan od najgorljivijih kritičara odrađenog posla na kurikularnoj reformi te da je godinama bio bliski suradnik Vladimira Paara koji je kao HDZ-ov akademik na sav glas kritizirao reformu i prije nego što je počela.  Kreacionisti, klerikalisti...  U cijeloj priči oko javnog natječaja za novog voditelja kurikularne reforme, koji je objavljen prije mjesec dana, sporno je, među ostalim, još nekoliko vrlo važnih stvari:  - MZOS nije izašao s imenima prijavljenih - Nitko nije informiran o tome što kandidati predlažu, iako je to ključno za budućnost zemlje - MZOS do sada nije najavio da će objaviti akcijske planove s kojima su se kandidati kandidirali - Povjerenstvo za sada nije iznjedrilo nikakav akcijski plan po kojem bi se radilo dalje - Cijeli proces bio je izrazito netransparentan i nejasan  U sastav Culejine Ekspertne radne skupine (ERS), među ostalima, izabran je Mirko Ruščić, biolog poznat po kreacionističkim idejama. Tu je također i HDZ-ovka Dubravka Brezak Stamać koja se na posljednjim lokalnim izborima nalazila na listama HDZ-a.  U istoj ekipi je i Loretana Farkaš, dekanica Filozofskog fakulteta u Osijeku koja je kružnim e-mailom pozivala profesore i studente da daju potporu Barišiću.  Na temelju kvalifikacija navedenih ljudi, a i na temelju ideja njihovih sponzora poput Vladimira Paara, koji je često znao tvrditi da imamo dobar kurikulum, samo ne i nastavnike, možemo spekulirati o tome kako će nam izgledati kurikularna reforma. Ivan Vrdoljak: Horor. Dobili smo Markičku na čelu reforme Današnju odluku povjerenstva na svojem Facebook profilu prokomentirao je i Ivan Vrdoljak iz HNS-a. "Nažalost, dobili smo potvrdu prošlotjednih sumnji na koje sam uporno upozoravao - kurikularna reforma ide u ruke Željke Markić. Vlada je odlučila ignorirati prosvjede više od 50 000 ljudi diljem Hrvatske i dala je reformu obrazovanja u ruke politike, a ne struke. Valja se prisjetiti da je aktualna savjetnica dokazanog ministra plagijatora Barišića ovako reagirala na poražavajuće rezultate PISA istraživanja: “možemo biti vrlo zadovoljni stanjem u obrazovnom sustavu". Horor.