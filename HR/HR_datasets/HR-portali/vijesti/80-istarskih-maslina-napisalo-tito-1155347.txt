“Nama Tito ne smeta, važne su masline. Maslina ne zna za povijest, ali govori o povijesti”. Govori nam to Nivio Stojnić (IDS), načelnik općine Tar-Vabriga, koja na svojem teritoriju ima jedinstven maslinik – 80-ak stabala posađenih tako da tvore natpis “Tito”. Malo je tko znao u Hrvatskoj – za razliku od stranih turista kojima je to atrakcija – da točno na razmeđu Tara i Vabrige nedaleko od Poreča postoji “Titov maslinik” – dok fotografiju iz zraka nije objavio Ivan Jakovčić uz poruku: “Neka Povjerenstvo za suočavanje s prošlošću odluči i o sadnji maslina u Istri – regiji broj 1 u svijetu po kvaliteti ulja!” Titove godine – Slovo T na privatnom je zemljištu, a ostatak ITO na općinskom. Stabla su posađena 1983. ili 1984. godine, bilo je to davno – objašnjava načelnik. Ne zna se ni tko ih je točno zasadio. I ne, ne namjeravaju maknuti maslinik. Neki stariji mještani sjećaju se da je to bilo u sklopu akcije “88 stabala za druga Tita”, masovnog sađenja stabala i – ako nije bilo mjesta – ruža i cvijeća. Akcija je pokrenuta 1981., godinu dana nakon smrti Josipa Broza, a broj 88 simbolizirao je Brozove godine. – Riječ je o maslinama, a mjesto smo u kojemu se od pamtivijeka proizvodi kvalitetno maslinovo ulje. Maslina je nešto što nam pripada – dodaje načelnik. Iako lik i djelo Josipa Broza Tita izazivaju kontroverzije, načelnik kaže da dosad do njih nije došao nijedan jedini prigovor. Možda zato što se natpis vidi samo iz zraka. Ali, dodaje, po njemu u masliniku i nema ničega spornog. Povijest je povijest – Mislim da nema ni razloga da se ne netko žali. Riječ je o povijesti, htjeli mi to ili ne, bila ta povijest lijepa ili ne – objašnjava Stojnić. No za poseban maslinik i te kako znaju strani turisti. I dolaze ga posjetiti. – Natpis je atrakcija među stranim gostima. Koliko ih je došlo s fotografijom iz zraka i pitalo gdje se točno nalazi taj maslinik – kaže nam Genowefa Kuzmanović, Poljakinja koja je preko Švedske došla u Tar krajem 80-ih godina prošlog stoljeća. Maslinik je u njezinu susjedstvu tada već postojao. Nasad se, dodaje, jako pazi i čuva. Kad se radila kanalizacija, pazilo se da je “provuku” tako da ne ošteti stabla. – Rezati? Ni slučajno. Nitko se i ne buni. Tito je iznimno važan Istranima – kaže Genowefa i dodaje: – A i maslina je sveto drvo. >>Umirovljeni policajac otkrio kakve je pse volio Tito >>Bešlagić o političarima: Dodik je spašavao muslimane u ratu, Tito je bio mudar. Milanović nije kreten, ali...