Ministri Nina Obuljen i Pavo Barišić od početka mandata bili su uteg Vladi Andreja Plenkovića, ali unatoč svim pritiscima – na Obuljen zbog HAVC-a, a na Barišića zbog optužbe za plagijat – Plenković ni u samom startu nije htio odustati od njihove nominacije za ministre. Sada su oboje ministara sustigli repovi koji su bili poznati pri sastavljanju Vlade pa se danas u Saboru glasa o povjerenju Barišiću na inicijativu SDP-a, HNS-a i HSU, Državna revizija utvrdila je pak da je u HAVC-u bilo raznih prekršaja, dok je ministrica Obuljen bila članica Upravnog vijeća HAVC-a. Nemaju ni 70 ruku Iako SDP i HNS danima bruse strategije čime sve napasti Barišića, koje argumente izvlačiti, čini se da neće uspjeti u svom naumu jer nemaju dovoljno ruku da ga sruše. Kada bi im se pridružili klubovi zastupnika IDS-a, HSS-a, Živog zida i Promijenimo Hrvatsku, pa čak i SDSS-a, i dalje ne bi imali ni 70 ruku, a potrebno im je najmanje 76. Očito su i sami svjesni toga pa je predsjednik SDP-a Davor Bernardić jučer poručio kako očekuje da nakon rasprave premijer Andrej Plenković smijeni Barišića ili pak da sam Barišić podnese ostavku. To se očito neće dogoditi jer je predsjednik Kluba HDZ-a Branko Bačić jučer rekao kako je Klub jednoglasan u ocjeni da će podržati ministra, ali i dodao kako očekuje podršku Mosta. A Most će, izgleda, ostati suzdržan iako su njihovi ministri na sjednici Vlade glasali protiv Barišićeve smjene. Naime, Most je u više navrata ponavljao da je pri sastavljanju Vlade odlučeno da HDZ i Most snose odgovornost za svoje ministre pa tako valjda vjeruju da HDZ odgovara za Barišića, a izjavljivali su i kako je akademska zajednica podijeljena u tumačenju je li Barišićev rad plagijat ili ne. Mostov Nikola Grmoja jučer je rekao da će Most danas donijeti odluku “koja ide u korist funkcioniranja Vlade i budućnosti Hrvatske”. Iako je Klub HDZ-a jednoglasan u podršci Barišiću, neslužbeno se može čuti da brojni HDZ-ovi zastupnici smatraju kako ga je Plenković trebao smijeniti jer predstavlja uteg Vladi. HDZ je imao i velikih problema da pronađe zastupnika koji će uime Kluba braniti tog ministra. Plenkoviću pomaže rejting Nakon što je to odbilo nekoliko zastupnika, nezahvalan posao pripao je prof. Miroslavu Tuđmanu. Navodno bi danas u Sabor, ako se ne poklopi sa sjednicom Vlade, trebao doći i premijer te reći koju u prilog Barišića. Jednako kao što će preživjeti Barišić, tako HDZ-ova desnica ni nakon nalaza revizije nema snage smijeniti ministricu Obuljen. Plenković se, kažu izvori iz HDZ-a, neće odreći te ministrice. Da je desno krilo HDZ-a moglo smijeniti N. Obuljen, uspjeli bi spriječiti da uopće postane ministrica. I oni članovi Predsjedništva HDZ-a koji su percipirani kao desnija struja smatraju da trenutačno stranačka oporba nema snage za ministričinu smjenu jer nije pravi tajming budući da je Plenković sada prejak. U prilog mu idu dobar rejting HDZ-a, dobri gospodarski pokazatelji itd... Ninu Obuljen mogli bi smijeniti jedino neki teško kompromitirajući dokazi iz HAVC-a.      >> Ured predsjednice demantira Bernardića: 'Predsjednica ne traži smjenu ministra Barišića' >> 'Mjesecima se nastoji obezvrijediti integritet ministra Pave Barišića' Zlatko Hasanbegović, bivši ministar kulture, koji je bio duhovni vođa napada, ali i raskrinkavanja HAVC-a, poručio je da je doživio osobnu satisfakciju jer se pokazalo da je bio u pravu da je u HAVC-u bilo mutnih poslova. No Hasanbegović u HDZ-u neće pokretati pitanje smjene Nine Obuljen jer je on, rekao je, upozoravao da iza nje ima repova, ali je ipak postala ministrica.      Očekujemo da će premijer Plenković smijeniti ministra Barišića ili da će ministar sam dati ostavku. I to je bila tema razgovora s predsjednicom. Složili smo se da u takvim uvjetima nije moguće provesti reformu obrazovanja, rekao je Bernardić, šef SDP-a. Iako po tome ispada da predsjednica podržava smjenu ministra Barišića, saznaje se da se ona u pitanje smjene ministra ne miješa.      