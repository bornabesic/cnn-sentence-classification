Mađarske diplomatske veze sa SAD-om mogle bi se značajno poboljšati pod vladavinom Donalda Trumpa, rekao je u petak mađarski premijer Viktor Orban nakon telefonskog razgovora s novoizabranim američkim predsjednikom Donaldom Trumpom. Premijer Orban, koji vlada od 2010., proteklih se godina nekoliko puta sukobio s visokim američkim dužnosnicima zbog reformi za koje su kritičari smatrali da potkopavaju demokratske procese u toj bivšoj komunističkoj državi. Orban je u srpnju bio prvi europski čelnik koji je izrazio jasnu opredijeljenost za "hrabrog" Trumpa, a vanjskopolitičke planove Hillary Clinton prozvao je "ubojitima" za Mađarsku. "Razgovarao sam telefonski s novim američkim predsjednikom, te mogu reći da se naš položaj znatno poboljšao", istaknuo je u razgovoru za poslovni dnevnik Vilaggazdasag. "Donald Trump je bio jasan oko toga koliko jako cijeni Mađarsku", rekao je mađarski premijer i otkrio kako ga je novi američki predsjednik pozvao u Washington na razgovor. "Rekao sam mu kako nisam dugo bio tamo zato što sam smatran crnom ovcom", otkrio je Orban, dodavši kako se Trump na to nasmijao i odgovorio da je to bio slučaj i s njim. Na zajedničkoj tiskovnoj konferenciji s Orbanom 2011. godine tadašnja američka državna tajnica Hillary Clinton izrazila je zabrinutost oko demokratskih sloboda u Mađarskoj, svojoj saveznici u NATO-u. Orbanovi sukobi s Washingtonom 2014. rezultirali su i zabranom ulaska u SAD za šestero mađarskih službenika zbog optužbi za korupciju. Taj potez je bio shvaćen kao još jedno upozorenje američke administracije Budimpešti da odustane od mjera koje potkopavaju demokraciju. Orban je ranije ovog mjeseca rekao kako rezultati američkih izbora označuju kraj perioda "liberalne nedemokracije". "Mislim da će SAD s Donaldom Trumpom imati predsjednika koji nije ideološki ograničen, koji je otvorena osoba, puno zainteresiranija za uspjeh, učinkovitost i rezultate nego za političke teorije", naglasio je tada Orban. Američke tvrtke su od pada komunizma u Mađarsku investirale više od 9 milijardi dolara, no bilateralna trgovina je slaba, s oko 2 posto godišnjeg uvoza i izvoza između dviju država.