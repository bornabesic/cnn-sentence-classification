Predsjednik SDP-a Zoran Milanović je na proslavi 1. svibnja u Ronjgima pokraj Rijeke za dosadašnji rad Vlade rekao kako je to bilo 100 dana zgubidana, poručio da se uhvate posla ili da prepuste vlast, tj. kako je istaknuo, "dajte nama da nastavimo raditi posao tamo gdje smo stali". "Četiri godine od Hrvatske smo stvarali i počeli postizati da bude jača i otpornija zemlja, koja ime ideje, raste i razvija se. Podaci za 2015. govore da u tome nismo bili neuspješni, da je Hrvatska danas žilavija, otpornija, s jačim imunitetom, s većom željom i mogućnošću za rad nego prije četiri godine. To nije idealno, a ova Vlada, štedimo ih zadnja četiri mjeseca, dajemo im šansu. Sada mogu konačno reći da je ovo bilo sto dana zgubidana", ocijenio je Milanović te ponovio da Hrvatska nema vlast. Kako je rekao "vlast nije sila, nije apsolutna dominacija, vlast je ideja, srce, razrada i realizacija“, a on niti jedan od ta tri elementa ne vidi u ovoj Vladi. "Ne mrzimo ih, nisu nam neprijatelji, ali ne rade ništa, prema tome, uhvatite se posla ili dajte nama da nastavimo raditi posao tamo gdje smo stali“, poručio je Milanović. Predsjednik SDP-a je istaknuo da se Hrvatska treba boriti za svoju šansu. "Kao zemlja moramo biti odlučni, tvrdi, skeptični, ali ne euroskeptični, nego skeptični prema genijalnim rješenjima koja će sutra promijeniti svijet, a neće ga promijeniti, nego samo težak rad ljudi“, rekao je i dodao kako se treba boriti da ne zaostanemo i da naša djeca realno osjećaju kako će živjeti nešto bolje od svojih roditelja. "Danas nije tako, promijenimo to, zaštitimo Hrvatsku od vala konzervativizma i primitivizma, jer mi smo otvoreno društvo slobodnih ljudi koji misle i realiziraju se kroz svoju misao, koji žele promjene, slobodu ali i znaju što je zajedništvo“, rekao je Milanović i dodao da je zajedništvo kada svi misle, rade i griješe, a da bi, kada bismo svi mislili isto, onda jedan misli za sve. "E, toga neće biti i tome kažem: No pasaran“, poručio je. Milanović je govor počeo pozdravom "dragi prijatelji, drugarice i drugovi, zdravo“ i istaknuo da oni koji u tome vide komunistički pozdrav odspavaju još malo jer da ništa iz povijesti nisu shvatili, da je to radnički pozdrav. Govoreći o prijašnjim generacijama i njihovu teškom radu, rekao je da je danas drukčije te da ćemo, ako ne shvatimo i ne prilagodimo se, ako ostanemo živjeti u dimenzijama i idejama od prije pedeset godina, zaostajati. Naglasio da je skup u Ronjgima skup SDP-a, političke stranke koja se bori za prava malog čovjeka koji živi od svojega rada. "Naš zadatak, kao političara je da ljudima osiguramo jednake šanse“, rekao je i ocijenio da je nejednakost u društvu u cijelom svijetu veća nego ikada u zadnjih 50 godina. "Ne budemo li vjerovali, ona će biti još veća, izazivat će traume, frustracije, bijes, nezadovoljstvo i tada će za politiku biti kasno, tada neće svirati tromboni, kao iz limene glazbe, nego trombloni“, rekao je. Ljudi koji se nadaju se da će svojim radom osigurati dobar život sebi i da će svaka sljedeća generacija živjeti bolje, to su ljudi koji igraju po pravilima i ta im pravila moraju donijeti ljudsku, elementarnu dobit i korist, to je zadatak socijaldemokracije danas, jer je tvornica, radnika, sindikata, dragih ljudi kao što je bio moj dida, sve manje i manje. Milanović je također rekao i da njegova generacija, uskoro pedestgodišnjaka, stekla manje nekretnina i imovine od prošle, a više kredita, dodavši da nam banke nisu neprijatelji, ali da ne smiju biti gospodari, da su se zadnjih 20 godina pretvorile u gospodare naše sudbine te da je zadatak politike da to promijeni. Prije Milanovića skup su pozdravili predsjednici županijske i gradske organizacije SDP-a Zlatko Komadina i Vojko Obersnel. Obersnel je aktualnoj vladi poručio da neće pasat (proći) njihovo ukidanje slobode mišljenja, civilnog društva i medija. Komadina je pak istaknuo kako "nije točno da danas više nema radničke klase, da nju čini tko god živi od svojeg rada. "Neoliberalni kapitalizam maksimizira profite, a radnike tretira kao trošak. No, radnici nisu trošak", poručio je Komadina. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!