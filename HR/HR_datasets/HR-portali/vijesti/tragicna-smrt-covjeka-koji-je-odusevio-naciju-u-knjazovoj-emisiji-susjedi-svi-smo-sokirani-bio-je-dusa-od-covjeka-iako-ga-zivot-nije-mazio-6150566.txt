Dok je pokušavao popraviti roletu od trstike na prozoru svoga stana na 16. katu nebodera na zagrebačkom Prisavlju u nedjelju oko 13 sati, 98-godišnji umirovljenik Duško M. pao je na tlo. Njegovo beživotno tijelo odmah su uočili stanari koji su se našli u blizini, a iako je promptno na mjesto događaja pristigla Hitna pomoć te policija, vremešnom čovjeku nije bilo spasa. - Navodno je stajao na stoličici uz prozor dok je popravljao rolo-zavjesu za sunce. I dok je pokušavao uhvatiti krajnji vrh, stolica mu se izmaknula, a on je pao preko ograde u provaliju. Pa tko bi preživio pad sa 50-ak metara. Strašno. Jedna žena iz nebodera preko puta je vidjela pad. Mi smo svi šokirani. Duško je bio duša od čovjeka. Veseli dedica koji je proživio svašta. Život ga nije mazio. Prije nekih pola godine umrla mu je 95-godišnja supruga u najtežim mukama. U tom stanu živio je s kćeri koja se o njemu i supruzi nesebično skrbila. Priskakao im je u pomoć i unuk. Duško je uvijek smatrao da sve može sam i bio je sklon uradi-sam aktivnostima - ispričao je za Jutarnji list jedan od stanara nebodera. Druga, pak, susjeda kaže da ga je par sati prije tragedije vidjela na ulaznim vratima u zgradu. - Kao i svako jutro dok je izlazio iz lifta, vikao je: ‘Suseda, suseda, čekajte, pridržite vrata’. Bio je vrlo pokretan unatoč godinama. Izgleda da je izgubio ravnotežu na stolici jer on nije imao prste na nozi. Izgubio ih je u Drugom svjetskom ratu. Ali, Duško vam je bio naša zvijezda. Kad je prije desetak godina Robert Knjaz snimao ‘Mjenjačnicu’ te je Cro Cup zamijenio ulogu s našim poštarom, Duško je taman prolazio i popričao sa sportskom zvijezdom misleći da je poštar - zaključila je susjeda s Prisavlja ne skrivajući suze.