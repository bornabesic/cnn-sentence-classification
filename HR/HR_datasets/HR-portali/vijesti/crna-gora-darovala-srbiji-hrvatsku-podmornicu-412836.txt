Ministarstvo obrane Srbije dobit će na dar od Crne Gore podmornicu "Una", pišu Večernje novosti. S nje je uklonjeno naoružanje, a kao muzejski eksponat bit će postavljena u krugu riječne flotile u Novom Sadu. – Odluka o poklonu je donesena, a idućih će dana početi procedura preuzimanja – potvrdio je pukovnik Milivoje Pajović iz ministarstva obrane Srbije. Podmornica koja će uskoro stići na obalu Dunava duga je 20 metara, teška 90 tona, a namijenjena je diverzantskim akcijama. Jednako plovilo Crna Gora prošle je godine darovala Slovencima. No, time i najnovijim poklonom Srbiji, prema pisanju Slobodne Dalmacije, Crna Gora prekršila je    pravila o sukcesiji vojne imovine bivše Jugoslavije jer podmornicama je ratna luka Lora u Splitu bila matična luka te se smatraju hrvatskim vlasništvom. Ministarstvo vanjskih poslova RH o tome je obavijestilo hrvatsko veleposlanstvo u Podgorici te će informacije biti proslijeđene povjerenstvu za sukcesiju vojne imovine bivše SFRJ pri Ministarstvu obrane RH. Hrvatska će nakon provjera navoda još jednom upozoriti Crnu Goru, iako ona formalno nije potpisnica ugovora o sukcesiji, da će podmornice ostati predmet sukcesije.   