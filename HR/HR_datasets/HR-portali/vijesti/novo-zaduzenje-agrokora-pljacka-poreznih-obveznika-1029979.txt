Iz Agrokora zadnjih dana, prigodno i predizborno, stižu najave velikih ulaganja domaćih banaka i zapadnih fondova. Dok je domaće banke možda i moguće prisiliti da daju novi kredit Agrokoru kombinacijom političkih pritisaka, iako one to nipošto ne žele, sa "zapadnih fondovima" stvari stoje malo drukčije. ‘Od sutra više ne pijem, kunem se’ – tako se otprilike može protumačiti Ramljakova priča kako mu hitno treba novih 200 milijuna eura, ali kako je taj kredit zadnji i kako nakon toga Agrokor neće trebati daljnje financiranje od banaka. Taj bezobrazluk dolazi par dana nakon što su ekonomski stručnjaci potvrdili procjene kako će za restrukturiranje Agrokora trebati možda i milijarda eura: bez restrukturiranja, Agrokor može samo propasti a tvrtke otići u likvidaciju. Restrukturiranje podrazumijeva otkaze za desetak tisuća ljudi, zatvaranje pola prodavaonica Konzuma, gašenje ili prodaju neprofitabilnih proizvodnih djelatnosti, promjenu odnosa s dobavljačima koji će morati isporučavati, kao i drugim lancima, robu po cijeni koju lanci odrede kao konkurentnu, ne onoj koju oni traže. Taj novac je dovoljan do izbora – a nakon toga će Agrokor svejedno trebati kredite, prvo za reprogramiranje postojećih obaveza koje dospijevaju 2018. i 2019., potom, ukoliko opstane (što gotovo sigurno neće) za razvoj i kako bi postao konkurentan Lidlu i Sparu, koji se brzo šire na hrvatskom tržištu a posluju s većom dobiti. Pola Konzumovih dućana radi s gubitkom, višak radne snage je evidentan u odnosu na druge lance koji radnike koriste učinkovitije. No iako su perspektive crne, režimski novinari ipak se uzdaju u spas Agrokora. Unatoč tome što su Rusi jasno rekli da neće dalje financirati Agrokor, a s drugim konkretnim imenima banaka i fondova Ramljak ne izlazi: samo govori kako je “ugovoren novi kredit” i kako se nudi i više novca nego je Agrokoru potrebno. “jasno je da bankari, koji sada rade puno opreznije analize poslovanja, ne bi razmišljali o novom financiranju da je stečaj sa sigurnošću izvjestan. Lex Agrokor, činjenica je, spasio nas je od recesije, a potvrdu brze reakcije daju nam i strane investicijske kuće”, glasi tipična jedna takva konstatacija. No bankari ne razmišljaju ni o kakvom novom financiranju Agrokora, o tome razmišlja samo Ramljak. Lex Agrokor nas nije spasio od recesije, naprotiv, samo ju je učinio posve izglednom – da je Agrokor prepušten Rusima i Alvarezu, recesija bi bila trenutna, ali blaga, i brzo bismo iz nje izašli. Ovako, ona je odgođena do iza izbora, a bit će strahovita i odnijet će desetke tisuća radnih mjesta. Efekti pada Agrokora tek će se osjetiti u jesen i iduće godine, a reflektirat će se kroz nelikvidnost i drastičan pad domaće proizvodnje. Jasno je isto tako da OPG-ovi nakon Todorića više neće moći opstati po postojećem modelu – ili će se udružiti u zadruge, što rade svi poljoprivrednici u Njemačkoj, Danskoj i Nizozemskoj, zemljama koje u velikoj mjeri žive od poljoprivrede koja je u Danskoj i glavna privredna grana, i ulagati u razvoj i tehnologiju kako bi mogli nuditi proizvode po cijenama konkuretnim uvoznima, ili će propasti. Koliko je to realno? Ne previše, jer propisi i visoki porezi, uz mala i rascjepkana imanja i nikad riješeno navodnjavanje, predstavljaju veliku prepreku razvoju sela. No to nije najgore. Najgore je što se Ramljak uzda u financiranje od američkih fondova. Od početka krize u Agrokoru on širi optimistične najave o hrpama američkog novca. No činjenica je da Amerikanci niti njihovi fondovi do sad nisu uložili niti jednu kunu svježeg novca u Agrokor: samo je jedan fond, i to najgori od najgorih lešinarskih fondova, “Knighthead”, pokupovao veliku količinu postojećih obveznica – dakle duga – Agrokora po cijeni od 20-30% nominalnog. U prijevodu, vlasnici obveznica, znajući da godinama neće vidjeti svoj novac, radije su ih prodali Knightheadu po trećini ili četvrtini cijene, po sistemu bolje vrabac u ruci nego golub na grani. Oni su, po svemu sudeći, danas vlasnici, uz Sberbanku, najvećeg dijela Agrokorovog duga, što se da zaključiti po tome što su ih vlasnici obveznica izabrali za svoje predstavnike u vijeću vjerovnika. Time su lešinari ušli u upravu Agrokora. Taj fond se ne bavi razvojem ničega, već jednostavno jeftinim kupovanjem duga propalih država, banaka, i korporacija, a potom dug utjeruje agresivno preko vrhunskih odvjetnika na međunarodnim sudovima, i u pravilu su vrlo uspješni u tome da naplate i zadnju kunu. Je li realno očekivanje Ramljaka da će oni uložiti svjež novac u Agrokor? Ne, ali ako to i urade, katastrofa je još veća: Rusi su, s razlogom, uvrijeđeni time da im Ramljak i Vlada nisu htjeli dati status povlaštene tražbine za njihov kredit od sto milijuna eura kojim su spasili Agrokor proljetos, dakle one koja će prva doći na red kad i ako bude novca za vraćanje dugova, a sad nude “roll off” model lešinarima koji su pokupovali dug jeftino! Drugim riječima: “Knighthead” je kupio, recimo, milijardu dolara Agrokorovog duga za dvjesto milijuna. Ulože li još spomenutih 400 milijuna, njihovo potraživanje dolazi prvo na naplatu, ne samo za taj novi dug, nego i velik dio onog kojeg su kupili u petinu cijene! S jedne strane, dakle, lešinari samo čekaju pad kompanije kako bi mogli uraditi ono što inače rade – rasprodati je po dijelovima, rasprodati nekretnine i drugu imovinu, kako bi naplatili svoj dug koji će na kraju još i dobiti prioritet, a s druge strane, izgledi za spas Agrokora, koji od donošenja Lexa i tjeranja Alvareza nisu bili naročiti, sve su manji. Ramljak, budimo realni, nije za skoro dva mjeseca napravio baš ništa. Nije osigurao niti plan restrukturiranja, njega nema na vidiku, a ni financiranje restrukturiranja. Ne zna se koliko će to koštati, lupaju se procjene napamet, prave analize nema. Samo slušamo tko je kome koliko dužan, a uprava se bavi populističkim trivijalnostima poput prodaje jahte i helikoptera koji će pokriti 0,01% duga korporacije. Takvo kašnjenje je u ovakvoj situaciji za Agrokor nedopustivo, jer je svaki dan kritičan za spas kompanije. A dva mjeseca su izgubljena na puste priče i natezanje s bankama! Rusi su jasni, oni nisu zadovoljni time kako Ramljak vodi cijelu priču oko Agrokora, i teško im je proturječiti; ne samo da Ramljak nema kapital kojim bi išta mogao napraviti, već se njegov tim, najblaže rečeno, nije pokazao sposobnim niti doraslim razini problema. Oni samo pokušavaju održati status quo zaduživanjima za koja nitko ne zna gdje odlaze, pa dok ide. Jasno je, nakon što su Rusi rekli da definitivno neće više financirati Agrokor – što je scenarij koji sam predvidio kod donošenja zakona, jer niti jedna banka neće financirati restrukturiranje nad kojim nema kontrolu, još manje kad u uspjeh istog ne vjeruje nitko normalan, ni oni koji vode Agrokor – da to neće raditi ni drugi, ako ih se ne prisili. Prisiliti se može samo Zabu i PBZ, ali pitanje je kako će HNB gledati na to i hoće li oni uopće dozvoliti takvo ugrožavanje bankarskog sustava RH. Bilo bi dobro da se guverner oglasi i kaže je li to uopće dopustivo, baciti toliki novac u jamu bez dna. A ako lešinarski fondovi sa zapada i daju nešto, to će biti samo zato da osiguraju da im država – dakle porezni obveznici – bude jamac ne samo za to što će uložiti, nego i za onaj dug koji su jeftino kupili, ali u punom iznosu. Dodatni problem je što su i dobavljači time oštećeni – a oni su najzainteresiraniji za spas kompanije, i samo zato još isporučuju robu, ali i njima je sve jasnije da to ne ide nigdje, i pitanje je vremena kad će izračunati da moraju jednostavno otpisati postojeći dug, i zaboraviti na pokušaje da novim poklanjanjem robe za koju se ne zna kad će i hoće li biti plaćena sebe dovode u potencijalno još goru situaciju. Jer, u ekonomiji važi, kad ulažete u nešto, nije bitno koliko ste već do sad u to isto uložili – nego možete li taj novi novac negdje uložiti bolje i sigurnije. Dakle, ako mislite da je novi kredit Agrokoru dobra vijest – iako je vjerojatno da od njega neće biti ništa, i da će plaća za lipanj time biti zadnja – razmislite, biste li vi posudili Agrokoru svojih tisuću kuna u ovom trenutku? Ako ne biste, vjerujte, ne bi ni banke. A ako i posude, taj novac ćete vraćati – vi. Jer će banke svakako za svaku kunu tražiti državna jamstva ne samo za nju, nego i za onu uloženu prije “lex Agrokora”.