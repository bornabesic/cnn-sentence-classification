Foto: Igor Kralj/Pixsell RIJEČANI nisu ni završili s proslavom dvostruke krune, a već bi šampionska momčad mogla ostati bez nekoliko bitnih igrača. Transfer najboljeg igrača HNL-a, Franka Andrijaševića, je pred realizacijom, a s Rujevice bi mogao otići i Filip Bradarić. Naime, za sjajnog veznjaka zainteresiran je cijeli niz klubova. Za Bradarića već ima nekoliko upita iz Engleske i Italije, a zahvaljujući Talijanima, poznata je i cijena veznjaka Rijeke. Predsjednik kluba Damir Mišković za 25-godišnjeg Bradarića traži pet milijuna eura, pa su talijanski mediji objavili da je Bologna prvi klub koji je odustao od njega zbog cijene.  Portugalci javljaju da su skauti Sportinga pratili Bradarića na finalu Kupa protiv Dinama (3:1) te da su zadovoljni napustili Varaždin. U Bradariću vide idealnog igrača za formaciju trenera Jorgea Jesusa. Sporting još nije poslao ponudu, ali portugalski mediji pišu da je to samo pitanje trenutka.  Njegovom transferu raduju se i u Hajduku, klubu u kojem je Bradarić počeo karijeru i koji ga je prodao Riječanima za 300 tisuća eura. Sada bi, zahvaljujući UEFA-inim pravilima, kao klub koji je stvorio Bradarića mogli dobiti oko 200 tisuća eura, ako transfer bude zaista vrijedan pet milijuna eura.