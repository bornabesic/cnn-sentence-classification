Škotskoj premijerki Nicoli Sturgeon omogućeno je "suosjećajno" saslušanje u srijedu u Bruxellesu nakon što se založila da Škotska ostane u Europskoj uniji i time pokazala da bi Brexit mogao rascijepiti Veliku Britaniju. No Španjolska je odbila Sturgeon, te je od europskih dužnosnika dobila miješane reakcije. Europski vođe po prvi puta su se susreli bez Velike Britanije. Premijer u ostavci David Cameron odletio je nazad u London nakon što je u utorak navečer razgovarao s 27 kolega o prošlotjednom porazu na referendumu o Brexitu. Sturgeon, koja podupire škotsku nezavisnost, rekla je kako je moguće da Škotska, u kojoj su građani u omjeru 2 naprama 1 glasovali za ostanak, neće biti izvučena iz EU-a protivno svojoj volji. Sturgeon želi pregovarati direktno s Bruxellesom kako bi zaštitila prava Škotske kao države članice, te je otvorena za novi referendum o nezavisnosti ako je to jedini način da se Škotska zadrži u EU-u.  No španjolski premijer Mariano Rajoy, koji se trudi zaustaviti autonomnu regiju Kataloniju da proglasi nezavisnost, rekao je kako će se Madrid protiviti svim pregovorima EU-a sa Škotskom. "Ako Velika Britanija ode, odlazi i Škotska", rekao je nakon sastanka 27 država članica bez Velike Britanije. Sturgeon, koja je Rajoya nazvala premijerom "glumcem" zbog još uvijek nejasnog ishoda nedjeljnih izbornih rezultata u Španjolskoj, rekla je kako nije iznenađena čuti takve polazišne stavove Madrida, te da je svjesna poteškoća. "Jako smo rano u ovome procesu", rekla je novinarima, istaknuvši da joj je prioritet da se čuje škotski glas. "Danas sam ohrabrena jer sam vidjela volju da se sasluša", dodala je Sturgeon. Glasnogovornik Jean-Claude Junckera, predsjednika Europske komisije, kojem su neki europski diplomati zamjerili sastanak sa Sturgeon u tako kritičnom razdoblju odnosa EU-a i Londona, izjavio je kako je Juncker saslušao škotski stav, no da se ne želi miješati u britansku unutarnju politiku.  