Novoizabrani američki predsjednik Donald Trump izjavio je u ponedjeljak kako će prvog dana preuzimanja ureda izići iz trgovinskog sporazuma o Transpacifičkom partnerstvu (TPP), sukladno svojim najavama u kampanji.   "Zatražio sam od svog tranzicijskog tima da sastavi popis izvršnih aktivnosti koje možemo poduzeti već prvog dana kako bismo obnovili naše zakone i vratili natrag naša radna mjesta", kazao je Trump u video poruci u kojoj je najavio prioritete u prvih sto dana vlasti. "Kad je riječ o trgovini, objavljujem da imamo namjeru povući se iz Transpacifičkog partnerstva, potencijalne katastrofe za našu zemlju", kazao je Trump. "Umjesto toga, pregovarat ćemo o sklapanju bilateralnih trgovinskih sporazuma kako bismo vratili radna mjesta i industriju natrag na američko tlo", kazao je novoizabrani američki predsjednik najavivši povlačenje iz trgovinskog sporazuma koji je potpisan 2015. i koji uključuje 12 zemalja tog područja, a u koji nije uključena Kina. Sporazum još nije ratificiran, a kada bi stupio na snagu, pokrivao bi 40 posto svjetskog gospodarstva.   Iako su se čelnici većine država potpisnica obećali zalagati za njegovu primjenu i bez SAD-a, japanski premijer Shinzo Abe prvi je koji je jasno izjavio da TPP bez Amerike nema nikakvog smisla. Kritičari Trumpove najave već s nevjericom komentiraju kako ovim potezom de facto prepušta Aziju isključivo kineskom utjecaju. Inače, Trump je u svojoj videoporuci naveo ukupno šest poteza koje kani povući prvog dana u Bijeloj kući: - povlačenje iz TPP-a - ukidanje restrikcija u proizvodnji energenata u SAD-u što bi trebalo otvoriti milijune radnih mjesta - rezanje propisa koji se odnose na poduzetništvo i uvođenje pravila da se na svaki novi propis ukinu dva stara - naručivanje plana borbe protiv kibernetičkih napada i svih drugih napada - naređivanje istrage zlouporabe viza kojima se nanosi šteta američkim radnicima - uvođenje 5-godišnje zabrane bavljenja lobističkim poslovima svima koji napuste visoki položaj u državnoj službi Analitičari i brojni komentatori na društvenim mrežama redom ističu ono što Trump nije spomenuo među svojim prvim potezima: gradnju zida na granici s Meksikom i ukidanje Obamacarea.