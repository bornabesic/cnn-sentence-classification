Rijetko kada su se velike stranke tako mučile u izboru gradonačelničkih kandidata za lokalne izbore u Zagrebu. Situacija je tim smješnija, premda ima i objektivnih okolnosti, jer je prvi put u 17 godina vladanja Zagrebom (zanemarimo li povlačenje na mjesto zamjenika kada je bježao od policije jer je pod utjecajem alkohola vozio auto) Milan Bandić ozbiljno načet pravosudnim aferama, pa je nikad veća mogućnost da bude svrgnut sa zagrebačkog trona. Davor Bernardić, šef SDP-a, uspio je, izgleda, pregrmjeti kompleks velike stranke i u Zagrebu će, po svemu sudeći, za gradonačelnicu podržati HNS-ovku Anku Mrak Taritaš. Procijenio je da SDP nema igrača od formata i da im je najbolja opcija, koja može omogućiti najbolji rezultat, upravo to da SDP ne ide sa svojim kandidatom. Iako je taj potez u perspektivi riskantan za SDP jer postane li Anka Mrak Taritaš gradonačelnica, HNS praktički dobiva treću izvršnu funkciju u zemlji, nakon one premijera i predsjednice RH. U tom slučaju od HNS-a se neće dati živjeti, a ključna poluga moći Grada Zagreba su ogroman proračun (oko sedam milijardi kuna) plus Holding koji daje neslućene mogućnosti uhljebljivanja i stvaranja jake baze budućih birača pridobivenih radnim mjestima i izdašnim (kooperantskim) poslovima. Teško da Bernardić svega toga nije svjestan, ali upušta se u igru koja bi mu mogla omogućiti priliku da likuje na smjenjivanju Bandića i porazu HDZ-a u metropoli. Dok se oporba konsolidira, HDZ u Zagrebu i dalje glavinja. Vrijeme istječe, a HDZ nema suvisla kandidata. Propustio je još u listopadu odrediti čovjeka za Zagreb i pustiti ga da polako vodi kampanju, kao što to već mjesecima čine Anka Mrak Taritaš i Sandra Švaljek. A Bandić svaki dan svog mandata. Kao suvislo rješenje nameće se opcija da i HDZ i Most u Zagrebu podrže nezavisnu Brunu Esih. Jedino bi ona s desnog spektra donekle mogla ugroziti Bandića. Svaki drugi alibi kandidat značit će da HDZ u Zagrebu ponovno igra za svog dugogodišnjeg kandidata Bandića. >> 'Podržat ćemo Mrak Taritaš, ali šef Holdinga bit će iz SDP-a' >> Opozicija ujedinjena protiv Bandića: SDP će podržati Mrak Taritaš u Zagrebu? 