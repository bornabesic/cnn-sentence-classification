Richard Nixon pao je zbog prisluškivanja i svojih savjetnika. Donald Trump mogao bi pasti zbog Sergeja Kisljaka, ruskog veleposlanika u Washingtonu preko kojega su se, vrlo je izgledno, odvijale sve veze i kontakti Trumpova unutarnjeg kruga s Rusijom i Vladimirom Putinom. Posljednjih tjedana SAD trese afera oko mogućih veza s Kremljem, a sve je dodatno pojačano nakon što je Trump prilično nenadano smijenio šefa FBI-a, koji provodi istragu oko “ruske veze”. Koliko je Kisljak utjecajan, vidi se i po činjenici da je upravo on bio glavni organizator nenadanog sastanka Trumpa s ruskim ministrom vanjskih poslova Sergejem Lavrovom, samo dan nakon što je Comney “najuren” s mjesta prvog policajca SAD-a. Inače, Sergej Kisljak obično nije pod svjetlima reflektora, već najčešće radi u diskreciji, duboko povučen u ruskom veleposlanstvu smještenom na jednom od brdašaca Washingtona. No to ne znači da nije dugo i duboko upleten i upoznat s američkom politikom. Ovaj 66-godišnji etnički Ukrajinac u ruskom je ministarstvu vanjskih poslova još od 1977. gdje se zaposlio netom nakon što je diplomirao fiziku na Moskovskom institutu, ali je uz to stekao i diplomu na Akademiji vanjske trgovine SSSR-a. Prvi doticaj sa SAD-om imao je između 1981. i 1985. kada je dodijeljen, kao drugi tajnik, tadašnjoj sovjetskoj misiji pri UN-u. Toliko se iskazao na ovom položaju da je 1985. unaprijeđen u zvanje prvog tajnika i prebačen na novu dužnost, u sovjetsko veleposlanstvo pri SAD-u u Washingtonu. Vjeruje se da je tamo, između ostalog, radio i na poslovima širenja sovjetske špijunske mreže u SAD-u, budući da je ruska ambasada u Washingtonu tijekom hladnog rata bila glavni centar za vrbovanje špijuna u tom dijelu svijeta. I nakon osamostaljenja Rusije, Kisljak je nastavio s diplomatskom karijerom. Od 1998. služio je kao ruski ambasador pri NATO-u, potom je 2003. postao zamjenik ministra vanjskih polova, da bi na kraju, 2003. u vrijeme prva Obamina mandata, došao u Washington kao ruski veleposlanik pri SAD-u. – On je vrlo inteligentan. Odlično govori engleski jezik. Dobar je u komunikaciji, ima određenu dozu humora, a u isto vrijeme odličan je govornik i dobro predstavlja svoju zemlju i u teškim situacijama, kao u vrijeme vojne intervencije u Ukrajini. I jako je lojalan Rusiji. Ne čudi me kako je upravo njega Putin postavio za jednog od najvažnijih diplomata Rusije – kaže Steven Pifer, američki diplomat koji danas radi na institutu Brookings. Ne samo da je vrstan diplomat, Kisljak je i jedan od najboljih kuhara i gurmana u diplomatskom zboru Washingtona. Poznato je da bliskim prijateljima i neslužbenim gostima sam kuha vrhunska jela ruske kuhinje. Ujedno, ponosi se ukrajinskim porijeklom pa gostima nudi ukrajinsku votku s paprom. Ljubitelj je i dobre glazbe, pa je u veleposlanstvu organizirao koncerte, ali je i Ruski balet povezao s centrom za suvremenu umjetnost Kennedy. Jedan je od najuglađenijih diplomata u Washingtonu, no to ne mijenja činjenicu da vještim manipulacijama može uzdrmati Bijelu kuću dok je Trump ondje. Nema sumnje kako je upravio Kisljak bio glavna spona Trumpova kruga s Rusijom, i prije američkih izbora. Uostalom, upravo zbog prikrivenih razgovora s Kisljakom prije nekoliko mjeseci ostavku je morao podnijeti i tadašnji savjetnik američkog predsjednika za nacionalnu sigurnost Michael Flynn. I, po svemu sudeći, nije zadnji koji će otići. 