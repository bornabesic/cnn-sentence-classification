Više od sedamdeset ljudi poginulo je od udisanja bojnog otrova u sirijskom gradu Khan Sheikhonu, a simptomi koje su opisali liječnici na licu mjesta podudaraju se sa simptomima trovanja nervnim plinom sarinom. Simptomi su uključivali raširene zjenice, grčeve u mišićima i nenamjerno pražnjenje crijeva, a da se radi o neurotoksičnom otrovu potvrdili su i Liječnici bez granica, čiji su pripadnici liječili otrovane. Sarin je kemijsko oružje koje su slučajno otkrili Hitlerovi znanstvenici dok su tragali za novim insekticidima. Kemičar koji je radio na projektu mislio je da nije uspio u svojoj zadaći, jer je insekticid bio iznimno otrovan po ljude i životinje, no upravo je zbog toga postao interesantan Hitleru, koji ga je proslijedio odjelu za razvoj oružja. Hitler je bio toliko zadovoljan s novim oružjem da ga je nazvao 'Sarin', prema znanstvenicima koji su ga otkrili - Gerhardu Schraderu, Ottu Ambrosu, Gerhardu Ritteru i Hansu-Jürgenu von den Lindeu. Simptomi izlaganja sarinu nastupaju smjesta, a uzrokuju smrt u agoniji. Udisanje čak i malih količina uzrokuje prve simptome u manje od deset sekundi - povraćanje i povećano slinjenje, dok disanje postaje plitko i neredovito. Manje od minute nakon izlaganja, tijelo više ne može kontrolirati disanje. Pluća izlučuju tekućinu kako bi odbila plin, od čega žrtvama na usta izlazi pjena i sukrvica. Kako tijelo gubi kontrolu nad fiziološkim funkcijama, dolazi do nekontroliranog slinjenja, plača, uriniranja, pražnjenja crijeva i povraćanja. Mnoge žrtve preminu u nekoliko minuta od udisanja. Najduže prežive deset minuta nakon izloženosti smrtonosnoj dozi. Oni koji prežive, prežive jer su bili izloženi malim dozama - primjerice, dirali su zatrovanu osobu - a često pretrpe trajna oštećenja mozga i živčanog sustava. Njemačka je u Drugom svjetskom ratu proizvela deset tona sarina, no nikada ga nije koristila. Hitlerovi savjetnici upozorili su ga da bi Britanija i Amerika, koje su imale masovne zalihe iperita, mogle uzvratiti kemijskim oružjem. Irački direktor Sadam Husein upotrijebio je sarin protiv Kurda u gradu Halabji 1998. godine, a u napadu je smjesta poginulo 5.000 ljudi, dok je daljnjih 12.000 preminulo u narednim danima i mjesecima. Pripadnici japanskog vjerskog kulta pustili su sarin u ventilacijski sustav podzemne željeznice u Tokiju, pri čemu je stradalo 12 ljudi, a ozlijeđeno više od 5.000. Sarin je službeno zabranjen UN-ovom konvencijom o kemijskom oružju 1997. godine, no nisu uništene sve zalihe. Bivši američki predsjednik Barack Obama optužio je Siriju da je bacila tonu sarina na područje Damaska koje je bilo pod kontrolom pobunjenika, pri čemu je poginulo 1.400 ljudi. Najnovije scene iz Sirije ukazuju na još jedan napad smrtonosnim otrovom, iako sukobljene strane prebacuju krivicu jedne na druge. Rusko ministarstvo obrane tvrdi kako je u napadu na grad uništena zgrada u kojoj se nalazio arsenal kemijskog oružja, no svjedoci napada tvrde kako u gradu nije postojalo nikakvo skladište oružja, te da je najmanje jedna bomba pala na cestu. Američki analitičari tvrde kako je sirijski predsjednik Bašar al-Asad odlučio koristiti kemijsko oružje protiv pobunjenika kako bi pokazao da može činiti što god želi, bez straha od odmazde. Potvrđena uporaba kemijskog oružja u napaduRezultati obdukcije pokazali su da je u napadu na sirijsku pokrajinu Idlib koju drže pobunjenici upotrijebljeno kemijsko oružje, rekao je turski ministar pravosuđa u četvrtak a navodi ga državna novinska agencija Anadolija. Više od dvadeset žrtava napada odvezeno je preko granice u Tursku radi liječenja i troje je umrlo u bolnici, objavila je televizijska mreža NTV. "Kao rezultat obdukcije, ustanovljeno je da je upotrijebljeno kemijsko oružje", rekao je ministar pravosuđa Bekir Bozdag. Najmanje je 86 ljudi umrlo u kemijskom napadu u Kan Šejkunu u pokrajini Idlib na sjeverozapadu Sirije, priopćio je Sirijski opservatorij za ljudska prava. U napadu je ubijeno tridesetero djece. Nekoliko zapadnih zemalja za napad je okrivilo sirijsku vladu, a te optužbe sirijska vojska niječe. Rusija tvrdi da su sirijske zračne snage pogodile pobunjeničko skladište kemijskog oružja, što stručnjaci oštro opovrgavaju. Američki predsjednik Donald Trump rekao je da je napad na civile "uvreda čovječanstvu" koju je nanio režim Bašara al-Asada i koju se ne može tolerirati. (Hina)