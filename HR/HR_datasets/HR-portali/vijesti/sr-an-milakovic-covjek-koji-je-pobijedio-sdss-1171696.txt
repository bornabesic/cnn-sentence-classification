Uz Ivana Penavu (HDZ), koji je pomeo konkurenciju u izboru za gradonačelnika, pobjednik lokalnih izbora u Vukovaru je svakako Srđan Milaković. Potpredsjednik Demokratskog saveza Srba (DSS) pobijedio je u trci za dogradonačelnika Vukovara, a s listom DSS-a ušao je i u Gradsko vijeće. Pobjeda mu je još draža kada se zna da je Milaković nekada bio član SDSS-a kojega je sada pobijedio i doveo do toga da su, kako je rekao, „na koljenima“. Dovoljno je reći kako su mnogi smatrali da će poslije ovih lokalnih izbora Milaković biti politički mrtav. - Mislim kako je u mojoj pobjedi u izboru za dogradonačelnika presudio moj radi u zadnjih 8-9 godina, ali i prepoznatljivost. Pomogla mi je i loša kadrovska politika i nerad konkurenata što je zapravo sve posljedica stanja u SDSS-u koje me je i otjeralo iz te stranke, rekao je Milaković Podsjeća i kako je uz sve probleme na koje je nailazio izbornu kampanju financirao iz vlastitih sredstava i osobno po cijele dane bio na terenu s građanima. - Ovaj moj rezultat sada je i velika prilika za mnoge koji se svih ovih godina iz straha nisu smjeli usprotiviti SDSS-u i njihovoj mašineriji na terenu. Iz moga osobnog iskustva ja mogu reći kako ta mašineriju nisam vidio. Bez ikakve mašinerije DSS ima dogradonačelnika i dva gradska vijećnika dok je SDSS ostvario najlošiji rezultat ikada i ima također vijećnika. Njihov poraz je još bolniji kada se zna da je nositelj liste bio Vojislav Stanimirović, rekao je Milaković. Najavljuje kako će u svome daljem radu nastaviti raditi u korist pripadnika srpske nacionalne manjine i na tome da budu vidljiviji i prisutniji u gradu. Očekuje i kvalitetniju suradnju s Penavom kao i skoro ponovno aktualiziranje pitanja dvojezičnih ploča u Vukovaru. U isto vrijeme kaže i kako će od ovih izbora u Vukovaru mnogo toga biti drugačije te da je pred SDSS-om teško razdoblje.