Nakon što je premijer Tihomir Orešković javno bacio rukavicu u lice šefu HDZ-a Tomislavu Karamarku, kada je zatražio da odstupi “zbog dobrobiti Hrvatske” (Petrov je ovdje ionako tek kolaterala, a glavni “kamen smutnje” Karamarko), ubrzava se rješavanje glavne političke dvojbe u zemlji – hoće li i u kakvom sastavu opstati Vlada ili slijedi raspad. Stvar je, bruje kuloari, u četvrtak ubrzao sam Karamarko jer je navodno zatražio od Oreškovića da odstupi i da ostavku. Tako bi, smatralo se u Karamarkovu taboru, izbjeglo glasovanje o njegovu nepovjerenju u Saboru jer pao je premijer pa više i nije potrebno glasati o Karamarku. Zamisao Karamarkovih je, nadalje, bila da onda u 30 dana na miru probaju prikupiti 76 potpisa potpore u Saboru, čime bi on aplicirao kao premijer, bez Oreškovića i, naravno, Petrova. No, kako je Orešković, vidjelo se, burno reagirao na Karamarkovu “ponudu”, pokreću “plan B”. Fale dva potpisa? Krenula je akcija prikupljanja potpisa koja bi Karamarku omogućila preslagivanje bez izbora. I premda u njegovu taboru tvrde “kako im fale još dva potpisa”, nitko realan na političkom tržištu u to ne vjeruje. Čak se spominje kako je s Miloradom Pupovcem već sve dogovoreno te će on biti – potpredsjednik Vlade. “Zna” se već i njegov uvjet – da se, navodno raspuste ministri, primjerice Hasanbegović i Horvat. Ovakve informacije (ili spinovi), međutim, ne kotiraju realno s obzirom na to da malo tko vjeruje da će Karamarko uspjeti skupiti dovoljan broj potpisa. Naprotiv, imat će problema jer trenutno nije “popularan” kao koalicijski partner. A postoji i drugi veliki problem – u ovu akciju skupljanja ili kupnje potpisa Karamarko je krenuo bez zaleđa HDZ-a. S terena stižu potvrde da je riječ o Karamarkovoj ‘soloakciji’, a da u nju, primjerice, nije uključen nakon izbornog Sabora najutjecajniji HDZ-ovac Milijan Brkić. Jednako, u akciji šefa stranke navodno ne sudjeluje ni Tomislav Čuljak. Nema više soliranja Da je i Orešković shvatio kako je počeo završni “šah meč”, dokaz je i spominjanje kako je “bio u SOA-i”. Naravno da je to namjerno izjavio i da je to poruka koju bi Karamarko trebao razumjeti. Nije korektno, ali možda bude efikasno. Znakovito je da je objavljeno da se i predsjednica RH sastala sa šefom SOA-e. Orešković je ovim “ubrzavanjem” problem nabacio pred HDZ. Stranka je na potezu. Nije slučajno da se još, tjedan dana nakon sabora stranke, nije oformilo novo Predsjedništvo. Uobičajeno je da se ta formalnost obavi dan ili dva nakon izbora. Karamarkovi oponenti računaju da će novo Predsjedništvo odmah pokazati da Karamarko tu više nema većinu. Kako bilo, jasno je da, kada premijer traži odstup šefa HDZ-a, o tome treba raspravljati pred Predsjedništvom. Dakle, Karamarko više ne smije solirati i sam odlučivati koje će strateške korake poduzeti HDZ u ovoj dramatičnoj situaciji. S obzirom na to da nitko u HDZ-u ne želi da se šefu izglasa opoziv u sabornici, preostaje da se problem riješi prije i unutar stranke. HDZ sam mora odlučiti je li mu važnije spašavanje Karamarka bez obzira na cijenu, ili stabilnost države i održavanje vlade. A za to ima još 10-ak dana vremena.      