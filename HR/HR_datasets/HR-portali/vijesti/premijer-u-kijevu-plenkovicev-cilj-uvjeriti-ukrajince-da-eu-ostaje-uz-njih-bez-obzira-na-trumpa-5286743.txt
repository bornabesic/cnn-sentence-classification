Kada je na sjednici Vlade u Vukovaru formirana radna skupina za Ukrajinu, za neke je bilo iznenađenje da se fokus hrvatske vanjske politike okreće i prema toj zemlji. Međutim, Ukrajina i njezina europska perspektiva za Hrvatsku nikako nije nevažna tema, što najbolje zna premijer Andrej Plenković, koji je gotovo dvije godine kao europarlamentarac dao velik doprinos da se ostvari što bolja suradnja Bruxellesa i Kijeva. Odabir Ukrajine za drugo vanjskopolitičko putovanje novog premijera zato svakako nije iznenađenje. Tri su posebna razloga što će se Plenković u ponedjeljak sastati sa svim vodećim ukrajinskim političarima, kao prvi hrvatski premijer koji službeno posjećuje tu zemlju. Prvo, riječ je o tržištu od 45 milijuna ljudi, a ukrajinsko gospodarstvo nakon prestanka bliskih veza s Rusijom postaje sve više okrenuto zemljama EU. To je za hrvatske gospodarstvenike velika šansa i izazov, a stotinjak njih koji su došli u Kijev na gospodarski forum pokazuje da su prepoznali Ukrajinu kao zemlju s kojom treba surađivati. Dragocjena iskustva Drugo, Hrvatska može i kroz radnu skupinu dati veliki doprinos stabiliziranju političkih prilika u toj zemlji, ponudivši primjer vlastitog modela mirne reintegracije i kada je riječ o Krimu. Reintegracijom Podunavlja prošli smo sve faze koje čekaju i Ukrajinu, a hrvatski model za Ukrajince može biti dragocjen. I treće, Hrvatska je kao članica EU zainteresirana da se proces proširenje i suradnje EU nastavi ne samo na zemlje jugoistoka Europe, već i šire, pa se na taj način može i realizirati onaj važan zadatak koji je Hrvatskoj povjerio Bruxelles, a to je da postane most između “stare” Europe i zemalja koje tek žele pristupiti ili usko surađivati s EU. U Kijevu će ukrajinski dužnosnici imati u hrvatskom premijeru kompetentnog sugovornika, koji dobro poznaje prilike u Ukrajini, kao i kako “ diše” Europska unija. A kada je riječ o Ukrajini, trenutačno je najzanimljvije pitanje hoće li se odnos Zapada, pa tako i europska politika prema toj zemlji promijeniti nakon američkih predsjedničkih izbora. Posljednjih dana, nakon pobjede Donalda Trumpa i najave kako će blisko surađivati s Vladimirom Putinom, i Europa s velikim zanimanjem očekuje prve poteze novog stanara Bijele kuće. Hoće li se u tom smislu nešto mijenjati i u odnosu na Krim, teško je prognozirati, ali je činjenica da će se o budućnosti Ukrajine vrlo brzo razgovarati i u centrima moći svjetske politike.  Ukrajinci posebno ističu izbor Mikea Pompea u najuži Trumpov tim, kao kandidata za direktora CIA-e, ističući da je uvijek podržavao Ukrajinu koju je i posjetio prije dvije godine. Mnogo jasnije bit će i nakon bruxelleskog summita EU i Ukrajine koji počinje tri dana nakon Plenkovićeva posjeta toj zemlji. Hrvatska u odnosu na Ukrajinu svakako neće solirati, već će slijediti europsku politiku, ali će bez sumnje unutar europskih institucija imati jasan stav. S druge strane, Ukrajinci su pokazivali, a u budućnosti će još više pokazati zanimanje za projekt Jadran - Baltik - Crno more. U međuvremenu Nizozemska je već izrazila protivljenje jačanju veza EU i Ukrajine, što bi moglo dovesti do zamrzavanja provedbe Sporazuma o pridruženom članstvu. Trebat će mjeseci da se stvari pokrenu s mrtve točke nakon nizozemskog odbijanja na savjetodnavnom referendumu, kada je 61 posto birača odbacilo sporazum. I tu ukrajinski dužnosnici mogu očekivati korisne savjete, ali i angažman hrvatskog premijera koji u europskim krugovima ima rejting krajnje ozbiljnog političara čiji se stavovi respektiraju, a istodobno je i dokazani prijatelj Ukrajine. Negativna bilanca Kada je riječ o gospodarskim odnosima, oni do sada nisu bili zadovoljavajući, a Hrvatska je i s Ukrajinom imala negativnu vanjskotrgovinsku bilansu. “Ukrajina je dvadeset i šesta najmnogoljudnija zemlja svijeta s oko 45 milijuna stanovnika, što je tržište desetak puta veće od hrvatskog. Najveće prilike za naše tvrtke su u prehrambenoj i prerađivačkoj industriji, trgovini, farmaciji, strojogradnji i energetici”, kaže Luka Burilović, predsjednik Hrvatske gospodarske komore, koja organizira s ukrajinskom stranom forum koji se danas održava u Kijevu. “Mirovni sporazum iz Minska preduvjet je sigurnog poslovanja, a stanje se u Ukrajini stabilizira unatoč otežanom poslovanju. Uvjeren sam da će naše tvrtke to iskoristiti.” Već činjenica da su u posebnom zrakoplovu za Kijev došli između ostalih i Zoltán Aldott, Darinko Bago i mnogi drugi “kapitalci” iz svijeta gospodarstva i biznisa upućuje na to da se mogu očekivati novi poslovi i suradnja s Ukrajincima.