Svjetski financijski čelnici možda više neće eksplicitno odbacivati protekcionizam ili konkurentnu devalvaciju valuta, navodi se u nacrtu izjave koja bi trebala biti usvojena na njihovom sastanu idućeg tjedna, a jedino je obećanje da će zadržati otvoren i pošten međunarodni trgovinski sustav. Ministri financija i guverneri središnjih banaka zemalja G20 sastat će se 17. i 18. ožujka u njemačkome gradu Baden Badenu kako bi razgovarali o svjetskom gospodarstvu. To će biti prvi sastanak ministara financija G20 na kojemu će nazočiti nova američka administracija predsjednika Donalda Trumpa, koji se zalaže za protekcionizam u trgovini. Promjene nacrta izjave, na kojoj će se još raditi prije objave 18. ožujka, izgleda da će biti u skladu s novim američkim stajalištem. Iz nacrta je ispuštena rečenica koju su ministri financija G20 usvojili prošle godine, a to je da će se "odupirati svim oblicima protekcionizma". Također više nema uobičajene rečenice, korištene u prijašnjim izjavama G20, da će se "suzdržati od konkurentnih devalvacija" i prilagoditi "naše tečajeve radi konkurentnosti". Umjesto toga se navodi: "Mi ćemo zadržati otvoren i pošten međunarodni sustav trgovine".