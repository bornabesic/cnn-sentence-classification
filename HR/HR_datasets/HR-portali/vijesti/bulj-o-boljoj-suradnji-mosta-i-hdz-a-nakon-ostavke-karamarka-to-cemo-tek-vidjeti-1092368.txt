Zastupnik Mosta Miro Bulj osvrnuo se danas na najavu prvog potpredsjednika Vlade Tomislava Karamarka da će podnijeti ostavku u Vladi te ustvrdio kako je to davno trebao napraviti. Ne zna, dodaje, kakvu će odluku danas donijeti Povjerenstvo za odlučivanje o sukobu interesa, ali zna kakav je stav Mosta. – Davno prije trebao je donijeti tu odluku da bi Vlada funkcionirala – kaže Bulj, a na pitanje hoće li Most nakon Karamarkove ostavke biti skloniji suradnji s HDZ-om, odgovara "to ćemo tek vidjeti". HDSSB-ov Josip Salapić od Povjerenstva očekuje da bude pravično, pravedno i da odluka bude neovisna o bilo kakvoj politici. Osvrnuo se i na najavu Karamarkove ostavke. – Osobno mislim da ta odluka nema veze s Povjerenstvom, već da je to politički štos da se ubrza smjena Oreškovića i nekakve situacije u Saboru. Veze s vezom nema – smatra Salapić. Karamarkova ostavka neće približiti HDSSB HDZ-u. – HDSSB je sve rekao, jednoglasna je odluka užeg vodstva stranke da nas nema u preslagivanju, ni u kakvim kombinacijama. Mi smo oporba bili i oporba ostajemo – jasan je Salapić. HNS-ova Vesna Pusić najavu Karamarkove ostavke vidi kao još jedan u nizu pokušaja HDZ-a da se izbjegne rasprava o Karamarkovoj odgovornosti za situaciju u kojoj se nalazi Vlada. – Ovo je šesta, sedma varijanta u akciji spašavanja vojnika Ryana, odnosno pokušaja da se spasi Karamarko i činjenice da je slučaj INA-MOL i Konzultantica de facto pokrenuo sve ovo što sada gledamo, uključujući i inicijativu HDZ-a za smjenom njihova vlastitog premijera, dakle premijera Oreškovića, gdje se pokušalo preduhitriti glasanje o nepovjerenju Karamarku. Očito pokušavaju raznorazne stvari da bi nekako izbjegli direktnu odgovornost Karamarka za ovu situaciju u kojoj smo se našli, za nevjerojatnu situaciju da Hrvatska mora još jednom prolaziti kroz cijeli taj skandal s Inom, koji smo već jednom imali s tadašnjim predsjednikom HDZ-a Ivom Sanaderom. Zapravo, očekuje se da će se pojaviti tko zna što još, ali ovo se ne može razriješiti bez izbora, bez toga da očistimo stol i pokušamo početi ispočetka – objašnjava Pusić. Drži da je premijer Orešković kolateralna žrtva cijele ove priče. Većina će glasovati za njegov opoziv jer u biti žele izglasati nepovjerenje cijeloj Vladi. –Tu su i Hasanbegović i Šustar i svi mogući drugi ministri koji su bili u velikim problemima – smatra Pusić. U ovoj situaciji, dodaje, više ništa nije normalno. – Ako je jedna stvar apsolutno jasna, to je da HDZ nema većinu. Da imaju većinu, ne bi bili u ovoj situaciji, da su pobijedili na izborima, ne bi bili u ovoj situaciji. HDZ je izgubio izbore i nakon toga je  sklepao većinu s Mostom i čim u tim odnosima nije funkcioniralo, došlo je do ove situacije. Mislim da nemaju nikakve šanse da skupe većinu, ali će gnjaviti još neko vrijeme – zaključuje Pusić. Laburistica Nansi Tireli smatra da je Karamarko trebao podnijeti ostavku kada se ukazala sumnja u neke koruptivne radnje. – Povjerenstvo u tom trenutku ne bi imalo posla, do ovoga svega ne bi došlo, ne bi se osvećivali, ne bi tražili ostavku premijera Oreškovića i stvar bi išla dalje. Mi smo izgubili sve ovo vrijeme u treniranju osobnog ega i mislim da je povlačenje s mjesta prvog potpredsjednika došlo kasno i da je to samo spašavanje njegove vlastite glave, vlastite savjesti, a moždan i daje poruku Povjerenstvu koje treba biti u podne, tih još nekih 14,15 sati, otkad je sinoć najavio ostavku do danas, da ipak odluka Povjerenstva bude na nekom drugom tragu – drži Tireli. Karamarkova ostavka, dodaje, ne znači ni za Hrvatsku ni za ikoga od građana i zastupnika apsolutno ništa. – Ostavka znači nešto isključivo njemu, znači da se točka o izglasavanja povjerenja njemu, koja je najavljena za sutra kao deveta točka dnevnog reda, neće dogoditi jer je nepotrebna i mislim da je to jedina istina u ovom trenutku koja apsolutno nema veze s dobrobiti Hrvatske, nema veze sa svime onime što su HDZ, Domoljubna koalicija i Most zagovarali nego ima veze isključivo s osobnim problemom, da Karamarko koliko-toliko u svemu ovome ostane zaštićen i da se o njemu javno ne govori – zaključila je Tireli.   >> Juhas: Manjine će glasovati za opoziv premijera Oreškovića >> Sjednica Vlade u petak, iz Banskih dvora objasnili zašto je odgođena HDZ-ov Josip Đakić kaže da ne zna ništa o Karamarkovoj ostavci. – Vidjet ćemo. Ja ne znam ništa o tome. To će sam Tomislav Karamarko reći – kaže Đakić, a na pitanje je li to dobro, uzvraća da ćemo to vidjeti kad on obrazloži odluku, ako je to točno. Ne želi se kaže, miješati u odluke Povjerenstva, pa ne zna što da očekuje. – Mislim da ostavka nije povezana s Povjerenstvom. Ako je ostavka u pitanju, mislim da je povezana s onim što je rečeno u stranci, s boljom mogućnošću formiranja nove većine – objašnjava Đakić. 