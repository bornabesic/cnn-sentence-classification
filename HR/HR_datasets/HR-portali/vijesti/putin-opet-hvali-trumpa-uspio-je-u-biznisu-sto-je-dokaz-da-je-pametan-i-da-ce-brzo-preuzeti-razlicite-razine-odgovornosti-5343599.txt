Ruski predsjednik Vladimir Putin rekao je u intervjuu objavljenom u nedjelju da je izabrani američki predsjednik Donald Trump inteligentan čovjek i kada preuzme dužnost brzo će preuzeti svu potrebnu odgovornost. "On je uspio kao poslovni čovjek što pokazuje da je pametna osoba", rekao je Putin u intervju za televiziju NTV, prenosi agencija TASS. "Ako je pametan to znači da će potpuno i brzo preuzeti različite razine odgovornosti", rekao je Putin koji "očekuje da će (Trump) upravo tako i djelovati". Kremlj je nakon američkih predsjedničkih izbora u studenome objavio da su se u prvom telefonskom razgovoru Putin i Trump suglasili o potrebi "normalizacije" odnosa između Sjedinjenih Država i Rusije. U četvrtak je Putin ponovio spremnost da radi s administracijom novog američkog predsjednika kada on u siječnju uđe u Bijelu kuću. "Važno je normalizirati odnose i početi razvijati bilateralne odnose na ravnopravnoj osnovi na korist objema stranama", rekao je Putin u godišnjem obraćanju naciji. Trump je pak pohvalio Putina kao državnika i kazao da želi "čvrste i trajne odnose s Rusijom." Tijekom američke izborne kampanje Putin je pohvalio Trumpa jer je uspio privući razočarane američke birače. "On predstavlja stajališta velikog dijela društva u Sjedinjenim Državama koje je umorno od elita što su desetljećima na vlasti", rekao je u listopadu ruski predsjednik.