Foto: Hina PREDSJEDNIK SDSS-a Milorad Pupovac izjavio je kako ta stranka nije platila dolazak hrvatskih državljana srpske nacionalnosti iz Srbije na glasovanje u Obrovac 21. svibnja, na prvi krug lokalnih izbora, već su u tome sudjelovali akteri dviju nezavisnih lista. "Prema našim saznanjima u tome su sudjelovali akteri dviju nezavisnih lista gdje je jedan Obrovčanin s prebivalištem u Zagrebu s dvojicom predstavnika s jedne nezavisne liste obavio razgovor u jednom izbjegličkom naselju u Beogradu", rekao je Pupovac u razgovoru za Novu TV. "Za nas kao stranku je iznimno važno da se utvrdi tko je to radio"  Ta je osoba, pojasnio je, davala podršku kandidatu za gradonačelnika s druge nezavisne liste, koji je treći po osvojenom rezultatu, nakon SDP-ovoga, ali je istovremeno kandidat na županijskoj listi Mosta za županijsku skupštinu. Ti glasova ne mogu utjecati na konačni rezultat za župana Zadarske županije, kazao je Pupovac.  "Za nas kao stranku je iznimno važno da se utvrdi tko je to radio, kako je to radio i naša saznanja koja imamo su naši lokalni predstavnici spremni podijeliti s nadležnim istražnim tijelima. Nešto su već podijelili, a ostatak će još podijeliti". SDSS nikada nije plaćao dolaske  Upitan je li mu prihvatljivo plaćanje takvih dolazaka na glasovanje ljudi koji žive u Srbiji, predsjednik SDSS-a je odgovorio kako svi koji imaju prebivalište u Hrvatskoj, neovisno o tome jesu li Srbi ili Hrvati, imaju to pravo po zakonu.  "Kad su u pitanju Srbi, oni koji su u izbjeglištvu, kojima je u postupku obnova i stambeno zbrinjavanje, koji su na privremenom radu ili na studiju, ti ljudi mogu i trebaju moći sudjelovati. A kako će oni doći, da li će njihova udruženja sudjelovati u tome, to je njihova stvar", rekao je i dodao kako SDSS nikada nije plaćala dolaske, već su sudjelovali u njihovoj organizaciji.