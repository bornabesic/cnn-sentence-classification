Ministar financija Zdravko Marić u četvrtak je nakon sjednice Vlade predstavio godišnje izvješće o izvršenju proračuna za 2016. godinu. Istaknuo je kako je gospodarski rast iznosio 2,9 posto te kako je lani zabilježen povijesno niski deficit.  Prihodi državnog proračuna u 2016. su u odnosu na godinu prije porasli za 6,5 posto, na 116,8 milijardi kuna.  Rashodi su rasli za znatno nižih 1,6 posto, na 120,2 milijarde kuna, pri čemu su rashodi iz tzv. općih izvora, odnosno oni koji utječu na deficit, smanjeni za 830 milijuna kuna. -  Kada se zbroje državni proračun, izvanproračunski korisnici i lokalne jedinice, možemo reći da je 2016. godine ostvaren povijesno najniži deficit, od 0,8 posto BDP-a, tj. 2,8 milijardi kuna - rekao je Marić dodavši kako je prvi put smanjen i udio javnog duga u BDP-u.  - To je doprinijelo i tome da smo po prvi put i nominalno smanjili udio javnog duga u BDP-u, za oko 505 milijuna kuna, na 84,2 posto BDP-a, što je 2,5 postotnih bodova manje nego krajem 2015. Sve to doprinijelo je i ovotjednoj preporuci Europske komisije da Hrvatska izađe iz Procedure prekomjernog deficita (EDP), a to su uočile i kreditne rejting agencije- istaknuo je.  Na današnjoj sjednici Vlada je donijela odluku da trgovačka društva od strateškog i posebnog značaja za državu u proračun moraju uplatiti 60 posto svoje lanjske neto dobiti. Marić je istaknuo kako na temelju te odluke u proračunu ove godine očekuje uplatu od oko 1,2 milijarde kuna, od čega bi najveći doprinos trebao doći od dobiti HEP-a. Novinari su ga upitali zašto su pojedine tvrtke, kao Hrvatska poštanska banka koja je prošle godine ostvarila najvišu dobit, izuzete iz te odluke o uplati sredstava u državni proračun, Marić je istaknuo da je HPB izuzet jer joj predstoji dokapitalizacija.  Komentirao je i navode o preseljenju Ministarstva turizma na privatni prostor. Istaknuo je kako za to nisu predviđena sredstva.  - Ja sam tu informaciju jutros saznao iz medija, ali ministar Cappelli je pojasnio da tu opciju nije razmatrao. S Cappellijem imamo dobru suradnju i ta opcija uopće nije bila razmatrana, niti su za to predviđena sredstva u proračunu - rekao je Marić. Na sjednici je Vlada podržala i Zakon o ništetnosti ugovora, tzv. Zakon o RBA zadrugama koji je predložio nezavisni zastupnik Marin Škibola kao uvjet podrške HDZ-a prilikom izglasavanja Gordana Jandrokovića za predsjednika Sabora. Stoga su ga novinari pitali zašto Vlada taj Zakon nije i sama donijela ranije te jesu li podržali Škibolin zakonski prijedlog kako bi od njega dobila potporu za većinu u Saboru. - Pitanje zašto nije ranije je uvijek dobro pitanje. Klub HDZ-a je još 2015. praktički podržao, odnosno rekao da će ići za jednim takvim prijedlogom Zakona. Tom točkom koja je usvojena danas pokazujemo da provodimo ta razmišljanja iz 2015. Proteklih mjeseci bile su i dređene okolnosti, prošle godine kratko trajanje Vlade, privremeni izbori, sigurno učinilo nekakav svoj efekt na odgodu. Ali sada smatramo da će se napraviti jedan iskorak i trebam napomenuti da je ovaj Zakon ipak sveobuhvatniji. Mislim da je da je ovakav Zakon kakav bi trebao ići u Hrvatski sabor zapravo kvalitetan zakon - rekao je. Snimke i informacije o luksuznom životu Todorića i kuma Crnjca, članova Uprave Agrokora na račun Agrokora koje je objavio 24sata te aneks ugovora koji su potpisali, a kojim bi Agrokor snosio trošak sudskih procesa spomenutih, ministar Marić nije želio komentirati. - Ja sam to i neki dan vrlo jasno rekao da na tu problematiku zaista nemam nikakav komentar - rekao je.