Uz središnju proslavu u Kninu drugu godinu za redom Dan pobjede i domovinske zahvalnosti i Dan hrvatskih branitelja biti će obilježen i u Vukovaru. Vukovarske gradske vlasti i braniteljske udruge i ove godine pripremile su bogat program kojim žele obilježiti ovaj državni blagdan. Smatramo kako se ovaj blagdan treba obilježiti ne samo u Kninu nego i diljem Hrvatske, a posebno u Vukovaru gdje imamo niz tužnih obljetnica pa je ovo dan koji možemo proslaviti prisjećajući se velike pobjede. Pripremili smo niz događanja za sve građane, rekao je zamjenik gradonačelnika Vukovara Marijan Pavliček. Prema programu već u 06.30 sati će na Memorijalnom groblju biti pušteno 1000 golubova koji će krenuti put Knina. U isto vrijeme će i u Kninu biti pušteni golubovi koji će letjeti put Vukovara. Nakon polaganja vijenaca na Memorijalnom groblju s vukovarskog Vodotornja biti će puštena autohtona Vukovarska bijela golubica. Nju će simbolično pustiti unuk poginuloga hrvatskog branitelja Darijan Josić. Potom će u zrak  biti pušteno 211 golubova, u spomen na 211 poginulih u Vojno redarstvenoj operaciji Oluja, koji će letjeti oko Vodotornja. Želimo i na ovaj način simbolično povezati Knin i Vukovar, dva grada simbola Domovinskoga rata, istakao je Pavliček. U programu je otkrivanje skulpture Isusa na ulazu u Park šumu Adica napravljene od ranjenoga stoljetnog debla slavonskog hrasta koje je prijetilo prolaznicima i vozačima. Najavljena i prezentacija vozila i opreme MORH-a, vatrogasaca i policije, natjecanje u pripremanju fiša, a sve će zabavljati Tamburaški sastav Allegro. >> 'Vukovarski vodotoranj oduvijek me fascinirao radi svoje ustrajnosti i tvrdoglavosti da se ne sruši' 