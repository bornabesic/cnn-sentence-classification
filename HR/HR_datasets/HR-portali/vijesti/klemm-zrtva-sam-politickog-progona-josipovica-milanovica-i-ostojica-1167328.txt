- Nisam si pribavio korist i nisam oštetio svoju firmu. Sve ove godine, sve što sam radio, radio sam u dobroj vjeri za dobrobit društva, zaposlenika, firme i države - kazao je Josip Klemm iznoseći obranu na zagrebačkom Županijskom sudu. Tog bivšeg specijalca, jednog od vođa braniteljskog prosvjeda, tužiteljstvo tereti za izvlačenje oko tri milijuna kuna iz njegove tvrtke Klemm Security te za utaju oko pola milijuna kuna poreza. Kada je optužnica podignuta s Klemmom je bilo optuženo još nekoliko osoba, a među njima i Radovan Štetić te Hrvoje Zorović. No njih dvojica, kao i ostali optuženici, priznali su krivnju  te  su  se nagodili s tužiteljstvom, pa je Klemm ostao usamljen na optuženičkoj klupi. Klemm je u obrani porekao izvlačenje novca iz svoje tvrtke te je kazao da je tim novcem plaćao lobiranje Hrvoju Zoroviću. - To se tvrtki višestruko isplatilo jer je Zorović tada, a i sada bio uspješan čovjek koji je imao velike ideje i projekte, a i danas radi na značajnim projektima - kazao je Klemm. Dodao  je potom da je proteklih godina bio žrtva političkoga progona bivšeg predsjednik Ive Josipovića, premijera Zorana Milanovića, te ministra unutarnjih poslova Ranka Ostojića. U tom je kontekstu spomenuo i Igora Dragovana, bivšeg tajnika SDP-a, kojeg je nazvao jazavcem. -  Kada sam uhićen, dio policajaca je postupao neprofesionalno jer mi je jedan policajac na ruke morao staviti lisice samo kako bi me novinari mogli fotografirati ulisičenog. U sukobu s tadašnjim vrhom došao sam zbog svog angažmana u braniteljskim udrugama, a sukob je eskalirao kada se 2012. u Zračnoj luci Zagreb organizirao doček generalima nakon oslobađajuće presude u Haagu - pojasnio je Klemm, koji nije htio odgovarati na pitanja tužiteljstva. Klemm je inače optužen i u aferi Cibona gdje mu je suoptuženik Ivica Lovrić, no ta optužnica još nije pravomoćna.