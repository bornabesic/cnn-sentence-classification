Stipo Gabrić Jambo (HSS) gostujući u Dnevniku N1 televizije kazao je kako će podršku u Gradskom vijeću Metkoviću dati HDZ-u.  Upitan znači li to, kako je Mostov Nikola Grmoja ranije rekao, da su se HSS I HDZ u Metkoviću već dogovorili kazao je da nije još ni sa kim razgovarao, ali da će u drugom krugu podržati HDZ-ova Milana zbog bolje povezanosti s Dubrovnikom i Zagrebom. - On sve zna što ne treba znati, a ono što ne treba to ne zna i ne govori. Nisam ni s kim iz HDZ-a razgovarao, ali ću Milana podržati u drugom krugu jer mislim da Metković mora imati dobre odnose s Dubrovnikom i Zagrebom. Država je centralizirana i želim da se realizira dio projekata, a to se može samo uz HDZ. Most je zadnje 2 godine bio u Zagrebu. Za dvije godine nismo dobili ništa. Mandarina je bila kunu ili niže, a imali smo ministra poljoprivrede, kazao je Gabrić Jambo za N1. Dodao je i da Most neće podržati ni u kakvom scenariju, niti ako gradonačelnica ponovo postane Katarina Ujdur. - Pljuvali su me četiri godine. A Ujdur može biti gradonačelnica kao moja pokojna majka koja je umrla 2010, rekao je Stipe Gabrić Jambo. Metković će znati ime novog gradonačelnika za dva tjedna kada će u drugom krugu birati između Mostove Katarine Ujdur i HDZ-ova Dalibora Milana. Aktualna gradonačelnica u prvom krugu osvojila je 40,56 posto glasova, dok je HDZ-ov kandidat osvojio 38,53 posto. Tema: Lokalni izbori 2017.