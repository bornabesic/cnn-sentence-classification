Predsjednik HNS-a Ivan Vrdoljak gostujući je u emisiji Veto Sanjina Španovića na N1 televiziji rekao je da je HNS na primjeru Rijeke pokazao da oni nisu priljepak SDP-u, već stranka bez koje SDP ne može stvarati većinu.  Upitan kako komentira zamjerke potpredsjednika SDP-a Rajka Ostojića da su uskraćivanjem podrške Obersnelu uzrokovali drugi krug i trošak građanima, a ne pobjedu Obersnela u prvom, Vrdoljak je kazao da su o tome trebali razmišljati daleko prije.  Prevara u Primorsko-goranskoj županiji - Kada idemo u koaliciju sa SDP-om, onda kažu da smo priljepak SDP-u i da bez njih ne bi postojali. Kada odemo odvojeno i osvojimo sedam posto onda nas napadaju što smo se odvojili od HDZ-a. A baš smo to htjeli, pokazati svoju snagu i to u bastionu SDP-a gdje je puno teže doći do sedam posto, i sad im fale naši mandati do većine. Ali to nije problem jer podržat ćemo Vojka Obersnela protiv Burića koji je učenik Ivice Relkovića i dati mu još ovaj mandat i dogovoriti projekte za podršku u Gradskom vijeću - kazao je Vrdoljak, a potom je primorsko-goranskog župana i potpredsjednika SDP-a Zlatka Komadinu nazvao prevarantom.  - U Primorsko-goranskoj županiji se dogodila prevara i to prevara od strane Zlatka Komadine. Imali smo s njim potpisani sporazum koji smo svi poštivali i na dan predavanja liste nas je izbacio s liste zbog neke odmazde. To se ni meni ni mojim kolegama koji su dulje od mene u politici nikada nije dogodilo, takva vrsta prevare. Doveli su nas pred gotov čin, mislili su da nećemo stići imati listu i mi smo u zadnji dan složili listu koja je osvojila 4,6 posto i nažalost nekoliko stotina glasova nam je falilo da uđemo u Županijsku skupštinu u kojoj sada Komadini fali baš to za većinu - kazao je Vrdoljak koji je poslao i poruku što se tiče daljnjih odnosa između SDP-a i HNS-a na nacionalnoj razini. - Mi ćemo nastaviti politički djelovati tamo kroz Gradsko vijeće Rijeke, načelnika Malinske ili Cresa, ali ovu prevaru im nećemo zaboraviti. Bit ćemo oprezniji drugog puta sada kada ćemo razgovarati s tim ljudima na nacionalnoj razini. Kad nas jednom prevare se iznenadimo, a kad drugi puta idemo, onda pazimo - kazao je Vrdoljak.