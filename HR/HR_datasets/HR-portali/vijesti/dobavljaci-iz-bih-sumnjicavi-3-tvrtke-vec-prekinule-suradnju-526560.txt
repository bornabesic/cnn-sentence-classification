Tri tvrtke iz Bosne i Hercegovine prestale su isporučivati robu prodavaonicama Konzuma u toj zemlji, objavila je u ponedjeljak regionalna televizija N1 uz zaključak kako je to prvi vidljivi znak nepovjerenja dosadašnjih dobavljača u mogućnost naplate dospjelih dugova. Prema navodima ove televizije koja se ne poziva ni na koji konkretni izvor, robu Konzumu više ne isporučuju distributivne tvrtke Nedomex s Pala i Venera iz Banje Luke. Postavljajući kao uvjet za dalju poslovnu suradnju davanje bankovnih garancija, robu navodno ne isporučuje ni tvrtka pod imenom Fructa Trade iz Dervente.  Jedina osoba koja je za N1 izravno komentirala poslovnu suradnju s Konzumom bio je direktor sarajevske mljekare Milkos Adin Fakić no on nije ni spomenuo prekid suradnje.  "Kakva je situacija i što se događa zaista je teško procijeniti, ali generalno je potreban jedan korektan i otvoren pristup od strane Konzuma BiH prema svim dobavljačima, kako bi iz svega ovoga izašli i nastavili kontinuirano raditi", kazao Fakić, direktor Milkosa.  Ministar vanjske trgovine i ekonomskih odnosa BiH Mirko Šarović kazao je kako je prioritet vlasti njegove zemlje ono što je zaključak parlamenta odnosno zahtjev da se spriječi izmirenje dugova Agrokora u Hrvatskoj imovinom tvrtki-kćeri u BiH. "Pitanje je koliko na to uopće možemo utjecati jer mi nemamo posebnog zakona, izuzev mjera koje je usvojila Parlamentarna skupština BiH a kojima je zatražila da vlasti u BiH spriječe da se dugovi centrale Agrokora praktično vraćaju imovinom u BiH", kazao je Šarović. Vlada Federacije BiH je ranije tijekom dana razmatrala stanje u tvrtkama povezanim s Agrokorom no to je učinjeno kao dio redovitih aktivnosti čiji je cilj pratiti dug prema dobavljačima, kretanje broja zaposlenih i stanje financija. Vlada je konstatirala kako je trenutačno prisutan trend blagog smanjenja dugovanja prema dobavljačima i povećanja kreditnih obveza s tim da je poslovanje u proizvodnom dijelu grupacije Agrokor u Federaciji BiH stabilno, dok se u trgovačkom dijelu očekuje restrukturiranje. Takve ocjene predstavnicima vlasti u BiH prošlog je tjedna prenio i povjerenik hrvatske vlade za Agrokor Ante Ramljak koji je najavio i kako bi Konzum u BiH mogao biti zamijenjen Mercatorom. Mediji i stručnjaci u BiH oprezno komentiraju tu mogućnost ističući kako je tu još puno nepoznanica pa je neizvjesno i što bi to značilo u odnosu na nastojanja vlasti da se sačuva postojećih više od pet tisuća radnih mjesta u Agrokorovim tvrtkama u toj zemlji.