Situacija na Markovu trgu izmakla je kontroli i što prije treba naći rješenje. Drži to bivša premijerka i bivša ministrica branitelja Jadranka Kosor. Kako komentirate razvoj situacije s braniteljima? Razloga, povoda za nerede nema. Apeliram na pripadnike pobjedničke vojske da budu mudri, da pokažu snagu i odlučnost. Neka se odazovu sastanku u ponedjeljak. Kako se Vlada ponaša? Vlada kao da katkad pokazuje strah od branitelja i katkad ne zna odgovoriti na pravi način. Bez razgovora neće ići. Ali, Vlada se ne može rušiti na ulici. Što biste vi napravili na mjestu premijera Milanovića? Pokušala bih riješiti stvar prije 200 dana, kad su podigli šator. Sada u ovoj situaciji premijer je trebao još preksinoć pozvati na razgovor u Vladu i tražiti rješenje. Ne mislim da je trebao otići u Crkvu k braniteljima, ali ja bih i to napravila. Dokle to može otići? Među braniteljima ima jako mnogo bolesnih s teškim oblicima PTSP-a. Što ako netko od njih zaista digne ruku na sebe? Nikada nitko nije sto posto u pravu, a najveći je onaj tko povuče prvi potez. Premijer Milanović mora shvatiti da je najodgovorniji za stabilnost bez obzira na to je li u pravu ili ne. Crkva je otvorila vrata braniteljima. Kako gledate na taj potez? Razumijem Crkvu, oni pokušavaju spriječiti veće zlo. Ali očekujem da će i Crkva pozvati na smirivanje situacije i uputiti branitelje da se raziđu i odu svojim kućama. Predsjednica šuti. Ne bi li i ona trebala reagirati? Upravo je na krilima potpore branitelja kod kojih je odlazila u šator i dobila izbore. Trebala je pozvati branitelje da se raziđu. Rekla je davno, uostalom, da će riješiti probleme branitelja, a nije učinila ništa. Među braniteljima je bio njen savjetnik Ante Deur? Slanje savjetnika znači punu potporu, što je u redu kad govorimo o potpori braniteljima. I ja podupirem branitelje, ali podupirem i pravnu državu i poštivanje zakona. Što ako sutra neka druga skupina građana koja nešto traži napravi isto? Što ćemo onda? Što ste očekivali od šefa oporbe Karamarka? Čelnik oporbe trebao je doći u Sabor na radno mjesto, održati govor i pozvati na dostojanstvo i mir. Do jučer je bio ministar unutarnjih poslova pa danas i on ima obvezu smiriti tenzije. Jer, što će nam ostati od države ako urušimo dostojanstvo svih institucija? >>'Kad su se ugasile kamere, Klemm je rekao da će branitelji otići iz Savske čim HDZ dođe na vlast' >>Branitelji se vratili u Savsku, Klemm: Tko je dozvolio da hrvatske branitelje napadne hrvatska policija? 