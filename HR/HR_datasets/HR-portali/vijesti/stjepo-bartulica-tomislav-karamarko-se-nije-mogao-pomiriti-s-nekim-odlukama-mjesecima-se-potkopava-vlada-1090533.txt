Premijer Tihomir Orešković želi učiniti sve da ova Vlada opstane i s pravom govori da je glavni uzrok krize Tomislav Karamarko, rekao je večeras u Otvorenom na HTV-u Stjepo Bartulica, savjetnik premijera Oreškovića. Na pitanje zašto su danas u stanu premijera održani sastanci, rekao je da je premijer malo ranije izišao iz Banskih dvora te da je zbog tih okolnosti, kad se hitno mora održati sastanak, predložio da to bude kod njega. Bartulica je rekao da je javnost s pravom zbunjena ovime što se događa te da treba reći da je Orešković došao u Hrvatsku s namjerom da obavi posao. – Sad je situacija vrlo teška i sigurno čovjek koji se navikao na zadana pravila i čvrsta pravila ponašanja vidi da stranka koja je najveći koalicijski partner ruši vlastitu Vladu i sigurno mu je to kao u lošem filmu, a ne njegova svakodnevna stvarnost – rekao je Bartulica. Napomenuo je da se već nekoliko mjeseci radi o pokušaju potkopavanja vlastite Vlade. – Karamarko se nije mogao pomiriti s nekim odlukama, to je njegovo pravo, ali premijer za neke stvari potpisuje i odgovara i mislim da se savjesno i odgovorno ponaša od početka. Premijer zapravo želi učiniti sve da ova Vlada opstane i s pravom govori da je glavni uzrok krize Karamarko i njegova politička situacija. Nalazi se pred mogućim opozivom u Saboru i, nažalost, neke stvari su se razvijale koje se prema mome mišljenju nisu morale događati, ali premijer gleda razumski, ne naivno, Nije riječ o kamikaza-akcijama, dobiva poruke ohrabrenja od ljudi iz HDZ-a da nastavi s borbom – rekao je Bartulica. Dodao je da je teško predvidjeti što će se idućih dana događati u Saboru. – Samo dragi Bog zna kako će to završiti – rekao je. Postoji li mogućnost da premijer odustane i ne čeka glasovanje? – To trebate njega pitati, danas je bio prilično odlučan, poručio je da će se boriti i mislim da će se boriti do kraja – rekao je Bartulica. Odgovarajući na optužbe HDZ-a da Orešković pokušava uvesti kancelarsku diktaturu, Bartulica je rekao da su neke od tih teza toliko apsurdne da ne zaslužuju komentar. – Premijer je pokazao veliko strpljenje i dozu razboritosti u svemu ovome – rekao je Bartulica. Bartulica je rekao da se počelo vraćati povjerenje investitora, da su neki indikatori bolji od predviđenog... – Bio sam prisutan na sastancima s vodećim ljudima, investitorima. On (premijer) zna njihov jezik, zna objasniti što zanima strane investitore – rekao je Bartulica. – Uz sve ove probleme ponudili smo nacionalni program reformi koji je Europska komisija pohvalila. To su konkretne činjenice – dodao je. Bartulica je, govoreći o tome da ga se u medijima opisuje kao osobu blisku Katoličkoj crkvi, rekao da je katolik, ali da Crkva nije politička organizacija i da se javnost ne treba plašiti miješanja. Pozvao je na očuvanje digniteta. – Velika je cijena plaćena za našu slobodu i važno je da se zadrži dignitet u javnom prostoru, da ne rušimo svoju krhku političku kulturu, već da na ljudski i odgovoran način vodimo proces, pa kakav god kraj bio – rekao je Bartulica.  