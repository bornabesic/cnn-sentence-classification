Foto: Wikimedia Commons / Don Irvine - Steve Bannon, CC BY-SA 2.0 MNOGI američki predsjednici imali su istaknute savjetnike, od kojih se za neke s razlogom sumnjalo da vode glavnu riječ iza kulisa. Najpoznatiji primjer je Karl Rove, kojeg se, zajedno s potpredsjednikom Dickom Cheneyem, smatralo za masterminda Bijele kuće za vrijeme predsjednika Georgea Busha mlađeg. No kako piše New York Times, nikad nismo vidjeli da politički asistent tako bezočno konsolidira moć, i u isto vrijeme tako brzo našteti reputaciji i dojmu o kompetenciji svog šefa, kao savjetnik predsjednika Trumpa Stephen Bannon. Bivši urednik Breitbart News, deklarirane platforme za "alt-right" Bannon je još kao glavni urednik Breitbart News - jednog od najpopularnijih desničarskih portala današnjice - otvoreno proglasio svoj portal platformom za kontroverznu alt-right pokret, novu desničarsku subkulturu koja se barem dijelom preklapa s neonacizmom. Iako postoji primarno na internetu, trolajući i maltretirajući ljevičare i liberale i šireći posprdne i često rasističke i antisemitske memove, alt-right sebi pripisuje dobar dio zasluge za izbor Donalda Trumpa, kojeg je zdušno podržavao za vrijeme kampanje. Podsjetimo, jedan od predvodnika alt-right pokreta, bjelački nacionalist Richard Spencer "proslavio se", prvo na govoru u Washingtonu u kojem je proslavio Trumpovu pobjedu nacističkim pozdravom - Heil Trump, Heil victory (eng. verzija pozdrava Sieg Heil) i uzdignutim desnicama u publici -  a zatim i kad ga je ljevičarski aktivist udario šakom dok je davao intervju uživo. Trump ga postavio u Vijeće za nacionalnu sigurnost Trump se deklarativno ogradio i osudio alt-right, ali ne samo što je doveo jednog od njegovih lidera u Bijelu kuću, već je i njegova politika u očitoj suglasnosti s ideologijom ovog ekstremističkog pokreta. Dapače, analitičari smatraju da je upravo Bannon osmislio kontroverzne Trumpove izvršne odredbe kojima je pokazao snažan antagonizam prema Meksikancima (od kojih inzistira da financiraju njegov megalomanski granični zid), Židovima (koje namjerno nije ni spomenuo u izjavi povodom Dana sjećanja na žrtve Holokausta) i muslimane (zabranom ulaska u SAD iz sedam većinski muslimanskih zemalja). Ali Trump je sad otišao korak dalje i novom izvršnom odredbom postavio Bannona u Vijeće za nacionalnu sigurnost. S obzirom da ovo vijeće u pravilu čine ministri obrane i vanjskih poslova te vojni zapovjednici, ovakvo je politiziranje nacionalne sigurnosti bez presedana. Za usporedbu, ni Rove ni glavni savjetnik Barracka Obame David Axelrod nisu bili članovi vijeća. Štoviše, Trump je istovremeno degradirao čelnika združenih zapovjednika vojnih snaga i ravnatelja nacionalne obavještajne zajednice na niže funkcije u vijeću. Bannon i Kushner - Trumpovi ljudi od povjerenja Ovo možda izgledaju kao suhoparno birokratsko kadroviranje, ali članstvo u Vijeću za nacionalnu sigurnost može imati presudan utjecaj na odluke SAD-a o ratu i miru te antiterorističkim operacijama. Kao što je njegov prvi tjedan na funkciji zorno pokazao, predsjednik Trump nema političkog iskustva ni znanja o nacionalnoj sigurnosti, kao što nema umijeća u vladanju ni jasnog pojma o tome što upravljanje velikom i raznolikom nacijom podrazumijeva. S obzirom na to, još više zabrinjava što se Bannon, uz Trumpovog zeta Jareda Kushnera, pozicionirao kao Trumpov čovjek od povjerenja i zasjenio druge članove administracije koji bi mu mogli dati drukčije i alternative poglede na situaciju. Trump nije niti tražio pravni savjet vlastitog ministarstva pravosuđa prije nego je izazvao kaos zabranom ulaska muslimanima iz sedam zamalja. Bannon: Ja sam "lenjinist, želim uništiti establišment" Dopusti li Trump Bannonu, koji je prema pisanju Daily Beasta jednom sebe opisao kao "lenjinista koji želi uništiti cijeli establišment", da mu vodi Bijelu kuću, buduće političke krize mogle bi eskalirati van kontrole. Sporovi i sukobi oko Južnog Kineskog mora, Ukrajine ili Sirije samo su najočitiji primjeri. Stoga nije čudno da je Twitter posljednjih dana preplavio hashtag #StopPresidentBannon.