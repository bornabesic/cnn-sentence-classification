Dario Hrebak novi je gradonačelnik Bjelovara. U drugom krugu osvojio je 64,25 posto glasova, dok je njegov protukandidat Davorin Posavac osvojio 34,52 posto glasova. Dok je u stožeru vladala pobjednička atmosfera, a kolone čestitara slijevale se prema restoranu Šenoa, novi gradonačelnik nije podlegao atmosferi. Prvo se zahvalio biračima na velikoj potpori i kazao da su nakon današnjeg slavlja pred njim veliki zadaci. - Kako u politici ne postoji drugi, već samo ostaje prvi dojam, u prva tri mjeseca moramo građanima dokazati da smo dostojni njihovog povjerenja. Obećali smo da ćemo gradu vratiti pobjednički duh, a to je golema obveza, koju ćemo ispuniti novim projektima o kojima smo u kampanji govorili – kazao je Hrebak. Čestitao je svom protivniku Davorinu Posavcu na kampanji koja je bila najvećim dijelom fer i korektna. Ujedno ga je pozvao na suradnju, jer je Bjelovar grad u kojemu se trebaju usuglasiti svi pojedinci i političke opcije jer je to na tragu onoga o čemu se govorilo u kampanji. Davorin Posavac čestitao je novom gradonačelniku i kazao da će on i stranke koje su ga podržavale biti konstruktivna oporba. - Sve projekte koji idu na boljitak Bjelovara mi ćemo podržati, a ono za što mislimo da nije dobro ćemo se zalagati da se promijeni. Obojica smo u kampanji najavljivali da ćemo se staviti na raspolaganje Bjelovaru i njegovim građanima. To je minimum koji možemo dati gradu u kojem živimo, ako smo odgovorne osobe – kazao je Davorin Posavac.     Tema: Lokalni izbori 2017.