Nova sintetička, vrlo opasna droga pojavila se na narkomanskom tržištu u Ljubljani, izvijestio je tamošnji Nacionalni institut za javno zdravstvo. Riječ je o 4-fluoro-butilfentanilu, sintetičkom opioidu koji je derivat fentanila. Kako navodi ljubljanski Nacionalni institut za javno zdravstvo, ta droga i u malim količinama izuzetno je opasna za zdravlje jer izaziva svrbež te ozbiljnu respiratornu depresiju kao što je plitko disanje. Za tu drogu koriste se i nazivi 4F-BF, 4-FBF i p-FBF, a distribuira se u prašku, tabletama i spreju za nos. Činjenica da je ljubljanski Nacionalni institut za javno zdravstvo izvijestio o pojavi nove droge na tamošnjem tržištu, vjerojatno znači i da su 4-fluoro-butilfentanil tamošnje agencije zadužene za praćenje pojavnosti droga već uvrstile na popis zabranjenih tvari. Za sad nema podataka je li se ta droga pojavila i na hrvatskom narkomanskom tržištu, no Dubravko Klarić, kriminalist koji se godinama bavi problematikom droga, kaže da je u posljednjih nekoliko godina 570 droga stavljeno na listu novih droga. – Tu se radi o sustavu ranog upozoravanja prilikom pojave svakog novog spoja, a o čemu se točno radi, može se znati nakon što se napravi forenzička analiza. Ne znam je li takva droga do sada zaplijenjena i u Hrvatskoj, no po kemijskom spoju to bi odgovaralo captagonu. Riječ je o sintetičkoj drogi koja je 80-ih godina bila u medicinskoj primjeni, a onda je povučena – kaže Klarić. Objašnjava da je captagon jedan od sintetičkih derivata fentanila te da dolazi s Bliskog istoka gdje je izuzetno popularan posljednjih godina, pogotovo na području Sirije, Libanona i Saudijske Arabije. Osim toga, Klarić kaže da je captagon vrsta droge koju obilato koriste teroristi ISIL-a i napominje kako je turska policija nedavno kod granice sa Sirijom zaplijenila oko dvije tone te droge. – Sintetičke droge imitiraju učinak već poznatih droga, no učinak je kod sintetičkih kanabinoida znatno jači. Da bi nešto bilo zakonski zabranjeno, to mora biti poznato, odnosno mora biti na listi zabranjenih supstancija. Stalno se pojavljuju novi spojevi jer im se mijenja kemijska struktura pa treba proći neko vrijeme dok se ne uoči da se nešto novo pojavilo na tržištu – objašnjava Klarić. Kaže da svaki put kada se pojavi nova sintetička droga ta droga završi na listi zabranjenih supstancija. Problem sa sintetičkim drogama nije nov, na njega zadnjih godina u gotovo svakom godišnjem izvješću upozorava i Europski centar za praćenje pojavnosti droga i ovisnosti o drogama (EMCDDA). U tim izvješćima tako se posebno ističe kako su u današnjem svijetu nove vrste droga dostupnije, pogotovo mladima, jer se dio toga preprodaje i preko interneta.  >> Na tržištu se pojavila opasna nova sintetička droga, kobna i u malim količinama