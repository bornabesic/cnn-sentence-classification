M.R. (51) na zagrebačkom Županijskom sudu nepravomoćno je proglašen krivim za ubojstvo svoje majke J.R. (89) koju je, prema optužnici, na vrlo brutalan način ubio 19. kolovoza 2016. u njihovoj obiteljskoj kući u Kuzmincu kod Mihovljana. Kako je u trenutku ubojstva bio neubrojiv, prisilno je smješten u psihijatrijsku ustanovu na šest mjeseci, a sukladno Zakonu o zaštiti osoba s duševnim smetnjama. Suđenje je ekspresno okončano isti dan kada je i počelo, a M.R. je priznao djelo za koje ga se teretilo. Prema optužnici, M.R. je svoju teško bolesnu i nepokretnu majku ubio u stanju akutnog psihotičnog maha u kojem nije bio u mogućnosti shvatiti značenje svog postupanja ni vladati svojom voljom. Više ju je puta šakom udario u glavu i prsa, a potom ju je bacio na pod, gdje ju je nastavio udarati po cijelom tijelu. Potom je uzeo sjekiru, kojom ju je također više puta udario po glavi i tijelu, a zatim joj je i nožem zadao više ubodnih rana. Uza sve to, nogama ju je gazio po prsnom košu. Uslijed zadobivenih ozljeda, nesretna žena je preminula, a M.R. koji je imao problema s alkoholom, majku je tukao i prije tog stravičnog događaja. Tužiteljstvo je djelo okarakteriziralo kao teško ubojstvo, za što je zapriječena kazna i do 40 godina zatvora, no kako je M.R. bio neubrojiv, umjesto u zatvor bit će prisilno hospitaliziran, a produljen mu je i istražni zatvor u kojem je od uhićenja. Inače, M.R. je u svojoj obrani naveo da je taj dan s majkom razgovarao i dogovarao spremanje drva za zimu, nakon čega je otišao gledati televiziju. – Kada sam se vratio u sobu, majka više nije bila majka. Preplašio sam se i zvao sam je imenom. Mislio sam da je vještica i onda sam je bacio s kreveta i učinio to – kazao je.  >> Stravičan zločin: muškarac koji je sjekirom i nožem ubio nepokretnu majku najvjerojatnije će završiti u duševnoj bolnici