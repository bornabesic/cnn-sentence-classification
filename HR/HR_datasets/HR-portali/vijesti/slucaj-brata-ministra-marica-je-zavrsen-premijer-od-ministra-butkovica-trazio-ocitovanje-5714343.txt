Premijer Andrej Plenković ne namjerava smijeniti niti na bilo koji način sankcionrati ministra državne imovine Gorana Marića unatoč otkriću o iznenadnom zapošljavanju i napredovanju članova Marićeve obitelji u HŽ-ovoj tvrtki Tehnički servisi željezničkih vozila, konkretno, njegova brata i šogora. - To je slučaj koji je, koliko vidim, i sam brat ministra Marića riješio tako da je dao ostavku, a ministar se o tome očitovao. Ja osobno nisam ni znao da se provode takve vrste imenovanja s obziorm na to da su to aktivnosti koje su ispod razine Vlade. Zatražio sam izvješće od nadležnog ministra prometa Olega Butkovića i čekam da me o tome izvijesti - rekao je Plenković. Na pitanje ima li ministar Marić i dalje njegovo povjerenje, Plenković je izjavio da je "dobio povjerenje kao i ostali članovi Vlade". - Mislim da su izjave ministra Marića bile vrlo precizne i jasne i ja više ne bih o tome - zaključio je Plenković ovaj slučaj. Podsjetimo, nakon što je u javnost procurilo da je ministrov brat Svetimir Marić nakon pauze od 22 dana, koliko je proveo na burzi, vraćen u HŽ, i to u Upravu, jučer je otkriveno da ima još jednog člana obitelji u HŽ-u - šogora. Suprug ministrove sestre promaknut je prije desetak dana u Tehničkim servisima, istoj HŽ-ovoj tvrtki u kojoj je također prije desetak dana zaposlen Svetimir Marić koji je prekjučer podnio ostavku. Šogor Miro Jurič tamo je radio kao poslovođa, ali je promaknut u voditelja za čišćenje. Jurič je zaposlenik HŽ-a otprije, a novo radno mjesto, tvrde u tvrtki Tehnički servisi, oslobodilo se nakon što je jedan od voditelja otišao u mirovinu. Zašto ga je baš on zamijenio i tko je o tome odlučio, nije poznato. Ministar Goran Marić je sazvao konferenciju za novinare na kojoj je rekao da nije siguran da bi na mjestu svoga brata dao ostavku. Novi slučaj promaknuća svog šogora za sada nije komentirao.