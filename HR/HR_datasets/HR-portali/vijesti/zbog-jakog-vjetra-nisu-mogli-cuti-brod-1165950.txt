Do sudara gumenjaka i broda Danče Lučke kapetanije Dubrovnik u Koločepskom kanalu je, prema dostupnim informacijama, došlo jer nitko u gumenjaku nije vidio brod niti su na brodu vidjeli gumenjak. Sve se događalo na valovitom moru uz izrazito jak vjetar. Gumenjak pri tome, nije imao navigacijska svjetla. No Danče je bio propisno osvijetljen i uz to je imao uključenu sirenu za intervenciju. Stoga se postavlja pitanja kako ljudi u gumenjaku nisu vidjeli i/ili čuli brod, ali i kako to da na radaru posada broda nije vidjela gumenjak. Sudski vještaci za pomorski promet s kojima smo razgovarali kažu da putnici u gumenjaku vjerojatno nisu čuli sirenu s broda zbog jakog vjetra, a nisu vidjeli svjetla broda jer su bili pokriveni kako bi se zaštitili od prskanja valova. – Gumenjak prska i putnici u njemu vjerojatno su se pokrili i nisu vidjeli brod sa svjetlima – kaže Petar Miličić, sudski vještak za vozila, plovila i pomorski promet iz Dubrovnika. Što se tiče očitanja gumenjaka na radaru, Miličić objašnjava da svaki brod od gume ili, primjerice, od drveta ima jako lošu jeku na radaru, ali i da sve ovisi o stanju mora, no upozorava da je morao imati radarski reflektor pogotovo zbog loše vidljivosti kakva je bila u utorak navečer u Koločepskom kanalu. Usto, kod smanjene vidljivosti bez obzira na radar, mora netko biti i vani. No Miličić upozorava da gumenjak ima samo 20-ak centimetara visine i da ga, pogotovo kod velikih valova, oplakuje more i tada je teško vidljiv. Osobe koje su se prevozile u gumenjaku, kaže taj sudski vještak, morale su imati prsluke za spašavanje sa svjetlima, no to se očito zanemarilo jer se radi o kratkoj relaciji od Šipana do Dubrovnika odnosno Brsečina. Miličić kaže i da je vozač gumenjaka mogao izbjeći brod da ga je vidio na vrijeme jer gumenjak ima brze motore. On smatra da je došlo do bočnog udara s obzirom na to da je toliko ljudi ispalo iz brodice. – Danče je sigurno vozio brzinom od 15 čvorova, taj brod ima jaku konstrukciju jer je predviđen za spašavanje i traganje. Kad naleti na gumeni objekt, ne osjeti ga tako kao kad udari na konstrukciju od nekog drugog materijala – objašnjava Miličić.