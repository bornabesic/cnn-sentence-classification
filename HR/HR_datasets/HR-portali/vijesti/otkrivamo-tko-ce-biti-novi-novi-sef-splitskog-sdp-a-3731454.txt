Raspuštanje SDP-ove organizacije u Splitu, što ga je Predsjedništvo stranke na subotnjem druženju u Crikvenici predložilo Glavnom odboru, a što se - sudeći prema izjavama nekih istaknutih partijaca - smatra gotovom stvari, presedanskog je karaktera. Nije se to dogodilo ni u Zagrebu, nakon razlaza s Milanom Bandićem, kada je raspušteno nekoliko mjesnih, ali ne i cijela gradska organizacija. Odluka stranačkog vrha dobiva na važnosti činjenicom da je Split po brojnosti druga SDP-ova organizacija. Što je razlog takvom drakonskom potezu? Službeno, priprema stranke za lokalne izbore. Neslužbeno, obračun s dosadašnjim šefom splitskog SDP-a i gradonačelnikom Ivom Baldasarom. Split je prokazan kao trenutno glavni problem SDP-a. Jedinstven po dramatično zaoštrenim unutarstranačkim odnosima, kako je rekao Zoran Milanović. Ta se tvrdnja pokušala argumentirati na više načina. Naprimjer, da se s Baldasarom naredni izbori ne mogu dobiti, što je zanimljivo obrazloženje s obzirom na činjenicu da ni Milanović nije uspio dobiti recentne parlamentarne izbore, pa bi onda po istoj logici možda trebalo raspustiti cijelu stranku. Ili, da splitska organizacija ne funkcionira, što se nije ni pokušalo dokazati. Ni jedan od navedenih razloga ne odgovara statutarnim uvjetima za raspuštanje, tvrdi nam jedan od SDP-ovih korifeja. - Splitsko rukovodstvo stranke samo je sebi potpisalo smrtnu presudu kad se većinski odlučilo ne biti za Milanovića - objašnjava jedan od istaknutih SDP-ovaca. Drugi je iznenađen i posve zapanjen odlukom. - Kažnjavati cijelu organizaciju, izbaciti iz stranke više od tisuću ljudi zbog jednog oponenta ili šačice kritičara, pa to je suicidalno - kaže. Osim toga, na prošlim lokalnim izborima upravo je taj grad, uz Rijeku, spasio čast stranke. Svi su drugi centri izgubljeni. Splitski SDP na unutarstranačkim izborima većinski je ipak glasao za Milanovića. Nakon odluke vrhuške, stranka je u Splitu proključala. - Čekam da nam objasne zašto su nas izbacili - revoltirano kaže korjenika Marin Jurjević. Nije nemoguće da se od dijela SDP-a na lokalnoj razini formira neka nova stranka. Baldasar će na izbore vjerojatno sa svojom listom, kontra SDP-a. Milanović je, otkriva nam visoki izvor u SDP-u, odlučio da za gradonačelnika Splita kandidira Roka Andričevića, prilično nepoznatog javnosti, sveučilišnog profesora, zamjenika ministra Mornara u Vladi i 2000. pomoćnik ministra u Vladi Ivice Račana. Protiv odluke o raspuštanju u Crikvenici je glasao samo Davor Bernardić. U SDP-u se ipak najviše komentira držanje Tonina Picule, koji je u raspravi navodio razloge protiv raspuštanja Splita, a onda je ipak digao ruku za. - Na koncu sam prihvatio da je priča o velikom nezadovoljstvu stanjem u splitskoj organizaciji, pa onda i njeno raspuštanje početna točka jednog dugoročno važnog procesa građenja novog političkog identiteta SDP-a - objašnjava nam Picula. Komadina je u Golubinjaku u Gorskom kotaru ugostio sve koji su mu pomagali u izbornoj kampanji. Nagađa se da je Milanović požurio s raspuštanjem Splita zbog Komadinine veselice, na kojoj se okupilo više od dvije stotine ljudi, a koju je šef SDP-a protumačio kao kontra skup Crikvenici. - Ništa od toga - kaže Komadina. - Pozvao sam ljude da im zahvalim za sve što su uradili u kampanji, a ne da bih organizirao neku novu stranku, frakciju ili udar. Bila je to zabava, a ne urotničko zborovanje. Aleksandra Kolarić, koja je bila u Golubinjaku, potpuno konsternirana kaže da svi koji su podržali Komadinu mogu očekivati sličnu eliminaciju. Po njoj, ljudi u SDP-u suočeni su s izborom: ili će biti u Milanovićevom bedemu ljubavi ili će letjeti van.