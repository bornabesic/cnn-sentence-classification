Izbačena sam nemilosrdno. U jako sam teškoj životnoj situaciji. Uz pomoć Živog zida i Centra za socijalnu skrb pronašla sam smještaj za tjedan dana. Nakon toga ne znam gdje ću, ali ipak vjerujem u bolje sutra - kazala je 57-godišnja Nada Bosnić u srijedu, dan nakon što je deložirana iz stana u ulici bana Josipa Jelačića u Zadru u kojem je živjela 46 godina. Izbačena je na ulicu zbog duga od trinaest tisuća kuna nakon pravomoćne ovrhe Hrvatskog zavoda za mirovinsko osiguranje (HZMO), kojem deset godina kao vlasniku stana nije plaćala ugovorenu zaštićenu najamninu zbog čega je i Ivan Pernar, saborski zastupnik Živog zida, u Saboru zatražio da se njezin status riješi u sljedeća 24 sata jer će ga, zaprijetio je, sa govornice morati odnijeti. - Moram priznati da mi je u ovako teškoj životnoj situaciji njegov istup izmamio osmijeh na lice - rekla je Nada Bosnić. Još 1993. godine stanarsko pravo naslijedila je od majke, no kako je živjela od socijalne pomoći, stan nije mogla otkupiti, pa je sklopila ugovor o najmu s Hrvatskim zavodom za mirovinsko osiguranje koji je bio davalac stana na korištenje. U međuvremenu su oni postali i vlasnici stana. HZMO   - Nisam mogla plaćati zaštićenu najamninu jer sam živjela od socijalne pomnoći, a inače sam upravni pravnik. Najamninu sam podmirivala do 1994. godine. Otkada sam 2013. godine stekla pravo na mirovinu pokojnog supruga, otplatila sam 70 posto ukupnog iznosa duga od 29 tisuća kuna. Ostalo je još oko 12 tisuća kuna, a 2014. sam podnijela zahtjev za otkup stana u DUUDI-u, no dosad nije ništa riješeno. Rekli su mi samo da se 2015. trebaju donijeti posebni akti kojima će se definirati pravo otkupa stanova. Zbog toga sam u travnju tužila HZMO radi utvrđivanja prava vlasništva i taj me postupak još čeka - kazala je Bosnić. Najviše ju je, kaže pogodila, činjenica što je predaja u posjed stana bila zakazana na sudu, no kada je stigla na ročište tamo su joj rekli da se sve već odvija na - terenu! - Dok sam bila na sudu sudski ovršitelj je promijenio bravu, te sam izbačena iz stana na najgrublji način - kazala je Nada Bosnić. HZMO   No, na Općinskom sudu u Zadru tvrde suprotno, navodeći kako je rješenje o ovrsi radi predaje nekretnine u posjed doneseno još 21. ožujka 2014. na temelju presude suda od 27. lipnja 2013. kojom je naloženo Nadi Bosnić da preda stan. - Prema toj presudi tuženici, a sada ovršenici Nadi Bosnić, ugovorom o najmu iz 1998. godine stan je predan u najam, a kako nije plaćala zaštićenu najamninu, kao ni druge troškove od 1998. godine, dakle od zaključenja ugovora pa sve do 2006. godine, HZMO je otkazao ugovor o najmu stana. Kako stan tada nije dobrovoljno predan, 2007. je pokrenuta i tužba radi predaje stana u posjed - kazao je Denis Klarendić, glasnogovornik Općinskog suda u Zadru. Nakon pravomoćnosti presude od 27. lipnja 2013. kojom je naložena predaja stana, pokrenuta je i ovrha radi njegove predaje, te je nakon pravomoćnosti rješenja o ovrsi od 21. ožujka 2014. ona i provedena. HZMO   - Ako je tuženica smatrala da joj pripada stanarsko ili neko drugo pravo, onda je morala voditi odgovarajuće postupke, jer se u ovom postupku koji je prethodio ovrsi raspravljalo samo o predaji nekretnine u posjed temeljem otkaza ugovora o najmu stana koji je zaključen između tuženice i HZMO-a, dakle mimo suda - rekao je glasnogovornik Suda, na kojemu je još prije deset godina HZMO pokrenuo tužbu protiv Nade Bosnić radi predaje stana u posjed. Saborski istup za Nadu Bosnić planuo je na društvenim mrežama satiričnom fotomontažom Ivana Pernara u liku specijalnog filmskog agenta Jasona Bournea. Upravo u stanu iz kojeg je sada izbačena, 2001. godine hvatala je policija Nadu Bosnić na temelju tjeralice. Zbog pokušaja ubojstva Katarine Šašić, referentice Centra za socijalni rad, Nada Bosnić tada je bila osuđena na jednogodišnju kaznu zatvora, no nije se odazivala nakon rješenja o pravomoćnom izdržavanju kazne. Kaznu je, prema informacijama Hrvoja Viskovića, glasnogovornika Županijskog suda u Zadru, na koncu ipak izdržala u Zatvoru u Požegi, te je s izdržavanja kazne otpuštena 2003. HZMO   Bosnić je smatrala da je referentica Šašić zakida u ostvarivanju prava u Centru za socijalni rad, zbog čega je 22. svibnja 1995. došla u njezin ured, ispod jakne izvadila kuhinjski nož duge oštrice i zamahnula. Djelatnica Centra je, međutim, jednom rukom uhvatila Nadu Bosnić za zapešće, a drugim dlanom zgrabila je oštricu noža, tako da je izbjegla jači ubod i bila je tek lakše ozlijeđena po prsima i ruci. Bosnić je na sudu izjavila da se ne osjeća krivom za ovo djelo, koje "ne bi počinila da se Šašić prema njoj ponašala drukčije". Izjavila je i da ne zna i da nema poseban odnos prema tom djelu. Nakon počinjenog djela nije bježala, niti išta komentirala. Stajala je mirno u uredu i čekala da dođe policija. Na Općinskom sudu protiv nje se vodio još jedan postupak, za kazneno djelo pokušaju nanošenja teške tjelesne ozljede, kada je napala jednu staricu u ulazu zgrade u kojoj stanuje. HZMO: Ima stan u Zagrebu "U tijeku sudskog postupka HZMO je došao u posjed pravomoćnog i ovršnog Rješenja o nasljeđivanju Općinskog građanskog suda u Zagrebu od 10. listopada 2012. prema kojem je nakon smrti izvanbračnog supruga Nada Bosnić jedina nasljednica stana u Zagrebu, površine 60,90 metara četvornih. Dakle, Bosnić ima u vlasništvu stan u Zagrebu, stoga nije bilo prepreka za provedbu ovrhe i predaju stana Hrvatskom zavodu za mirovinsko osiguranje kao vlasniku stana. Zatečeno stanje stana nakon deložacije pokazuje potpunu nebrigu za stan koji je u potpunosti devastiran i zahtjeva velika ulaganja kako bi se doveo u stanje potrebno za stanovanje", navodi se, između ostaloga, u priopćenju HZMO-a. Iz HZMO-a su u priopćenju priložili i fotografije stana, na dan 18. travnja 2017. godine.