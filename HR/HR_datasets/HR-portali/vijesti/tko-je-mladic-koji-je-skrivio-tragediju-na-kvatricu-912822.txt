Mladić je prodajni predstavnik u “Croatia osiguranju” Kako ekskluzivno doznaje Jutarnji list, 26-godišnji Nikola Kovačević iz Sesveta, mladić koji je u ponedjeljak navečer skrivio stravičnu prometnu nesreću na zagrebačkom Kvaternikovom trgu, dosad je već imao četiri zabrane upravljanja motornim vozilom zbog vožnje pod utjecajem alkohola. Nakon nesreće se smijuljio i uopće nije bio svjestan što je napravio dok se u utorak ujutro nije otrijeznio u bolnici. Prema riječima svjedoka čak je vikao “znate li vi tko sam ja, ja mogu sve”. Nakon triježnjenja odvezen je na kriminalističku obradu. Kovačević, inače bivši nogometaš NK Zelina, a igrao je i za još neke nižerazredne klubove u Zagrebu i okolici, prodajni je predstavnik u “Croatia osiguranju”. Podsjetimo, Kovačević  je divljom vožnjom pod utjecajem 1,96 promila alkohola u krvi pokosio nekoliko pješaka pri čemu je jedna žena poginula.