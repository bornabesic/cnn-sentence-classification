Francuski predsjednik Francois Hollande rekao je da je napad kamionom u Nici nesumnjivo teroristički čin te je za tri mjeseca produžio izvanredno stanje u zemlji, uvedeno nakon lanjskih napada u Parizu, a koje je trebalo završiti 26. srpnja. – U ime cijele nacije izražavam solidarnost s obiteljima žrtava. Francuska je pogođena i užasnuta ovom tragedijom, ovim monstruoznim činom, no Francuska je snažna i uvijek će biti snažnija od fanatika koji je žele napadati – poručio je Hollande, dodajući da "trebamo učiniti sve što možemo da se borimo protiv takvih napada", prenosi BBC. – Cijela Francuska je pod prijetnjom islamističkog terorizma – rekao je Hollande. Rekao je i da je među poginulima nekoliko djece. Hollande je dodao da će rezervne snage pomoći vojsci i sigurnosnim snagama diljem zemlje, a poseban fokus bit će na granicama. Hollande se zbog tog napada tijekom noći iz Avignona vratio u Pariz na sastanak kriznog stožera, a kako javljaju agencije, sastanak bi sa šefovima sigurnosti trebao biti u 9 sati ujutro. Naveo je i da će nakon "pokolja u Nici" pojačati operacije "protiv terorista ISIL-a u Siriji i Iraku" i protiv onih "koji nas napadaju na našem teritoriju". Poručio je i da "ništa ne može uništiti spremnost Francuske da se bori protiv terorizma". Trebali bismo se naučiti živjeti s terorizmom Francuski premijer Manuel Valls rekao je da će biti proglašeno tri dana žalosti nakon napada u Nici, i to počevši od subote. Govoreći u Parizu prije odlaska na mjesto terorističkog napada Valls je rekao: "Terorizam je prijetnja koja se pojavljuje u Francuskoj. Pred nama je rat koji je terorizam počeo protiv nas. Cilj terorista je unijeti strah i paniku. Francuska neće dopustiti da to destabilizira zermlju". Valls je dodao: "Vremena su se promijenila i mi bismo se trebali naučiti živjeti s terorizmom. Moramo pokazati solidarnost i mir. Francuska je pogođena u dušu 14. srpnja, pogođen je naš nacionalni dan. Oni su htjeli napasti jedinstvo francuske nacije. Jedini dostojanstven odgovor je da će Francuska ostati vjerna duhu 14. srpnja i svojim vrijednostima", javlja Guardian. 