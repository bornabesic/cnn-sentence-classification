Bivši šef HDZ-a Tomislav Karamako na medijskoj platformi Euroactiv napisao je tekst pod naslovom "Hrvatska na raskršću" u kojemu je ponovio što smatra misijom novoosnovanog Instituta za sigurnost i prosperitet Hrvatske, ali se osvrnuo i na nekoliko gorućih tema u Hrvatskoj. Vijest o osnivanju Instituta obznanio je prije tjedan dana, a zvučala je pomalo kao politička deklaracija. "Bio sam u Washingtonu, Izraelu, Londonu i drugim gradovima u Europi te se susreo s brojnim stručnjacima, političarima, poslovnim ljudima i državnim dužnosnicima. Kao rezultat tog procesa, zaključio sam kako je pokretanje takvog Instituta nužno i dobro za našu zemlju te da je to najbolji način da nastavim služiti hrvatskim građanima. Hrvatska je u proteklih 25 godina postigla mnogo i hrvatski su građani heroji te priče. Žrtvovali su se, prilagođavali se novome svijetu i odlučili krenuti konstruktivnim putem prema budućnosti", pojasnio je Karamarko, a sada je u tekstu ponovio kako je inicirao ideju "o prvom nezavisnom think tanku u Hrvatskoj koji će okupiti najbolje umove u Hrvatskoj i svijetu kako bi se bavili složenim pitanjima i predložili stvarna rješenja od kritične važnosti za budućnost Hrvatske, presudna za snažnu demokraciju, sigurnost i gospodarstvo". Karamarko poručuje i da mu je cilj pridonijeti stabilnosti i prosperitetu cijele balkanske regije. O HRVATSKOJ: Položaj Hrvatske ima iznimnu geostrategijsku važnost: Balkan je bio katalizator globalnog i regionalnog vojnog sukoba duže od jednog stoljeća. Uz predstojeće izbore u Albaniji i na Kosovu, kao i nastavak političke krize u nekim drugim balkanskim zemljama, ulazimo u razdoblje dubokog političkog i sigurnosnog rizika. Oblak tih političkih pitanja zasjenio je ovogodišnju proslavu četvrt stoljeća hrvatske neovisnosti... Nažalost, Hrvatska nema dugoročnu viziju za razvoj ili sposobnost rješavanja najtežih problema. Naš cilj je okupiti ljude, ideje i uspješne studije slučaja koji se mogu primijeniti u Hrvatskoj kako bi se poboljšali životi sadašnjih i budućih generacija. O AGROKORU: Ovo je pravi trenutak za razmišljanje o politikama koje će učiniti Hrvatsku sigurnijom i bogatijom. Ništa bolje ne dokazuje tu potrebu koliko kolaps Agrokora, najvećeg poslodavca u Hrvatskoj, koji prijeti širem gospodarstvu. U igri je oko 50.000 ili više radnih mjesta, a kriza se već osjeća u nekoliko susjednih zemalja. Ostavljam sudovima da istraže uzroke ove krize, iako zamišljam pohlepu, vlastite interese i slab regulatorni režim koji su kumovali ovom slučaju. Tu je i značajan međunarodni aspekt. Agrokor je glavni dužnik ruskih banaka, a to svakako može rezultirati utjecajem Rusije na gospodarske procese u Hrvatskoj, a time i našu sigurnost. Agrokorov slučaj također otkriva strukturne probleme u hrvatskom gospodarstvu. Hrvatska domaća proizvodna sposobnost raspala se, kao i naša tradicionalna poljoprivredna baza. Nismo napravili nužne financijske ili političke poteze kako bi mladima osigurali dobre poslove. Zato se suočavamo s egzodusom talentiranih, kreativnih i motiviranih mladih iz Hrvatske. O PROJEKTIMA: Prije nekoliko godina inicirao sam pilot program koji je trebao donijeti izraelsku poljoprivrednu tehnologiju i znanje u Hrvatskoj kako bi se poboljšala poljoprivredna proizvodnja na istoku. Taj vrlo uspješan program služi kao model za postizanje održivih rješenja primjenom međunarodnih znanja u Hrvatskoj. Institut će narednih mejseci u suradnji s našim međunarodnim partnerima razvijati provedbu novih programa kojima je cilj oživjeti našu poljoprivrednu i domaću proizvodnu bazu i omogućiti mladima rad u Hrvatskoj. Hrana i voda najvažniji su prirodni resursi. Razvoj jake seoske sredine preduvjet je za uspješnu zemlju. Težak posao tek počinje.