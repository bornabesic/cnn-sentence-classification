Foto: Hina MNOGO djece i mladih među žrtvama je samoubilačkog napada izvedenog na koncertu koji je u Manchester Areni jučer navečer održala američka tinejdžerska zvijezda Ariana Grande (23), a za koji je odgovornost danas preuzela Islamska država. Najmanje je 22 ljudi poginulo u napadu koji je bombaš samoubojica izveo u dvorani Manchester Arene, kapaciteta 21.000 ljudi. Ranjenih je 59, a budući da su neki u teškom stanju nije isključeno da će smrtnih ishoda biti i više. Brojni roditelji i dalje u potrazi za svojom djecom  Danas su brojni očajni roditelji i dalje u potrazi za svojom djecom, pokušavaju si pomoći preko društvenih mreža, a pomaže im i prihvatni centar uspostavljen na nogometnom stadionu Manchester Cityja. Nakon što se čula eksplozija po završetku koncerta, nastale su scene panike i u dvorani i ispred nje, gdje su roditelji čekali svoju djecu. Bilo je puno djece i adolescenata na koncertu "Bilo je puno djece i adolescenata. To je tragedija", kazala je za agenciju France Presse Stephanie Hill, koja je na koncert došla sa svojom kćerkom Kennedy. "Ljudi su padali jedni po drugima na stepenicama. Bio je to potpuni kaos. Željeli smo izaći što je prije moguće jer smo mislili da možda postoji netko tko puca po mnoštvu", ispričala je Kennedy. "Kada smo čuli da se radi o terorističkom napadu, bilo me jako strah", kazala je 11-ogodišnja Grace Trippitt, koja je također bila na koncertu s majkom. Vjeruje se da među žrtvama nema hrvatskih državljana Hrvatski veleposlanik u Velikoj Britaniji kazao je kako se pretpostavlja da među stradalima na koncertu u Manchesteru nema hrvatskih državljana, ali da to ne može sa sigurnošću potvrditi dok ne dobije konačnu informaciju. "Mi smo se upravo čuli s britanskim vlastima. Oni još nemaju informacija o državljanstvima stradalih u napadu u Manchesteru. Pretpostavljamo da nema hrvatskih državljana ali ne možemo biti sigurni dok ne dobijemo konačnu potvrdu. Britanske vlasti su nas obećale obavijestiti čim nešto saznaju", rekao je za Hinu hrvatski veleposlanik Ivan Grdešić. Britanska policija još nije objavila podatke i žrtvama napada Britanska policija još uvijek nije objavila kojeg su državljanstva žrtve i ranjeni, kao ni koliko je među njima djece a koliko odraslih.  Prva žrtva čiji je identitet objavljen je 18-ogodišnja Georgina Callander, što je objavila njezina škola. Poginula je i 8-ogodišnja djevojčica Saffie Rose Roussos, priopćile su vlasti Lancashirea gdje je djevojčica živjela. Na koncertu je bila s majkom i sestrom. "Znamo da je terorist koji je djelovao sam detonirao eksploziv na jednom od izlaza iz dvorane, birajući namjerno mjesto i vrijeme koji će prouzročiti najviše žrtava, među kojima će biti djeca i mladi", kazala je Theresa May. May vjeruje da vlasti znaju identitet napadača  Policija je objavila da je uhitila dvojicu muškaraca te da za jednog od njih vjeruje da je povezan s napadom. Premijerka May kazala je u izjavi kako vlasti vjeruju da znaju i identitet napadača ali to u ovom trenutku još ne mogu potvrditi. May je pred Downing Streetom rekla da su se "kukavičluku napadača hrabro suprotstavili pripadnici hitnih i spasilačkih službi te stanovnici grada". Najteži napad na Manchester  "Posrijedi je jedan od najtežih terorističkih napada koji su se dogodili u Ujedinjenom Kraljevstvu", kazala je.   "Unatoč tomu što ovo nije prvi put da Manchester pati na ovaj način, riječ je o najtežem napadu koji je pogodio ovaj grad i najgori koji je pogodio sjever Engleske". U Manchesteru se danas osjeća velika napetost, a nakratko je tijekom jutra evakuiran i veliki trgovački centar Arndale gdje se mislilo da je došlo do nove eksplozije nakon što ga je policija zatvorila. Međutim, on je ubrzo ponovno otvoren, a policija je objavila da je u njemu uhićen jedan od dvojice muškaraca, te da on nema veze s jučerašnjim napadom. Jača se sigurnost širom svijeta  Arianu Grande tijekom sljedećih mjeseci trebaju ugostiti i Hong Kong i Manila. Hong Kong gdje će Grande nastupiti u rujnu kaže kako će ojačati sigurnost na svim koncertima i događanjima, a Filipini gdje je očekuju u kolovozu kažu kako je njihova sigurnost uvijek na visokoj razini kada se očekuju velike gužve. Američko ministarstvo domovinske sigurnosti kazalo je da prati stanje i da će se američka javnost vjerojatno morati suočiti s povećanom sigurnosti na javnim događanjima. Japan osniva tijelo koje će pratiti terorizam U Japanu je najavljena uspostava tijela koje će pratiti događanja vezana uz međunarodni terorizam. Singapur je najavio nove mjere, uoči koncerta u lipnju Britney Spears. "Definitivno razmatramo jačanje sigurnosti", rekao je Yogesh Mehta, menadžer u IME skupini.  Naglasio je da su sva njihova događanja organizirana u suradnji s policijom i da od nje očekuju savjete kakve mjere poduzeti, i koliko naoružanih čuvara angažirati.