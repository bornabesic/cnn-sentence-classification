Anvar Azimov, veleposlanik Rusije u Hrvatskoj, u razgovoru za RTL televiziju progovorio je o situaciji u Agrokoru, odnosima dviju zemalja, ali i otkrio namjerava li ruski predsjednik Vladimir Putin u skorije vrijeme posjetiti Hrvatsku.  Azimov je naglasio koliko je važno da Rusija i Hrvatska ostvare dobre odnose, ali je i sam priznao da u zadnjih deset godina između Moskve i Zagreba vlada jedan veliki šum u komunikaciji. - Rusija je bila među prvim zemljama koje su priznale Hrvatsku. Proteklih 25 godina odnosi su bili prijateljski, i na obostranu korist. Kada sam došao u Hrvatsku prije nekoliko godina, upitao sam se “zašto nema pravog razvoja u našoj bilateralnoj suradnji – u politici, trgovini, gospodarstvu i drugim poljima. Zaključio sam da je aktivni politički dijalog na visokoj razini ključ za bilateralnu suradnju. Nažalost, proteklih 7-8 godina nije bilo aktivnog političkog razgovora - rekao je Azimov. Azimov nije htio nagađati hoće li ruske banke i dalje kreditirati Agrokor. - Ovo su pitanja za Sberbank i vašu Vladu, ali želim naglasiti da su u ključnom i presudnom trenutku naše banke odigrale konstruktivnu i ključnu ulogu. Nadamo se da će ruske banke nastaviti pomagati Agrokoru kako bi se stabilizirala situacija. Ponavljam, stabilnost Agrokora znači i stabilnost vaše zemlje. A nama je to iznimno važno -  kaže Azimov uz dodatak da nema informacija da Maksim Poletaev, drugi čovjek Sberbanka, stiže u Zagreb. Veleposlanik je naglasio da je odlazak ministra vanjskih poslova Davora Ive Stiera u Moskvu idući tjedan najvažniji hrvatsko-ruski susret još od 2006. godine i da je to prilika da se konačno potakne atmosfera suradnje na visokoj razini. A što se tiče eventualnog dolaska Putina u Hrvatsku, Azimov je rekao: Stječe se dojam da Rusija kroz gospodarstvo pokušava ostvariti geopolitički utjecaj u Hrvatskoj. Kakve su namjere? - Mi smo za razvoj trgovine i gospodarske suradnje, s našim ulaganjima. Vjerujemo da je to u interesu hrvatskog gospodarstva, kao što je u interesu i povećanje takve suradnje. Nažalost, potencijal koji imamo ne koristi se 100%. Zato je moj zadatak kao ambasadora da ostvarimo trgovinsku razmjenu od najmanje 3 milijarde eura i ruska ulaganja u Hrvatskoj dovedemo do milijardu eura. Povećavanjem ulaganja i gospodarske suradnje, uvjeravam hrvatske prijatelje i kolege da nemamo nikakvih geopolitičkih ciljeva. Naš cilj je pomoći Hrvatskoj i naglasiti da je Rusija prijatelj i pouzdan partner Hrvatskoj - kazao je Azimov u razgovoru za RTL. 