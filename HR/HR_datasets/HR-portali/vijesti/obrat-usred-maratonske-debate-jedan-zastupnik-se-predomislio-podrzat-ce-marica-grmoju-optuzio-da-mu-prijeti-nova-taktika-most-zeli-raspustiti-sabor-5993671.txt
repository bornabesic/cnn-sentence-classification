>>> NOVO 2:27 Nakon završne riječi Gordana Marasa u ime predlagatelja, rasprava je okončana, a Božo Petrov je rekao da će se o smjeni ministra Marića glasati kada se za to steknu uvjeti. Istovremeno, najavio je nastavak sjednice Sabora za četvrtak u 9:30 i to upravo glasanjem o svim dosad raspravljenim točkama. -------------------- 2:08 Rasprava se polako približava kraju, u tijeku su završna obraćanja zastupnika u ime klubova. Ivan Pernar je u ime Živog zida Marića pozvao na ostavku, a mostovac Tomislav Panenić je u svojem obraćanju Marića optužio za izdaju bivšeg premijera Tihomira Oreškovića jer je prihvatio ulogu potencijalnog mandatara presložene Vlade, koja u konačnici nije formirana. -------------------- 0:55 Nezavisni zastupnik Željko Lacković objavio je da će, suprotno ranijim tvrdnjama, glasati protiv opoziva ministra financija. Učinio je to nakon što ga je Nikola Grmoja spomenuo kao zastupnika za kojeg očekuje da će glasati za smjenu. Pritom je Grmoju optužio za prijetnju, s obzirom da su mu iz Mosta poručili da ga neće podržati na lokalnim izborima ako ne bude protiv Marića. Grmoja je opovrgnuo da je prijetio, a usput mu je dobacio da je njegova najnovija odluka sigurno rezultat telefonskog poziva Milana Bandića, kojega Lacković inače mijenja u Saboru. Lacković je to zanijekao. U jednoj od replika SDP-ov Gordan Maras je Lackoviću rekao da je razlog koji je naveo zašto će glasati za Marića 'jedna od najglupljih isprika'. Inače, na plenarnoj sjednici je nekoliko ministara, dok se premijer Plenković navodno povukao u prostorije HDZ-ova kluba. Ondje se sastao s prvim čovjekom HSS-a Krešom Beljakom, no on je nakon toga izjavio da stav njegove stranke ostaje nepromijenjen, odnosno da nema suradnje 'seljaka' s HDZ-om. -------------------- 0:35 Nakon stanke, Grmoja je obrazložio zašto je Most u proceduru stavio prijedlog odluke o raspuštanju Sabora, o čemu više možete pročitati OVDJE. Zatim je nastavljena pojedinačna rasprava o smjeni ministra Zdravka Marića.   -------------------- 0:05 Nikola Grmoja je zatražio stanku 'radi trenutnih događanja u Saboru', a Božo Petrov je odredio pauzu u trajanju od 30 minuta. -------------------- 23:20 Most je predložio uvrštenje odluke o raspuštanju Sabora u dnevni red hrvatskog parlamenta. - Vlada Republike Hrvatske nema povjerenje većine zastupnika u Hrvatskom saboru koju je izgubila izlaskom zastupnika Mosta nezavisnih lista iz vladajuće većine. Razrješenjem četvorice ministara stekli su se uvjeti da Vlada, odnosno premijer, Saboru uputi prijedloge za iskazivanje povjerenja novim ministrima za četiri ključna ministarstva. Do danas to nije učinjeno isključivo iz razloga nepostojanja većine zastupnika u Hrvatskom saboru koji bi izglasali povjerenje novim ministrima. Umjesto prijedloga za iskazivanje povjerenja novim ministrima predsjednik Vlade je odredio četiri državna tajnika da upravljaju ministarstvima. Za svoj rad ti državni tajnici ne odgovaraju Saboru niti imaju demokratski politički legitimitet. Takva Vlada nema legitimitet vladati bez podrške saborske većine, tim više što je potpuno neizvjesno kada će i hoće li je uopće imati. Smatramo da se hrvatskim građanima, koji su jedini izvorni nositelji vlasti u RH, treba prepustiti da na prijevremenim izborima odluče o novom sazivu Hrvatskog sabora iz kojeg će biti formirana i nova Vlada koja će imati povjerenje većine zastupnika. Člankom 78. stavkom 1. Ustava propisano je da se Sabor može raspustiti radi raspisivanja prijevremenih izbora ako to odluči većina svih zastupnika, stoga predlažemo da Sabor donese Odluku o raspuštanju Hrvatskog sabora, stoji u obrazloženju Mostova prijedloga. - Podnijeli smo zahtjev za raspuštanje Sabora ukoliko Marić ne bude imao većinu, potvrdio je Mostovac Nikola Grmoja za N1. Zahtjev je potpisalo 11 od ukupno 15 članova Mostovog kluba, a član Predsjedništva SDP-a Franko Vidović već je rekao da će njegova stranka podržati raspuštanje, iako je Bojan Glavašević gotovo istovremeno najavio sjednicu stranačkog vrha kako bi zauzeli službeni stav o ovome. Opširnije o Mostovom prijedlogu i prve reakcije pročitajte OVDJE. U galeriji pogledajte dokument: Prijedlog Oduke o raspuštanju Sabora Zatvori Slika 1/3 Objavljeno: 03.05.2017. Objavljeno: 03.05.2017. Objavljeno: 03.05.2017. -------------------- 23:05 U ime kluba Promijenimo Hrvatsku riječ je uzeo Ivica Mišić, koji je za razliku od kolega iz svojeg kluba potpisao za podršku ministru financija. U govoru je rekao da je odluku donio i prije nego su ga iz HDZ-a za to pitali, a sve je pojasnio brigom za hrvatsko gospodarstvo. -------------------- 22:50 - Politička kultura i komunikacija proteklih je dana dotakla dno. Jedan od zastupnika kazao je kako je on neprijatelj Plenkoviću i Pupovcu. Zar zaista moramo komunicirati na ovakav način? Ako mi je bilo tko od vas neprijatelj, onda su to i deseci tisuća ljudi koji su glasali za vas. To sebi nikada neću dopustiti, kazao je govoreći u ime Kluba HNS-a i HSU-a Ivan Vrdoljak te dodaao da će Klub HNS-a i HSU-a glasati za opoziv Marića, prenosi N1. - Država je destabilizirana i treba skupiti sredstva za spas Agrokora, saborski zastupnici govore idemo u rat, poubijat ćemo se međusobno. Mi biramo drugačije. Imam pravo i obavezu čuvati dostojanstvo osobe koliko god se ja s njom ne slažem. Čuvat ću dostojanstvo gospodina Marića kojeg poštujem kao čovjeka. Marić ima teret izjave kad je rekao da je u Agrokoru sve u redu, rekao je Vrdoljak. - Ovakvu ružnu brakorazvodnu parnicu hrvatski građani još nisu vidjeli. U koaliciji je kao i u braku, trpljenje kako bi čovjek došao do cilja, kazao je šef HSU-a Silvano Hrelja. - Ja i Bulj smo išli popiti kavu u jedan kafić u Zagrebu, ušli i vidjeli da Ivan Vrdoljak pije kavu s Josipom Jurčevićem, a nije to onaj povjesničar. Znate li tko je Josip Jurčević? To je čovjek koji je tvorac PPD-a, čovjek koji je gurao projekt termoelektrane u Pločama, protiv kojeg smo se borili bivši ministar Orepić i ja, kazao je Nikola Grmoja. - Gdje su vam reforme, vi pratite tko se s kime viđa na kavama, odgovorio mu je Vrdoljak. -------------------- 22:39 Ministar financija Zdravko Marić, braneći se u srijedu navečer u Saboru od kritika oporbe i zahtjeva za njegovom smjenom, kazao je da mjesecima ne bi mogao uvjeriti neke zastupnike u ništa što bi promijenilo njihovo mišljenje, odnosno optužbe da je podogovao u slučaju Agrokor, a koje je opetovano odbacio kao deplasirane. "Da provedem mjesece u ovom Saboru, neću uvjeriti u apsolutno ništa. Što god da ja kažem, a ja vam sad opetovano objašnjavam po treći puta na koji način funkcioniraju institucije, pa isto tako i HBOR, vi i dalje koristite iste konstrukcije da sam ja nekome nešto odobrio kao pojedinac, kao ministar, kao predsjednik Nadzornog odbora, što je apsolutno deplasirano", kazao je Marić. Što se tiče Zakona o faktoringu i Zakona o računovodtsvu, za koje mu oporbeni zastupnici predbacuju da je išao na ruku Agrokoru,  ustvrdio je da su ti zakoni izglasani u Saboru i da nitko nije bio protiv. "Pa o čemu mi pričamo? Ja kao odgovoran ministar predložim Vladi zakon, vi ga u Saboru podržite i sad sam ja kriv", poručio je Marić i dodao kako je HBOR-ov kredit Agrokoru  odobren uz adekvatne i odgovarajuće instrumente. Ivan Pernar (Živi zid ) upitao ga je zašto nije kod odobravanja tog kredita tražio od Ivice Todorića da založi svoj dvorac. "Krivi ste jer ste bez odgovarajuće hipoteke dozvolili da HBOR Ivici Todoriću, odnosno njegovoj privatnoj firmi Agrokor, čiji ste vi bili zaposlenik, da božićni kredit od 274 milijuna kuna. Da, za to ste krivi", poručio je Pernar ministru financija. Marić mu je odgovorio da razumije njegovu ljutnju, ali ga i zamolio da zadrži dostojanstvo. Odbacio je i tvrdnje Mare Kristića (Most) da je dva puta pokušao ugasiti tzv. porezni Uskok. -------------------- 22:00 U Sabor se vratio premijer Plenković. -------------------- 21:23 Hrvatski sabor nastavlja burnu raspravu o SDP-ovom prijedlogu opoziva ministra financija Zdravka Marića, u kojoj su HDZ-ovi zastupnici one oporbene prozvali da nad ministrom vrše "orkestrirani mobbing", da umjesto ijednog argumenta za njegovo razrješenje nude "jeftino politikanstvo". Branko Bačić je u ime Kluba HDZ-a kazao kako nema nijednog argumenta kojim bi se Marića moglo teretiti i zašto bi ga se trebalo razriješiti. "Svi vi koji ste pročitali prijedlog za opozivom možete se složiti kako tamo nema nijednog argumenta kojim bi ga se teretilo", poručio je Bačić. "Nad ministrom Marićem vrši se orkestrirani mobbing, zamjera mu se što je uspješan", ustvrdila je HDZ-ova Majda Burić, odgovarući na kritike na račun ministra financija iz redova SDP-a. "Što bi trebao, nositi ceker i voziti stojadin", upitala je. U ime Vlade, njezina potpredsjednica Martina Dalić odbacila je sve kritike na Marićev račun, braneći poreznu reformu, kao i takozvani lex Agrokor, te prozivajući SDP-ovce za "politički larpurlarizam i jeftino politikantstvo". "Ono što je meni najveća plaća za trud oko Zakona o izvanrednoj upravi jest ući u Konzum i čuti 'dobar dan' od blagajnica koje tamo rade", rekla je. Na njezino izlaganje reagirao je Bojan Glavašević (SDP), ustvrdivši da je njezin sukob interesa neusporedivo veći od Marićevog, na što mu je uzvratila kako je ona u sukobu interesa jedino s mađarskim MOL-om. "Kao potpredsjednica Vlade sam u sukobu interesa s dioničarem koji na neadekvatan način upravlja Inom - mađarskim Molom. To priznajem", rekla je Dalić. Na opasku SDP-ova Saše Đujića da je nabolje rekla što misli o lex Agrokoru kada je izjavila da se uzdaje u sv. Antu, Dalić je naglasila da je  sv. Ante za Hrvate veliki svetac. "Tko će bolje braniti Marića od sukoba interesa od ministrice koja je u još većem sukobu interesa", nadovezao se Željko Jovanović (SDP). U ime Kluba SDP-a Peđa Grbin kazao je kako je ministar Marić posljedica HDZ-ove 27-godišnje politike njegovanja sukoba interesa i zatvaranja očiju pred sukobom interesa. "Fantastično ste savladali zabijanje glava u pijesak i nedavanje odgovora", kazao je Grbin i upitao HDZ-ovce: "Biste li iskoristili poziciju da sjedite u nadzornom odboru jedne banke i ishodite za sebe povoljniji kredit od onoga koji mogu dobiti građani?". Saša Đujić (SDP) kazao je da građani više ne mogu biti taoci HDZ-a i Mosta te pozvao na nove izbore. "Umorni smo već od vas gospodine Mariću, od vas i od HDZ-a", istaknuo je Ivan Pernar (Živi zid) te pozvao Marića da podnese ostavku. Najavio je da će Klub Živog zida glasati za njegov opoziv Marića, pri čemu mu je žao što je Ivica Mišić (Promijenimo Hrvatsku), njihov koalicijski partner, "stao na tamnu stranu i odlučio podržati kriminal i korupciju"."Ako se Lovrinović ne pojavi na glasovanju, tražit ću raskidanje koalicije na razini Zagreba", najavio je Pernar. Njegov stranački kolega Branimir Bunjac je pak pozvao ministra da objasni svoju imovinsku karticu - sat Rolex, Audi A6, četiri nekretnine, ušteđevinu, dionice. "Sve što vi znate jest beskrajno zaduživati mene, moju djecu i moje unuke. Ono što se dogodilo Agrokoru, dogodit će se i Hrvatskoj, ali to vas, naravno, ne brine previše. Svatko vidi da su rezultati vaše politike pogubni, ministre Mariću",  poručio je. HNS-ova Vesna Pusić ocijenila je kako se u slučaju Agrokor ministar Marić sam morao izuzeti zbog činjenice da je tamo radio niz godina, uključujući i kad su "falsificirana izvješća". "On nije potpisivao ništa, ali financijaš je i morao je znati nešto. Ta činjenica, skupa s poštenom spoznajom da se iz tog razloga treba izuzeti, dovoljni je argument da ne može biti ministar financija", ustvrdila je Pusić. Gordan Maras je u ime Kluba SDP-a kazao da nitko u sabornici ne vjeruje da Marić ništa nije znao o krizi u Agrokoru. Inače, u večernjim je satima izbila i polemika dijela zastupnika s Miloradom Pupovcem, a nakon što su se Nikola Grmoja i Ivan Pernar u jednom trenutku upustili u dobacivanje dok su drugi imali riječ, Božo Petrov im je obojici udijelio opomene.   -------------------- 19:15 Nešto prije 19 sati Mostov zastupnik Miro Bulj zatražio je stanku, uz obrazloženje da se skrenulo s teme. Ipak, čini se da je iza svega stajala želja da osigura mogućnost predsjedniku Sabora Boži Petrovu predah, s obzirom da bi u slučaju da se udalji s predsjedavajućeg stola, a bez određivanja stanke, predsjedanje morao prepustiti nekom od potpredsjednika, a svi oni dolaze iz stranaka koje se zalažu za njegovu smjenu. Postojala bi mogućnost da onda iznenada na dnevni red dođe rasprava o povjerenju samom Petrovu, što on želi izbjeći prije glasovanja o opozivu Marića. Stanka je trajala do 19:15. --------------------- 17:29 Ministar Zdravko Marić izašao je za govornicu. - Molim kolege iz Mosta, tek su godinu dana na vlasti, institucije RH - čuvajmo. Čuvajmo institucije. Ja sam ministar financija, nisam Superman, nikada ne bih dezauvirao tu funkciju. Ne mogu ja nekome narediti, nikad ne bih zloupotrijebio funkciju. Spominjete HBOR... nemojte da javnost misli da se tamo netko razbacuje novcima. Evo kada bude natječaj, ja ću vam javiti. To su profesionalci. Nisam dao nalog za bilo koji kredit. To nije moja uloga. Ove su optužbe ispod moje razine, a moja je uloga dok god sam ministar da štitim institucije - kazao je u emotivnom obraćanju ministar financija. Bojan Glavašević upitao je ministra Marića kako se nije sjetio ukidanja poreznog USKOK-a, a poručuje da se čuvaju institucije. - To nije bila odluka Mosta, nego vaša. Tu je i HAVC. Ovo je bila samo digresija i malo je van rasprave - kazao je Glavašević. --------------------- 17:20 Mostovka Ninčević Lesandrić upozorila je da je najveći problem što članovi Nadzornog odbora HBOR-a ne dobivaju svu potrebnu dokumentaciju na vrijeme pa nemaju vremena uopće proučiti za što glasaju, a na to je ranije, kako je ustvrdila, upozoravala i ministra Marića. - Mi ne stignemo proučiti dokumente i onda nam uprava kaže kako je ona to riješila. Ma koja uprava? Marić je upoznat s mojim djelovanjem i načinom rada u HBOR-u i da odbijam glasovati na sjednicama NO. Nedopustivo je da članovi dobiju materijale tri dana prije glasovanja. I sad smo dali javni novac tvrtki koja ih ne može vraćati. Ministrova dužnost je bila znati stanje u Agrokoru, izjavila je. Replicirala joj je HDZ-ovka Grozdana Perić, koja je također članica Nadzornog odbora HBOR-a. - Sve ono što ste vi izgovorili je besramno. Ja dobijem materijale tri dana ranije i ono što ne pročitam, jasno kažem, a vas nisam još nijednom čula, poručila joj je. - Šokirana sam da žena u vašim godinama može tako lagati. Meni je žao ako vi dođete na sjednicu i glumite vazu ako mene niste čuli. Imam sve dopise koje sam slala tajnici i molila da mi na vrijeme pošalje dokumentaciju i upozoravala sam ministra na to i zbog mene će se mijenjati poslovnik, izjavila je Ninčević Lesandrić. ----------------------- 16:45 Ivana Ninčević Lesandrić u ime kluba Mosta kazala je kako zastupnici Mosta neće podržati ministra Marića jer smatraju da je Marić bio dio visokog menadžmenta kompanije koja je svojim financijskim poslovanjem ugrozila i još uvijek ugrožava stabilnost Hrvatske. Ministar Zdravko Marić u međuvremenu se vratio u sabornicu, a sada ju je napustila potpredsjednica Martina Dalić. ----------------------- 16:35 - Vjerujem da su naši ugostitelji oduševljeni poreznom reformom, mladi također, oni su sigurno presretni što se uvodi porez na nekretnine, nezaposleni... Uzeli ste preko 150 milijuna preko poreza ne nekretnine, a vraćate oko 17... Dajte najte - kazala je Sabina Glasovac. - Minimalna plaća podignuta je za vrijeme ove Vlade, a ne vaše 'socijaldemokratske'. Hvala - odgovorila je Martina Dalić. - Jeste li ikad s ministrom Marićem razgovarali o kreditima koji su se davali Agrokoru i kako je do njih moglo doći te koja je bila njegova uloga? - upitao je Dalić Gordan Maras. - O ovom smo već raspravljali, ali evo ponovno. Na HBOR-u su odobreni temeljem dokumentacije koju je potrebno dostaviti. U njoj piše: 'Dodjeljuje se rejting 1. Društvo nije zaduženo. Npr. Jamnica d.d. ima najveći izvozni potencijal itd...' Predsjedavajući Božo Petrov upozorio ju je da pazi na vrijeme kod replika, a Zdravko Marić napustio je sabornicu. ------------------------ 16: 28 - Porezna reforma pomaže blokiranima tako da povećavanjem kupovne mogućnosti stanovništva dolazi do gospodarskog rasta koji pak dovodi do novih zapošljavanja. Ja suosjećam s tim ljudima i ova Vlada će se time i dalje baviti - brani i dalje poreznu reformu Martina Dalić u Saboru. --------------------- 16:18 Ministrici Dalić je replicirao Bojan Glavašević - Ovdje je meritum stvari sukob interesa, vjerujem da vi znate nešto o tome, pogotovo u Ini - kazao je Glavašević. - S kim sam ja u sukobu interesa u Ini. Možda s mađarskim MOL-om? Zato jer sam protiv dioničara koji na neodgovoran način upravlja Inom. Ako je tako, onda jesam, i to u dubokom sukobu interesa s dioničarom koji neodgovorno upravlja kompanijom - odgovorila je Dalić. U raspravu se uključio i Miro Bulj. - Ja za poreznu reformu nisam glasao jer se pogodovalo onima koji su opljačkali Hrvatsku. Je li vam poznato da se u najvećoj gospodarskoj krizi nakon rata ministar izuzme od svega. On cijelu Hrvatsku drži za gušu - kazao je Bulj. - Ne radi se tu o pogodovanju nikome - odgovorila je Bulju Dalić. -------------------------- 16: 13 Za govornicu je izašla Martina Dalić. - Zastupnik Grbin je pokušao sumirati raspravu pa pokušajmo i mi - rekla je ministrica Dalić. - Rezultat porezne reforme ministra Marića je ta da svi plaćaju niži porez, niži porez na dohodak, više od 500.000 građana je izvan poreza na dohodak... Vama iz SDP-a ne odgovora što je Vlada učinila, da građani imaju koristi od toga. Rezultat lex Agrokora je da je više od 2000 dobavljača isplaćeno. Ja vjerujem da među njima i vaših glasača. Kome je u interesu da se rezultati tog zakona ne ostvaruju. Zašto sitno politikanstvo stavljate iznad interesa čak i svojih birača?  Zapetljali ste se u politikanstvo i politički larpurlartizam. Kolega Grbin - ono što je meni najveća plaća za trud jest ući u Konzum i tamo reći 'dobar dan'. Možete li vi to? - upitala je Dalić Grbina. --------------------------- 16:08 - Predsjednica Republike Kolinda Grabar-Kitarović u petak će obaviti razgovore s predstavnicima parlamentarnih političkih stranaka. OPŠIRNIJE PROČITAJTE OVDJE. -------------------------------- 16:02 -  Nad ministrom Marićem vrši se orkestrirani mobing. Zamjera mu se što je uspješan. Što bi trebao, nositi ceker i voziti stojadin?", zapitala je HDZ-ova Majda Burić. -------------------------------- 15:45  -Uzrok svih problema su HDZ i Most, dvije stranke, jedna koja potiče kriminal, i druga koja ustanovi da ova potiče kriminal samo kad se tiče fotelja - ustvrdio je SDP-ov Nenad Stazić. SDP-ov Peđa Grbin kazao je kako je Marić i sve što se oko njega dešava posljedica HDZ-ove 27 godišnje politike njegovanja sukoba interesa na svim razinama. - Marić je posljedica, a uzrok je kontinuirano zatvaranje očiju pred onim što se događa kad god je HDZ na vlasti. Premijer zatvara oči i umjesto da sankcionira ministra, kažnjava one koji su ukazali na kršenje zakona - kazao je Grbin, a potom upitao zastupnike: - Da li bi itko od vas iskoristio situaciju i iskoristio poziciju da sjedi u Nadzornom odboru državne banke da za sebe ishodi kredit po povoljnijim uvjetima. Nenad Stazić (SDP) kazao je kako ministar Marić ima veliku odgovornost. - Bez obzira na to je li uvjeren da je u pravu i da ništa sagriješio nije, odgovornost izazivanja ovakve krize zbog jednog čovjeka ogromna je. Grbin je kazao: - Porezne reforme ne bi bilo da Most nije glasao za ono što sada Mariću stavlja na teret. Marić mora otići, ali u svemu ovome on nije sam. -------------------------------- 15:10 - Raspravu o povjerenju Zdravku Mariću nakon stanke pred polupraznom sabornicom otvorio je u ime Kluba Živog zida i Snage Branimir Bunjac i Mariću poručio da bi trebao objasniti i zašto je mijenjao neke zakone, kao i kako je Marić mogao plaćati kredit u kojem mu je rata bila jednaka plaći, a i tko mu je dao takav kredit. - Ako imate ušteđevinu od milijun kuna, što vam je onda trebalo dizati kredit od milijun kuna? Svi koji su radili u Agrokoru obogatili su se na krvi i znoju radnika. To je jedan od razloga zašto vi ne možete biti ministar u ovoj Vladi. Čak ste htjeli i Vukovaru ukinuti porezne olakšice. Ova mjera koju ste najavili prije nekoliko dana da ćete umirovljenicima skidati 500 kuna mirovine ... i da je to mjera koju vi nudite ovom narodu?? Samo zbog toga biste trebali odgovarati ovome narodu. Pa to je zločin! Sve što vi znate jest beskrajno zaduživati mene, moju djecu i moje unuke. Ono što se dogodilo Agrokoru, dogodit će se i Hrvatskoj, ali to vas, naravno, ne brine previše. Svatko vidi da su rezultati vaše politike pogubni, ministre Mariću. Živi zid vam ni ovaj put neće dati podršku, jer je jednostavno ne zaslužujete - zaključio je Bunjac, prenosi N1. CROPIX - Što je ministar Marić napravio za blokirane građane? Veliko ništa. On ima štednju u stotinama tisuća kuna, sat mu vrijedi 50.000 kuna, a ja sata ni nemam - požalio se Bunjčev stranački kolega Ivan Pernar pa nastavio: - Što je ta Vlada u kojoj je ministar Marić napravila? Poskupili su cestarine, struju, plin. Ugostiteljima je Vlada digla PDV na 25 posto. Kako Marić vraća dugove? Diže nove kredite. Most je sada protiv Marića, a - izuzev gospodina Mire Bulja - donedavno ga je podržavao. Sad oni traže smjenu ministra Marića jer im pada rejting. Pitam kolege iz Mosta: što ste vi postigli u koalicijama s Mostom?- Most i HDZ su pokazali tijekom ova dva mandata da im je politika ista, samo su ljudi različiti. Otišao gospodin Marić ili ostao, PDV ugostiteljima i dalje će biti 25 posto. Marića ne podržava golema većina građana. Zašto se on tako grčevito drži za ovu stolicu? Iz najprimitivnijih motiva - to je surova i sirova borba za ovu stolicu - ustvrdio je Pernar i ministra financija pozvao da odmah da ostavku jer će rasprava potrajati do ranog jutra uz poruku: 'Umorni smo već od vas, gospodine Mariću, od vas i od HDZ-a'. Mostov Grmoja prozvao je Bunjca jer je njegov kolega Mišić kazao da on podržava Marića jer je stručan. - Ima li tko osim vas da će glasovati za opoziv ministra Marića? - zapitao je Bunjca, a Pernar je odvratio da mu je žao što je kolega Mišić stao na tamnu stranu, a da će sva četvorica zastupnika koji su u Klubu Živog zida biti za opoziv Marića. -------------------------------- 15:02 - U Saboru je započela rasprava o opozivu ministra Marića.  Za raspravu je prijavljeno 11 klubova i 23 pojedinačnih rasprava, bez replika. CROPIX   -------------------------------- 14:20 - Zastupnici Živog Zida kazali su kako su oni za raspuštanje Sabora i kako su novi izbori najbolje rješenje. 14:15 - Određena je stanka u Saboru do 15 sati. 14:05 - Gordan Maras kazao je kako imaju 77 glasova za razrješenje ministra Marića. - Plenković je pitao koliki broj glasova imamo? Evo, sad ću mu reći jedan broj - 77! Toliko mi je kazalo da je za opoziv Marića! - kazao je. Premijera Andreja Plenkovića je pozvao da pokaže ima li dovoljno ruku za Vladu. - Show me the numbers! Mi imamo za opoziv, a vi nemate za Vladu - poručio je Maras HDZ-u i premijeru, mašući listom papira sa saborske govornice. Pokaže li se Marasova tvrdnja točnom, Hrvatski sabor će u četvrtak, za kada je najavljeno glasovanje o tome, srušiti ministra. To bi bio prvi put da je uspjela neka oporbena inicijativa za iskazivanjem nepovjerenja ministru. CROPIX   -------------------------------- 13:40 - Miro Bulj pitao je Zdravka Marića kako see osjećao prošle godine zbog Tihomira Oreškovića. Također, kazao je da ako nije ništa znao o Agrokoru, da onda nije stručnjak. - Ako ste stručnjak, znali ste sve - kazao je Bulj. Marić je odgovorio kako se ne osjeća ugodno i da ne bi nikome poželio da bude u situacijama u kojima se on našao i prošle godine i ove godine. - Oreškovića cijenim na stručnom i ljudskom polju, i nikad mu nisam radio ništa iza leđa. Prozivate me za moje ambicije, izgovarate ih u negativnom kontekstu. CROPIX   Gordan Maras je pitao Marića o kreditu u HPB-u. - Mislite li da je moralno uzeti povlašteni kredit u banci kao nadzornik te banke po kamatnoj stopi koja je 2 posto povoljnija nego što to mogu uzeti ostali građani Hrvatske. To iznosi više od 260 tisuća kuna. Smatrate li da je to moralno? Marić: - To je vaša interpretacija i računica. Odobren je u skladu sa svim aktima i banke i zakona. Uloga banaka je da odobravaju kredite. Nitko meni ništa nije poklonio. Ja vraćam kamatu HPB-u. Postoji još jedan kredit koji otplaćujem u komercijalnoj banci, koji ima niže kamate nego u HPB-u. -------------------------------- 13:17 - Premijer Andrej Plenković napustio je sabornicu, a novinarima nije davao nikakve izjave. Otišao je na uži kabinet Vlade, a ministar Marić ostao je u sabornici braniti se sam. Rekao je da mu se stalno na krimen stavlja rad u Agrokoru, a da je u svom radnom vijeku duplo više vremena proveo radeći u Ministarstvu financija, nego u Agrokoru. - Maloprije smo čuli da sam ja potpisivao financijske izvještaje o Agrokoru. U 4 godine 2 potpisa sam stavio na dva papira. Ugovor o radu i raskid ugovora. U ministarstvu financija dnevno stavim 50 potpisa. CROPIX   -------------------------------- 13:16 - Krešo Beljak iz HSS-a je Mariću prigovorio da je stvorio problem cijeloj Vladi, HDZ-u i Republici Hrvatskoj jer je radio u Agrokoru:  - Ja vas molim da kao dobar i sposoban čovjek nađete novu poziciju gdje ćete se bolje snaći nego ovdje.  Marić je rekao da se "nije rodio kao ministar", a za svoju budućnost je tek rekao da će vidjeti što će se dogoditi. -------------------------------- 13:08 - Ivan Pernar je zamolio Marića da objasni zašto će zadužiti Hrvatsku ove godine za 45 milijardi kuna i da objasni kako to misli vratiti:   - Na isti način na koji ste se ponašali u Agrokoru ponašate se sada i u državi Hrvatskoj. Vi mislite da bolje da sve propadne samo da vaša politika bude sigurna - derao se Ivan Pernar. Marić se zahvalio na pitanju i počeo isticati rezultate iz svojeg mandata.  - Prvo, prvi puta smo u našoj recentnoj povijesti uspjeli smanjiti javni dug, i nominalno, i za 2,5 posto BDP-a. Mi smo smanjili i naše rashode za kamate za 763 milijuna kuna - odgovorio mu je Marić. CROPIX   Branimir Bunjac (Živi zid) je pak prigovorio Mariću da se bogati u situaciji kad ljudi u državi nemaju za osnovne životne potrebe i da ne dijeli sudbinu hrvatskih građana:   - Vi držite državu u patu zbog vlastitog probitka. Vas su stavili u Vladu zato što ste radili u Agrokoru i tamo su vas stvorili. Marić mu je rekao da je sve pošteno zaradio i stekao i da se "nema apsolutno ničega sramiti":   - Sve što sam radio od studentskih dana, na svaki svoj posao sam izuzetno ponosan. Dvostruko sam više radnog vremena proveo u Ministarstvu financija nego u Agrokoru. -------------------------------- 13:05 - Zastupnik Lacković je nakon mnogih kritika svim zastupnicima ("Tu nema dva pametna da riješe probleme u Hrvatskoj") poručio premijeru da bi bilo najbolje da se sazovu novi izbori koji bi se održali paralelno s lokalnim izborima. -------------------------------- 13:03 - Plenković je na pitanja SDP-a objasnio da je ministre Mosta razriješio zato što su pokazali da više nisu dio tima:  - Tu nema ničega, nema kriminala i veza, nema ničega osim temeljnog povjerenja kolegi i partneru u Vladi. Branio bih i Mostovog ministra na isti način kao što danas branim i Marića. Tu nema ničeg tajnoga - rekao je Plenković. -------------------------------- 13:00 - Zastupnici Živoga zida glasat će protiv Zdravka Marića i za raspuštanje Sabora. Sinčić je rekao da su Lovrinović i Šikbola sigurno protiv Marića i da nema šanse da HDZ ima većinu, piše N1. CROPIX   -------------------------------- 12:50 - Miroslav Šimić (Most) je napao ministra Marića i premijera Plenkovića da oni nisu pokazali kolegijalnost, jedan s tajenjem stanja u Agrokoru, a drugi s promptnim razrješenjem ministara na sjednici Vlade:  - Ja bih skrenuo pozornost na odgovornost ministara Mosta koji su je pokazali kad nisu dali podršku ministru Marića. A vi niste Vlada i ne možete ministrima govoriti da se suzdrže od glasanja ili "odu na cigaretu". Neki ministri u prijašnjim Vladama, mislim na onu Ive Sanadera, su šutjeli pa smo vidjeli što se dogodilo - rekao je Šimić. Plenković ga je odmah upitao da li on to implicira kaznenu odgovornost nekih ministara i počeo objašnjavati da Vlada može postojati samo s lojalnim ministrima.    -------------------------------- 12:42 - Ines Strenja Linić iz Mosta je napala ministra Zdravka Marića da je potpuno krivo procijenio situaciju u Agrokoru i dezinformirao javnost. Premijer Plenković joj je odgovorio da nitko u Vladi, ni u bunilu, ne bi i nije stao iza prikrivanja nekakvog kriminala:  - Hrvatska policija i DORH imaju svu slobodu u istraživanju eventualnih kaznenih djela i ja vam jamčim da će hrvatske institucije funkcionirati zakonito - rekao je Plenković.  - Nitko od nas nije htio uzburkati javnost, nego smo sebi htjeli naći vrijeme, Most i HDZ zajedno, da riješimo situaciju - rekao je Plenković. -------------------------------- 12:25 - Ivan Pernar zatražio je stanku povodom deložacije u Zagrebu. Stanka je odobrena. CROPIX   -------------------------------- 12:13 - Siniša Hajdaš Dončić (SDP) kazao je kako postoji razlika između subjektivne i objektivne odgovornosti. - Vi ste branili svog ministra da je sve bilo po zakonu kad je uzeo kredit u HPB-u, znate li gdje je taj direktor završio? U Agrokoru – kazao je Dončić i povukao usporedbu s '45. i SS-ovcima. Plenković: - Jeste vi prisebni što govorite? Vio aludirate na situaciju da li je netko tko državni tajnik dobio na zakonit način kredit da usporedbom s 45. i SS- ovcu. Koliko kreacije je potrebno da vi teško nešto izgovorite. --------------------------------  12:03 - Nikola Grmoja se obratio premijeru:   - Mislili ste da ćete profitirati raspravom o lojalnošću, ljudskošću ili nečim drugim. Ministar Marić je u prošlom mandatu izigrao povjerenje premijera Oreškovića i kao mandatar pokušao sastaviti većinu s Tomislavom Karamarkom. A vi pričate o lojalnosti ministara Mosta! Vi ste mogli nama reći da će ministri biti razriješeni, a ne onako za medije, da pišu da je došao novi Sanader, učiniti na sjednici Vlade. Plenković: Da je kolega Marić Mostov ministar, ja bih ga jednako srčano branio.  CROPIX   -------------------------------- 11:55 - Ivan Vrdoljak (HNS) obratio se premijeru: - Nećemo kao drugi misliti da sve znamo, ne znamo. Nije nam cilj diskreditirati ministra Marića. Niti smo za njega glasali kada je ulazio u Vladu ni prvi ni drugi put. Isti stav kakav smo imali i prije zauzimamo i danas. 26.1. nakon pada rejtinga Marić je kazao kako je kompanija stabilna i neće doći do krize. To je potpuni promašaj. Dolazio je tornado i trebali smo skupiti glave da raspravimo o tome. Drugo, kredit koji je dobio od HPB-a, to je politička odgovornost, kao i kredit koji je pokušao dobiti Petrov, i to je politička odgovornost i dovoljan dokaz da odu obojica. Plenković se osvrnuo na izjavu Marića 26. siječnja. Njegove su izjave na temelju podataka koje on ima  -izvješća Moody'sa i Agrokora. Sva naša komunikacija koja je uslijedila s Mostom bilo je dogovoreno da ne generira paniku. Vrijeme je iskorišteno da se može zakonsko rješenje koje je omogućilo isplate plaća, pokrenulo proces restrukturiranja i temeljitu reviziju financijskih izvješća. Miro Bulj pitao je premijera je li bio upoznat u 12. i 1. sa stanjem u Agrokoru. Marić je i vas obmanuo jer nije upozorio na stanje u Agrokoru. Kako je moguće da imamo u najtežoj financijskoj krizi čovjeka koji se izuzme od donošenja odluka. On mora garantirati financijsku stabilnost. Vujčić je kazao da od 2012. svi znaju. Morao je poznavati, ako on ne zna, tko je. Nije informirao nas koji smo mu dali potporu. To je kao da je rat, a general se izuzme iz bitke. Niste Bog na Zemlji i niste faraon. Plenković: -  Vi kažete, svi su sve znali. Kako vi to možete znati ukoliko vam ne dođe papir na stol na kojemu je verificirano ono što piše. Svoje odluke prvo temeljim na precizno utvrđenim činjenicama. U 12 mjesecu vi aludirate na davanje kredita HBOR-a za 4 kompanije u sustavu Agrokora čiji je rejting ispunjavao sve uvjete da oni to dobiju. Za to je glasao i kolega Dobrović. Mislite li da bi on dignuo ruku za nešto a da je pred njim bila dokumentacija koja to ne dokazuje. -------------------------------- 11:48 Željko Jovanović (SDP) obratio se premijeru Plenkoviću:  - Vi ste uvodno posprdno rekli da je ovo druga vježba koju SDP radi. To je posao koju odgovorna oporba mora raditi. Nažalost, vi u ovim trenucima stvarate najveću nestabilnost u ovoj državi. Snaga argumenta u prethodnim vladama nikad nije vrijedila. Kada smo vam ukazali na primjer plagijatora Barišića, niste uvažavali snagu argumenata, ali ste imali broj ruku da ministar ostane. Sada nas pokušavate uvjeriti da vladate iako nemate 76 ruku. Vi ste pali, vaša Vlada ne postoji. Ono što ste vi činili jučer je Sabu dovelo do zatvora. Plenković: Ovo je Sabor, imate imunitet i možete reći što hoćete. Vi ako imate neki argument da sam ja radio nešto nezakonito zbog čega bi završio u zatvoru, pozivam vas da kažete. Ja i vi se nismo jučer ni vidjeli. Ne možete reći 'zbog svega što ste radili jučer možete završiti u zatvoru', to ne smijete reći i to ne možete raditi. Nemojte me optuživati za nešto za što nemate ni grama argumenata. Nikad ne bih očekivao da ćete tako nešto reći i to tako lakomo. Branimir Bunjac (Živi zid) replicirao je Plenkoviću: - S kojim pravom ste vi premijer sada? Tražite da se makne Petrov, a ni vi nemate većinu. Dokažite da i vi imate većinu, pa onda pričajte o kome god hoćete. Plenković: - Onaj tko je krenuo u destabiliziranje Vlade je onaj tko je dignuo ruku protiv Marića. Nema zamjene teza. --------------------------------  11:34 - Gordan Maras je rekao premijeru da se ne zavarava pljeskom koji je dobio iz redova HDZ-a "jer su oni pljeskali i Karamarku":   - Show me the numbers. Pokažite nam brojke, recite nam tko vas podržava. Recite nam imena 76 zastupnika koji Vam daju podršku. Naši građani žele sigurnost i stabilnost, a ne ovakva natezanja i muljanja. Plenković: - Nema zamjene teza, 'you show me the numbers'. Tema dana je imate li vi 76 ruku protiv ministra financija. Odgovorite vi meni, imate li vi brojeve zbog inicijative koju ste vi pokrenuli. Ajde da vidim. Kad moja tema dođe na red, tada ćemo pokazati brojeve. Maras je potom koristio povredu poslovnika, no HDZ-ovci mu nisu dali da dođe do riječi. - Premijer vam nema većinu, a vi se smijete. Mogu li doći do riječi od ovih prpošnih HDZ-ovaca? Premijer je citirao neke 'lajne' iz filmova. Ne treba se igrati Sanadera - kazao je Maras, no Petrov je potom isključio njegov mikrofon jer je koristio povredu poslovnika za repliku. -------------------------------- 11:31 - Pernar je rekao Plenkoviću da zagovara neodrživ sustav i potom počeo nabrajati ljude koji su se zbog kredita ubili.  - Može vas biti sram zbog politike koju provodite - rekao je Pernar na pljesak dvojice zastupnika. Plenković mu je brzo odgovorio nabrajajući sva postignuća svoje Vlade, rekavši mu da pogleda ekonomske indikatore: - Ako Vama ne djeluje dobro i ako stalno govorite protiv HDZ-a, to je fiksacija i nekontrolirana demagogija. -------------------------------- 11:10 - Premijer Andrej Plenković sa saborske govornice održao je žustar govor: - Sličnu vježbu prošli smo prije nekoliko mjeseci. Danas je pokušaj da se izglasa nepovjerenje ministru Mariću. Bernardić kao ni zadnji put nije citirao ni jedan redak iz pismenog zahtjeva kojeg ste podnijeli vladi. Postoje 4 točke - jedna je navodni sukob interesa, drugi je davanje kredita od strane HBOR-a, treći je kredit koji je Marić dobio, četvrto je da je pogodovao Agrokoru bez navoda što to točno znači. - Oporba je pustila taj zahtjev baš kada treba, pred lokalne izbore, da vide kako će se vlada Mosta i HDZ-a snaći. Vlada nije debatni klub, udruga gdje ljudi raspravljaju i iznose svoje stavove. U Vladi može biti različitih stavova oko nekih zakonskih rješenja. Tu mogu biti prijepori, ali postoje ključna pitanja koja se svode na povjerenje, na lojalnost, na ljudskost. CROPIX   - Ne možete sjediti u istoj vladi i uživo reći na televiziji kolegi koji sjedi s vama i trudi se da BDP raste, da javni dug bude manji, da zaposlenost raste, da kredit pređe u stabilni. Tom istom čovjeku u trenutku kada Vlada očituje o zahtjevu SDP-a, kolege iz Mosta demonstrativno dižu ruku i pokažu mu prst dolje. Čovjeku s kojim trebaju raditi na boljitku Hrvatske. - Bez ičijeg savjeta to se u mom mandatu neće dogoditi. Vi ste nervozni, već četiri dana letite k'o ose, a ne ubadate jer nemate što ubosti. Znali ste - ako ćete ići protiv Marića, dosadašnja suradnja je gotova. U krizi se ljudi razotkrivaju i pokazuju svoje pravo lice. U krizi politički partner kojeg smo odabrali, jer smo poštivali etičnost izbora, ne dopušta kolegi Mariću da išta kaže, već javno kažu 'nećemo sjediti s tobom više tu'. CROPIX   - Situacija je jednostavna. Sve tri i pol točke koje ste naveli, ne stoje. Kao predsjednik Vlade sam ovdje da se stavim u funkciju dobrobiti hrvatskih ljudi. Ne postoje mračne sile i nitko na mene ne utječe. Marić je doktor znanosti, bio je pomoćnik ministra, državni tajnik. Je li napravio nešto loše nauštrb hrvatskog gospodarstva i rejtinga? Nisu ni ostali ministri ništa loše napravili i nikada neću reći lošu riječ protiv zastupnika Mosta, jer sve radim s punim povjerenjem. - Bili parlamentarni izbori 21. svibnja, a lokalni sutra, ja sam spreman! Teret je na onima koji mu žele kazati 'ne', pa neka onda ti nađu 76 ruku i neka ne budu impresionirani revolucionarom Nikolom Grmojom. Ovo je vrijeme razotkrivanja i to imajte na umu – zaključio je Plenković i zaradio pljesak HDZ-ovaca. Vrijedi notirati da se Plenković u jednom trenutku toliko uživio u svoj govor da je mahao papirima ispred lica Petrova. Naravno, to nije najbolje sjelo predsjedniku Sabora: - Ne radite komediju - rekao je Petrov. Nakon premijera zastupnicima se obratio Zdravko Marić. - Nikad ni u najluđim snovima nisam mislio da ću reći: 'Odmah na početku želim odbaciti sve što stoji za neizglasavanje povjerenja'. Posebice odbacujem pomisao da sam obnašanjem javnog posla stavljao privatni interes ispred javnog. To što sam radio četiri godine u Agrokoru, ne znači automatsku diskvalifikaciju za ministarski posao. S Agrokorom nemam ugovor koji mi omogućuje povratak nakon isteka mandata u Vladi. CROPIX   - Kao zaposlenik Agrokora bio sam zadužen za makroekonomske projekcije, financijska izvješća sam dobivao kad su bila revidirana. Rejting agencije nikad ranije, pa ni u siječnju, nisu dovodile u pitanje poslovanje Agrokora. Posao sam radio pošteno, ponosan sam na sve poslove koje sam u životu obavljao, ne mogu prihvatiti olako dovođenje u sumnju moju čast i poštenje. Zato zbog svih koji mi pružaju potporu odbacujem optužbe na moj račun. CROPIX   -------------------------------- 10:25 - Davor Bernardić je na kritiku zastupnika HDZ-a Borića da ne "nudi nikakvo rješenje nego se samo slika s kiselim zeljem" rekao da je ponudio rješenja za krizu Agrokora, rješenja za hrvatske poljoprivrednike i dodao da se "Borić sprda s hrvatskim zeljem". Ivan Čelić (HDZ) pozvao je Bernardića da da ostavku. -------------------------------- 10:05 - Premijer Plenković je stigao u Sabor s ministrom Zdravkom Marićem i novinarima kratko rekao da "drži sve konce u rukama". Više pročitajte OVDJE. -------------------------------- 09:47 - Riječ su dobili klubovi stranaka koji su zatražili stanku. Prvo se zastupnicima obratio Peđa Grbin (SDP). - Moramo upozoriti na mrežu sukoba interesa koja nije obuhvatila samo Marića o kojem će se ovdje raspravljati, već čitavu Vladu na čelu s Plenkovićem. Protiv Dalić vodi se postupak o sukobu interesa vezano uz INU. A ona odlučuje o Ini iako se protiv nje vodi postupak, piše Nacional. Mediji su tu da otkrivaju istinu. Mi o tome nećemo šutjeti. Ovo ukazuje na to o kakvoj se Vladi radi. S ove pozornice je Plenković govorio kako će Lex Agrokor spasiti hrvatsku ekonomiju i pomoći malim dobavljačima. A sada su prisiljeni isporučivati robu, a za to neće dobiti novce. Ova Vlada je najveća šteta u ovih 27 godina i zato mora otići – kazao je Grbin i zaradio pljesak zastupnika. - Ponudili smo zakon koji je stabilizirao situaciju uz Agrokor, što ste ponudili vi? Stečaj ljudima? Ponudili ste ništa. Vi nemate program i ideju da zemlju izvučete iz ovoga. Ovo nije pozornica gdje ćemo čitati novine, nego mjesto gdje se trebamo nametati programima i idejama. Mi smo Hrvatsku digli. Priča se da HDZ štiti kriminal u Agrokoru, zato imamo institucije koje o tome moraju odlučivati, a ne ovdje. Nećemo dopustiti da se Hrvatska vrati u recesiju gdje je bila u vrijeme vašeg vladanja – kazao je Dražen Bošnjaković (HDZ) i izazvao negodovanje u sabornici. Nikola Grmoja (Most) je kazao kako je fokus treba biti na tome da premijer nema većinu i da je sve prevario. - Bošnjaković i Šeks žele ovo produžiti do iza lokalnih izbora i onda sastaviti neku većinu. Većine nema. Premijer treba doći ovdje i reći da se zaletio i destabilizirao državu, poslušao svoje mentore i napravio krivi potez. Bilo bi pošteno da se neki zastupnici odmah priklone HDZ-u. Lovrinović i Lacković neće imati potporu budu li štitili kriminal u Saboru. Ministri su maknuti jer se nisu složili s mentorima Plenkovića. Mene zanima koliko kolega Jandroković ima glasova, koliko ima Bošnjaković glasova. Idemo na izbore pa ćemo vidjeti kako ćete proći vi i mentori ovog kriminala u Agrokoru. Ivan Vrdoljak (HNS):  - Osoba koja se poziva na kršćanske vrijednosti laže u kameru. Jeste vi moralna vertikala? Tko u današnjem trenutku brine za zemlju? Ja ne vidim, a ne vide ni građani. Nismo svi isti, mi biramo drugačije. Mi biramo da se sukobimo idejama, a ne lažima koje se izriču zadnjih nekoliko dana. Pozivati se na lopovluk u Agrokoru. Opozicija je jasno rekla protiv, ruke HDZ-a i Mosta koji su jednako odgovorni za destabilizaciju Hrvatske, glasaju za Lex Agrokor. Što to znači, da čuvaju kriminal u Agrokoru? Otkud prosvjetljenje u 15 dana. CROPIX   Goran Dodig (HDS, HSLS, HDSSB):  Ja se rijetko javljam za riječ, no čini mi se da moramo svi razmisliti što radimo i zbog koga smo ovdje. Podržat ću svaku većinu, ali ovo zaista nema smisla. Davor Bernardić (SDP):  Danas je prijedlog za razrješenje ministra financija na dnevnom redu. Pretvorba i privatizacija je krajem 90-ih uzela maha. Danas, 20 godina nakon ljuljaju se temelji Hrvatske. Ušao sam u politiku jer sam se htio boriti protiv nepravde. Hrvatska mora postati zemlja jednakih mogućnosti. Politika je za mene rad i odricanje, rad za interese zemlje, a nikako za pojedinačne interese. Stvari su do jučer izgledale dobro. Bio sam sretan kad je Agrokor kupio Mercator, kako neka poduzeća rastu, kad sam gledao uspjeh Hrvatske. Za ne može ništa u ovoj zemlji  proći bez laži i prevare? Možemo iz ovog iščitati da nema sreće poprijeko, preko novca hrvatskih građana. Danas je politikom 'tko je jamio jamio', ugrožena hrvatska stabilnost. Novca za plaću radnicima i dobavljačima ima možda do 31.5. A sve odluke Vlada je odgodila za 'sutra'. No promptno je donesen Lex Agrokor. Što je s malim proizvođačima, sokova, krumpira, zelja, koji su dizali kredite da bi financirali zaduženja? Što je s radnicima u Konzumu i drugim povezanim poduzećima? Mi ne želimo neprijateljstvo, nego uspješnu Hrvatsku, ali to ne možemo ostvariti ukoliko zakoni nisu jednaki za sve. Ja sam uvijek spreman za dijalog, što se tiče obrazovne reforme, decentralizacije zemlje, energetske neovisnosti, olakšavanja poduzetnicima poslovanja, dignuti minimalac. Pozivao sam na dijalog, ali od njega ništa bilo nije. - Da nije bilo medijskog pritiska, Porezni Uskok bi prije godinu dana bio ukinut. Porezna reforma je omogućila da oni koji imaju više, imaju još više, a oni koji imaju manje, imaju još manje. Nakon toga slijedi lanac odgovornosti vezano uz Agrokor. Ministar financija koji je bio zadužen za financiranje u tom poduzeću. Ako je tamo imao veliku plaću, 60.000 kuna, kako je moguće da ništa nije znao. Zar mu zbog toga nije neugodno? Ovdje je bitan princip. Postoji li u Hrvatskoj ikakva odgovornost? - kazao je Bernardić. - Ovo je pitanje obraza i odgovornosti. Da imate obraz ne bi govorili da ste u pravu, pored jasnih dokaza. DA imate odgovornost sami bi otišli. Zašto ste u sve doveli premijera Plenkovića koji vam je dao povjerenje. Postoji puno jača interesna veza koja štiti jednog čovjeka mimo interesa Hrvatske, ali i interesa HDZ-a. Sutra ćemo vidjeti tko će braniti princip , a tko interese - zaključio je. Miro Bulj (Most): - Zaboravili ste kazati da slučaj Agrokor je slučaj koji nije bio za vrijeme HDZ-a već 2004. za vrijeme kupnje Mercatora. To je bio kraj hrvatskog gospodarstva. Svi su znali sve o Agrokoru, samo nisu znali Lalovac i Marić. Doveli su Hrvatsku gdje su doveli. Što se tiče Poreznog Uskoka, Most je prošle godine spriječio da se ukine. -------------------------------- 09:34 - Saborska sjednica je počela stankom. Ivan Lovrinović (Promijenimo Hrvatsku) je kazao kako neće podržati ni Zdravka Marića, ni Božu Petrova, dok je Ivica Mišić, iz istog kluba, rekao da Marića ne smatra krivim za situaciju u Agrokoru i da je dao potpis za Jandrokovića. Više pročitajte OVDJE. -------------------------------- 09:21 - Hrvatski sabor u 9.30 sati nastavlja sjednicu raspravom o SDP-ovom prijedlogu opoziva ministra financija Zdravka Marića, dok je glasovanje o toj točki predviđeno za četvrtak. Prije same sjednice Nikola Grmoja kazao je kako je Most spreman za raspuštanje Sabora, piše N1. - Hoće li oporba skupiti dovoljno ruku? 'Ne mogu to reći, no sigurno je da vladajuća većina ne postoji. Osim Esih i Glasnovića, prema mojim informacijama, ima još zastupnika koji neće stati uz Plenkovića. Vidjet ćemo kako će glasati Aleksić, Lacković, Lovrinović... Ne skupimo li dovoljno ruku nećemo to doživjeti kao poraz, Plenković je taj koji je već poražen. On se zaletio i nema većinu - tvrdi Mostovac koji se, kaže, izbora ne boji. - Pupovca će Plenković platiti više nego što bi koštali novi izbori - navodi. Goran Aleksić je kazao kako neće dati potporu Zdravku Mariću i HDZ-u te će glasati za ostanak Bože Petrova.