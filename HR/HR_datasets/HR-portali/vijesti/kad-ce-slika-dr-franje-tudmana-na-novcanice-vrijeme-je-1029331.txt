Ovu bi ideju zasigurno mnogi podržali Mnogi su već i zaboravili kad je svečano puštena u opticaj nova hrvatska valuta – kuna. Bilo je to na današnji dan 30. svibnja 1994. U Narodnoj banci Hrvatske, u kojoj je tada Privredna banka Zagreb, otvorila privremeni šalter, prvi je zamijenio hrvatske dinare u kune predsjednik Republike Hrvatske, vojskovođa i akademik dr. Franjo Tuđman. Za dva milijuna dinara dr. Tuđman je dobio dvije tisuće kuna. Tadašnji guverner Narodne banke dr. Pero Jurković, u svojem govoru, među ostalim je poželio kuni „sreću i mirno more na njezinom putu u društvo stabilnih svjetskih valuta“. „Uvođenje nacionalne valute završni je čin na trnovitom putu uspostave samostalne i suverene hrvatske države“ – rekao je dr. Tuđman te objasnio zbog čega se hrvatski novac baš tako zove. „A kad je riječ o imenu – naglasio je – hrvatski je narod jedan od najstarijih naroda u Europi i ima pravo svoju monetu nazvati posebnim imenom. Kuna je od davnina bila platežno sredstvo u hrvatskim zemljama. Ona je bila platežno sredstvo i u drugim zemljama svijeta, ali ne znam ni jednu drugu zemlju koja bi obilježila kunu na taj način kako je bila obilježena u hrvatskoj povijesti i hrvatskoj svijesti. Mi kunu imamo u povijesnom grbu povijesnog hrvatskog kraljevstva Slavonije i, prema tome, imamo pravo da se pred svijetom ponosimo posebnim imenom koje smo sačuvali u platežnom prometu od davnina.“ Na kraju je rekao i da „hrvatski narod ima u svojim rukama svoju valutu kao sredstvo svog daljnjeg razvitka“. Kovanice je dizajnirao hrvatski umjetnik Kuzma Kovačić, a novčanice Miroslav Šutej i dr. Vilko Žiljak. Već je vrijeme da se na jednoj od njih pojavi i slika dr. Franje Tuđmana – da se ne zaboravi!