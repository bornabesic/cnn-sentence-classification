Kriza je žestoko udarila Venezuelu pa je Chavezov nasljednik Nicolas Maduro, u pokušaju da oporavi posrnulo gospodarstvo, praktično zabranio uvoz silikona. Time je bacio u očaj brojne žene jer je Venezuela, usprkos raširenom siromaštvu, jedna od zemalja s najvećim brojem plastičnih operacija po stanovniku. Prema broju silikona ugrađenih u ženske grudi, Venezuela je prva u svijetu, piše talijanski Corriere della Sera. Djevojke u Venezueli pod žestokim su pritiskom da izgledaju savršeno, pa ih se godišnje 40.000 odluči na operaciju povećanja grudi. Sad su liste čekanja postale goleme jer je predsjednik Maduro ograničio uvoz kako bi smanjio odljev deviza iz zemlje. Predsjednik društva za plastičnu kirurgiju iz Caracasa Jesus Pereira rekao je za talijanski list da nisu u stanju uvesti dovoljno implantata, pa im je cijena na crnom tržištu iznimno porasla. Većini djevojaka cilj je imati grudi veličine četvorke ili petice, ali to više ne mogu platiti. Kako bi obuzdao inflaciju, koja je lani iznosila 56 posto, Maduro je fiksirao tečaj dolara i ograničio pristup devizama, pa zato na crnom tržištu divljaju cijene. Uvoznici ne mogu doći do potrebnih deviza pa su nestašice sve veće. U cijelom svijetu kriza je donijela porast broja estetskih zahvata, ali istodobno pada broj ugradnje plastičnih implantata u grudi za račun neinvazivnih metoda. Jedino u Venezueli ne pada interes za povećanje grudi zbog velikog utjecaja modne i zabavne industrije. Za razliku od većine drugih zemalja, djevojke se u Venezueli mogu prijaviti za izbor za Miss i nakon što prođu kroz ruke plastičnih kirurga. Billie Porter, autorica dokumentarnog filma “Tajne Južne Amerike: ekstremne kraljice ljepote”, prikazanog u veljači na BBC-ju, kaže kako je Europljanima teško predočiti koliko su natjecanja za Miss važna u Venezueli: dok se druge zemlje Latinske Amerike diče svojim sportašima, Venezuela se ističe ljepotom svojih žena. A to prati manija za plastičnim operacijama. Čak je i Hugo Chavez prije par godina održao govor protiv “manije velikih grudi” zbog koje se plastični kirurzi enormno bogate, uvjeravajući žene da će bez velikih grudi lošije živjeti. Chavez je rekao da je sramota kako za to troše novac žene čije obitelji možda nemaju ni za osnovne potrebe. Američko društvo za plastičnu kirurgiju objavilo je da su lani estetske intervencije porasle za 12 posto u odnosu na 2012., a u usporedbi sa 2009. za čak 18 posto. To se tumači smanjivanjem cijena, ali i rastom neinvazivnih metoda. Lani je čak 313.327 Amerikanki povećalo grudi, ali to je pad od 5,2 posto u odnosu na 2012. Čak je 237 posto više muškaraca, ali u odnosu na 1997.