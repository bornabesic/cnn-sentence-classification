Ministar hrvatskih branitelja u Vladi RH Tomo Medved najavio je u Vukovaru kako je novi jedinstveni Zakon o hrvatskih braniteljima završen i da će on uskoro biti prezentiran hrvatskoj javnosti. - Taj zakon je sada na usklađivanju s ostalim ministarstvima i vrlo brzo će biti predstavljen javnosti. Njegovom primjenom riješit ćemo niz životnih problema i pitanja koja su do sada mučila braniteljsku populaciju jer niti danas mnogi od branitelja nemaju riješen status, primanja, zdravstveno osiguranje - rekao je Medved. Rezanja mirovina neće biti Kazao je i kako je sa svim županijskim bolnicama sklopljen Ugovor, ukupne vrijednosti 25 milijuna kuna, o preventivnim zdravstvenim pregledima branitelja. Do sada je oko 33.000 branitelja obavilo preventivne preglede pri čemu se prioritet daje onima s najvećim brojem dana u borbenom sektoru. Istakao je i kako novih rezanja braniteljskih mirovina neće biti te da su stoga već neki od članaka zakona, koji su to omogućavali, stavljeni izvan snage. - Svjesni smo i obveze povratka onih rezanja od dva puta po deset posto. U skladu s rastom BDP-a ta obveza će biti nadoknađena - rekao je Medved. Prema njegovim riječima povećanje od 200 milijuna kuna bit će iskorišteno za preventivne zdravstvene preglede i stambeno zbrinjavanje što su u Ministarstvu prepoznali kao trenutne prioritete.  Pratimo stanje u BiH Na novinarski upit o statusu pripadnika Hrvatskog vijeća obrane (HVO) Medved je kazao kako će i oni biti obuhvaćeni novim zakonom te da je na tu tema već razgovarao s pripadnicima HVO-a. Prokomentirao je i najave novih optužnica protiv pripadnika HVO-a i moguća uhićenja radi optužnica za ratne zločine počinjene u BiH. - Oformili smo posebno Povjerenstvo Vlade RH, na čijem čelu sam ja, a koje kontinuirano prati stanje u BiH. Onima protiv kojih su podignute optužnice ili koji su uhićeni nudimo smo pravnu i materijalnu pomoć - rekao je Medved.   >>'Ako Vlada ne donese ustavni zakon, ponovno ćemo tražiti svoja prava' >>Branitelji i udovice zatražili ocjenu ustavnosti Zakona o mirovinskom osiguranju 