– Ročnici i ročnice, razdoblje koje je pred vama bit će puno izazova i iskušenja, ali vjerujem i uspjeha. Nadam se da ćete upravo vi, kao najnoviji naraštaj, imati priliku osvjedočiti se u poboljšanja – kazala je predsjednica Republike i vrhovna zapovjednica Oružanih snaga Kolinda Grabar Kitarović na svečanoj prisegi 18. naraštaja dragovoljnih ročnika u vojarni 123. brigade Hrvatske vojske Požegi. Ove godine u dva će navrata na dragovoljno vojno osposobljavanje biti upućeno do tisuću kandidata. Danas su domovini prisegnula 473 ročnika, među kojima i 48 djevojaka. Predsjednica je kazala kako je svečana prisega prilika za prisjećanje i odavanje počasti svim poginulim i preminulim sudionicima Domovinskoga rata te za iskazivanje zahvalnosti dragovoljcima i svim braniteljima. Dodala je kako joj je posebno drago što je svečanost s razlogom posvećena mladim naraštajima Oružanih snaga, vojnikinjama i vojnicima koji su iskazali svoje htijenje i odluku biti djelom velike hrvatske vojne obitelji. – Porast političkih nestablinosti u bliskom okruženju i povećanje terorističke prijetnje diljem Europe upozoravaju nas kako ulaganje u izgradnju sustava domovinske sigurnosti ima biti težišni prioritet koji je potrebno ostvariti u što kraćem vremenskom periodu. Brojne ugroze kojima svakodnevno svjedočimo razlog su zbog kojeg treba ulagati u sustav, a najveća njegova vrijednost su ljudi, osobito mladi. U njih treba ulagati, kao i u uvjete rada u vojarnama. Svima vama još jednom čestitam na iskazanom domoljublju, želji i volji za učenjem i postizanjem izvrsnosti – poručila je predsjednica. Načelnik Glavnog stožera Oružanih snaga Mirko Šundov rekao je kako ga veseli interes mladih, obrazovanih i perspektivnih ljudi za ulazak u oružane snage. – Ljudi su temelj obrambenog sustava. Služenje domovini i promicanje njezinih interesa diljem svijeta kroz vojni poziv jedna je od najtežih zadaća, ali i jedan od najčasnijih poziva – istaknuo je Šundov. Čestitke ročnicima uputio je i ministar obrane Damir Krstičević, koji je rekao kako su mladići i djevojke koji su danas dali svečanu prisegu postali pripadnici pobjedničke hrvatske vojske i kako trebaju biti ponosni na to. Poručio im je kako su već samom svojom odlukom o pristupanju dragovoljnom osposobljavanju pronašli zdrav izazov koji cijeli naš obrambeni sustav čini jačim i boljim te otvorenim za nova znanja i iskustva. – U vama gledam naše nasljednike, vidim one djevojke i mladiće koji će i dalje prenositi duh pobjednika, snagu i domoljublje vaših očeva i djedova u izgradnji stabilne, sigurne, bolje Hrvatske. Dok je ovakve hrvatske mladosti, Hrvatska vojska ima sjajnu budućnost. To je ona časna vojska izrasla iz odlučnosti hrvatskih branitelja, vojska koja teži najboljim rezultatima, koja se izazova ne boji nego ih svladava – rekao je Krstičević. Od 2008. godine do danas u požeškom središtu za temeljnu vojnu obuku obučeno je više od 6.000 mladića i djevojaka iz cijele Hrvatske.  >> Grabar - Kitarović: Očekujem da se državna tijela angažiraju i privedu pravdi odgovorne za ratne zločine 