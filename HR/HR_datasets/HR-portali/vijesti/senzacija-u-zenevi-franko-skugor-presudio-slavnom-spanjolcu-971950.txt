Foto: Hina HRVATSKI tenisač Franko Škugor plasirao se u 2. kolo ATP turnira u Ženevi, nakon uspješno odrađenih kvalifikacija Škugor je u 1. kolu svladao španjolskog veterana Tommyja Robreda sa 3:6, 6:3, 6:2 nakon dva sata i tri minuta igre. Protiv 35-godišnjeg Robreda, koji je prije 11 godina bio i peti igrač svijeta, Škugor je dobro započeo dvoboj i oduzeo Španjolcu servis za vodstvo 3-2. Nažalost, tu prednost nije dugo zadržao, Robredo je odmah uzvratio "breakom", a zatim još jednom oduzeo servis 29-godišnjem Šibenčaninu za 5-3 te je riješio prvu dionicu u svoju korist sa 6-3. U drugom setu Škugor je jedini "break" ostvario za 5:3, a zatim je iskoristio petu set-loptu za poravnanje. Treći set je protekao u dominaciji Škugora koji je oduzeo servis Robredu odmah u prvom gemu, a nije ga poljuljalo niti to što je kod 3:1 propustio dvije šanse za dvostruki "break". Ono što nije uspio kod 3:1 jest kod 4:2 i drugim oduzetim servisom suparniku odlučio dvoboj. Škugorov suparnik u 2. kolu bit će Amerikanac Sam Querrey.