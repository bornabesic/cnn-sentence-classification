Umirovljeni električar koji je u svojoj garaži skoro 40 godina čuvao gotovo 300 djela Pabla Picassa u ponedjeljak je pred francuskim sudom kazao da ih je dobio od slikarove udovice Jacqueline koja je od njega tražila da ih čuva, želeći ih navodno skriti od članova Picassove obitelji.  "Gospođa Jacqueline Picasso imala je problema sa svojim posinkom Caludeom Ruizom-Picassom", rekao je Pierre Le Guennec, iznoseći novu verziju događaja pred sudom u Aix-en-Provenceu.  Le Guennec, koji je prošle godine, zajedno sa suprugom osuđen zbog posjedovanja ukradenih umjetničkih djela, kazao je kako je Picassova udovica od njega zatražila da, nakon Pablove smrti u travnju 1973. negdje spremi 15 do 17 vreća za smeće punih umjetničkih djela velikoga slikara. Taj sedamdesetsedmogodišnjak, koji je za Picassa radio od 1970. do 1973. i navodno s njim bio vrlo blizak, kazao je da je Jacqueline Picasso došla po vreće sa suprugovim djelima, no da mu je jednu poklonila kazavši mu: "Zadrži, ovo je za tebe." Le Guennec je rekao da je udovica "možda" željela spriječiti da se djela popišu zbog nasljeđivanja. Priznao je da na prethodnom suđenju nije govorio istinu "iz straha da će on i supruga biti optuženi za krađu umjetničkih djela".  Odvjetnik bračnog para Le Guennec, Eric Dupond-Moretti rekao je da je za novu verziju događaja doznao tek prije nekoliko dana.  Le Guennec je kazao da mu je Jacqueline dala 271 djelo - 180 crteža i skica te notes s 91. crtežom, u znak priznanja zbog odanosti". Tvrdi da je bio nezainteresiran za djela pa ih je sklonio u garažu, zaboravivši na njih. Ponovno ih je otkrio 2009.  Odvjetnik Claudea Ruiza-Picassa ljutito tvrdi da je Le Guennecovo svjedočenje "obična laž" te da je riječ o krađi počinjenoj kada je Pablo Picasso već bio vrlo star, a Jacqueline fokusirana na brigu o njemu.  Crteži i skice su nastali u razdoblju između 1900. i 1932. i nemaju umjetnikovu signaturu.  Vlasti su djela oduzeli Le Guennecovima kada su oni 2010. pokušali dokazati njihovu autentičnost tako što su ih pokazali Ruizu-Picassu, jednome od umjetnikovih šest nasljednika. No oni su odmah tužili bračni par. Le Guennecovi bi, ukoliko se dokaže njihova krivnja, mogli dobiti zatvorsku kaznu u trajanju od pet godina i globu od 374.000 eura, što je polovica vrijednosti umjetničkih djela.  >> Picassove 'Žene iz Alžira' prodane na aukciji za rekordnih 179,4 milijuna dolara >> Picasso je ukraden iz dvorane spojene s uredom ravnateljice 