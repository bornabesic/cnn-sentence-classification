Kratkoročne prognoze gospodarskih i političkih eksperata koji su najavljivali što će se dogoditi ako Velika Britanija na referendumu izglasa odlazak iz Europske unije više ili manje se ostvaruju. Funta pada, londonska burza bilježi strelovit pad vrijednosti, gospodarstvo grca u teškoćama... Recesija je pred vratima, zemlja pred raspadom. No sve su to kratkoročne posljedice Brexita, a pravo je pitanje samo jedno: kako će Britanija, EU i svijet izgledati za pet godina? Jasnu sliku svijeta 2021. nitko sa sigurnošću ne može dati jer ona ovisi o previše varijabilnih faktora, no jedno je sigurno – svijet će za pet godina biti znatno drugačiji nego danas. Prije svega, veliko je pitanje hoće li Velika Britanija uopće ostati kao jedna država, a brojni analitičari smatraju da je to sve manje izgledno. Hillary Clinton kao spas – Škotska će biti neovisna i članica Europske unije, Sjeverna Irska će se vrlo vjerojatno pripojiti Republici Irskoj i zeleni otok bit će jedna država. Ostatkom Velike Britanije, odnosno Engleskom i Walesom kao premijer upravljat će Boris Johnson koji će dobiti sljedeće izbore. Uz to, iz Europske unije izaći će još nekoliko zemalja, no one će, za razliku od Velike Britanije, imati vrlo bliske veze i suradnju – drži Richard Haas, predsjednik američkog International Relations Councila. Dobar dio predviđanja još je uvijek teško napraviti jer nije jasno tko će od siječnja sljedeće godine preuzeti Bijelu kuću. Jer nije isto hoće li politiku SAD-a i njenu eventualnu potporu ujedinjenoj Europi krojiti republikanac Trump ili demokratkinja Clinton. Brexit je sada osnažio stavove republikanaca i dao vjetar u krila pobornicima Donalda Trumpa koji tvrde da su “i Britanci počeli uviđati da ujedinjena Europa ne valja”. – U ovome trenutku sve se svodi na populizam, a Trumpovi pristaše glasniji su nego ikad prije. I Britanci koji su glasali za izlazak iz EU i Trumpovi glasači navode iste probleme. Imigranti, rast siromaštva... Ipak, ovakve stvari ne rješavaju se populizmom jer on u ovakvim slučajevima donosi zveckanje oružjem – kaže Daniella Pletca s instituta American Enterprise. Šampanjac u Kremlju Jasno je da u ovome trenutku Francuska, Nizozemska, Mađarska i još nekoliko zemalja Europske unije prilično pažljivo analiziraju što se događa s Velikom Britanijom i kakvu kalvariju ona sada prolazi. Cilj im je na tuđem primjeru procijeniti koliko bi se isplatio eventualni izlazak iz Europske unije i vrijedi li on tolike muke. Po svemu sudeći, baš i ne, posebno ne za zemlje središnje i istočne Europe koje ne samo da imaju gospodarske koristi kroz europske fondove i slobodno tržište već članstvom u Uniji dobivaju i blagu dodatnu sigurnost pred prijetnjama iz Rusije. Jer Kremlj sa svakim potresom unutar EU gromoglasno otvara šampanjac. Naime, formula je jednostavna. Što je pojedina zemlja manje integrirana u zajednicu, bila ona NATO ili Europska unija, lakše je na nju izvršiti pritisak i uvući je pod svoj geopolitički utjecaj. Jer ratovi se danas ne vode samo tenkovima, protiv čega je brana NATO, već i gospodarskim potezima čemu se, bez članstva u Europskoj uniji, teže othrvati. – Ako se zemlje istočne Europe požele odvojiti od Europske unije, Rusija će povećati svoj utjecaj u odnosu na NATO. Putin bi rado napisao osmrtnicu Europskoj uniji – kaže John McLaughlin, nekadašnji visoki dužnosnik američke obavještajne agencije. Koliko je Rusija moćna i koliko može imati koristi od djelomičnog raspada i slabljenja Europske unije, pokazuje i slučaj nedavnih sankcija koje joj je EU uvela zbog aneksije Krima. Naime, šteta koja je tim potezom prouzročena gospodarstvima europskih zemalja znatno je veća od štete koja je nanesena Rusiji. Ipak, u moru crnih prognoza nekoliko je i pozitivnih analitičara koji drže da je svijet već dosegnuo svoju najnižu točku i da sad slijedi oporavak. Svakako je jedan od najpoznatijih analitičara iz “klase optimist” Dean Baker sa sveučilišta Bucknell. Prema njegovim prognozama, Trump će izgubiti izbore, a potom slijedi doba stabilizacije. – U sljedećih pet mjeseci tržišta će se stabilizirati i potpuno pokrenuti. U pet godina EU i Britanija odbacit će politiku štednje i kreće veliki ekonomski rast – kaže Baker.  >>Tusk: Europa je spremna pokrenuti proces razvoda. Cameron: Iako napuštamo EU, ne smijemo okrenuti leđa Europi Kako bi zaštitio grad London od sve veće financijske i gospodarske nesigurnosti, gradonačelnik Sadiq Khan zatražio je veću autonomiju za London u odnosu na ostatak Velike Britanije. – Uime svih Londončana tražim veću autonomiju, i to odmah, bez odlaganja – piše u Khanovu govoru koji je javno objavljen. Gradonačelnik svoj zahtjev temelji na rezultatima referenduma. Naime, London je glasao potpuno drugačije od ostatka Engleske, a Londončani su velikom većinom bili za ostanak zemlje u Europskoj uniji. Sada drže kako ne bi trebali prolaziti baš iste probleme kao i dijelovi zemlje koji su glasali u korist Brexita. – Naravno, ne znači to da će London biti samostalan niti će na obilaznici oko grada biti postavljeni kontrolni i carinski prijelazi. Ali veća autonomija nam je neophodna – kaže Khan iz čijeg je grada već počela velika seoba međunarodnih korporacija i financijskih institucija. 