Krešo Beljak, HSS Jasno je da je to bilo pripremano prije. Todorić je u sprezi s Vladom dogovorio taj zakon i zato je sve išlo po hitnom postupku, ali ne za Hrvatsku, nego za Todorića. On je državi predao više od pet milijardi eura duga. Agrokor je propao. Država će pokušati oživjeti mrtvaca. Time što je poslao priopćenje, a nije stao pred radnike, govori koliko cijeni radnike koji su radili za minimalac i dobavljače koji su čekali svoj novac do godinu dana.   Miro Bulj, Most Država treba napraviti sve da sačuva radna mjesta i resurse. Todorića mora biti procesuiran te odgovarati. Treba mu se oduzeti imovina, te staviti na procjenu Kulmerove dvore kako bi se ljude moglo obeštetiti. Neću stati dok se to ne dogodi jer je u pitanje doveden cijeli gospodarski sustav. A trebaju odgovarati HNB i Hanfa što su dozvolili da se izda 10 milijardi mjenica bez pokrića.   Siniša Hajdaš Dončić, SDP - Sve se događa kao što sam i rekao. Andrej Plenković je apologet velikih banaka i krupnog kapitala. Plana A i B nikada nije ni bilo, samo je jedan plan, a to je da Plenković i banke idu zajedno u Agrokor. Bravo, HDZ! Bravo, Andrej!, poručuje ti Zagorac koji ne razumije hrvatski.   Miroslav Šimić,  Most - Dobro je da se vlasnik Agrokora odlučio na ovaj potez jer će aktivacijom zakona doći do stabilizacije stanja u Agrokoru i gospodarstvu. To je dobra vijest za radnike i dobavljače. Priopćenje ne želim komentirati.   Nikola Grmoja, Most - Priopćenje gospodina Todorića zvuči jako patetično. Govori o svojoj borbi, a nije zahvalio državi i svima onima koji su mu omogućili da stvori sve što je stvorio i da u tolikoj mjeri utječe na hrvatsko gospodarstvo. Bilo je gadljivo to čitati. Zakon smo podržali zbog svih onih ljudi, dobavljača, blagajnica u Konzumu, žena u Francku i nadamo se da će uspjeti očuvati gospodarski sustav.   Miro Kovač, HDZ Ovo negativno iskustvo moramo iskoristiti za stvaranje djelotvornog mehanizma koji će onemogućiti nastajanje tvrtki s pogubnim sistemskim rizikom. U Hrvatskoj ne smije više biti moguće postojanje sistemskih tvrtki, čija propast može ozbiljno ugroziti naše građanje i naše gospodarstvo. Hrvatska mora svoje građane i svoje gospodarstvo od takve opasnosti zaštititi.