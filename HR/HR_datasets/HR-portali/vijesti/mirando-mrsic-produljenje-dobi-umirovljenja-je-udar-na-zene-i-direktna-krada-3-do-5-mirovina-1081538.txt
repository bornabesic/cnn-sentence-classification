U skladu s dosadašnjom praksom proteklih mjeseci, SDP-ovci su danas u saborsku proceduru uputili prijedlog izmjena Zakona o prijenosu vlasništva na domovima umirovljenika kojim će se omogućiti da se domovi umirovljenika s Hrvatskog zavoda za mirovinsko osiguranje prebace na lokalnu i regionalnu samoupravu. HZMO je trenutno, naime, vlasnik 29 nekretnina u kojima su objekti domova umirovljenika, no problem je što nije formalni vlasnik objekata već samo osnivačkih prava ustanove. HZMO je dužan održavati te domove, međutim, ne raspolaže potrebnim financijskim sredstvima kojima bi to radio, a dodatni je problem što ne može ni aplicirati na razne fondove kojima bi određena sredstva osigurao. - Ovime želimo pokazati da je oporba konstruktivna i da želi unaprijediti sustav umirovljeničkih domova. Zakon je predviđao da se vlasništvo prebaci na lokalnu samoupravu, ali zakon nije proveden pa ovime želimo taj proces završiti – kaže bivši ministar rada i mirovinskog sustava Mirando Mrsić. Dodaje kako HZMO ne može mijenjati stolariju u domovima, jer nije vlasnik nekretnine nego samo osnivačkih prava, jednako tako se ne može kandidirati za EU programe. - Procjena vrijednosti tih svih nekretnina je oko 1,5 milijardu kuna, a to je sve bilo neiskorišteno. Kada se lokalne samouprave upišu kao vlasnik nekretnina, mogu aplicirati na fondove vrijedne 200 milijuna kuna za programe koji se mogu provoditi u domovima – tvrdi Mrsić. Dodaje kako su zakonom predvidjeli i ograničenja temeljem kojih lokalne samouprave kada upišu vlasništvo nad nekretninama ne mogu prenamjeniti djelatnost, te je predviđena obveza osnivača da te nekretnine služe za povećanje kvalitete života umirovljenika. - Ako nam ostale stranke ne daju podršku za ovo, onda je tu riječ o čistom politikanstvu – ustvrdio je Mrsić. HSU-ov Silvano Hrelja dodao je kako HZMO ima manjak prihoda nad rashodima te zato ne može popravljati svoje nekretnine gdje mu je vlasništvo u biti svedeno samo na formalnu razinu. Mrsić se osvrnuo i na najavu produljenja dobi za odlazak u mirovinu sa 65 na 67 godina. Nitko, dodaje, ovu Vladu nije tjerao na to, i time se Hrvatsku stavlja u rang Njemačke i Danske koje jedine to imaju, ali za razliku od Hrvatske, imaju i bitno bolji standard i uređeniju državu. - To je direktna krađa 3 do 5 mirovina jer će građani uživati toliko godina manje mirovine – naglasio je Mrsić. Pomicanje te dobi za umirovljenje, dodaje, poseban je udar na žene. - Ovo je zločin prema ženama. Istina je da smo i mi predlagali kasnije umirovljenje, ali u dužem periodu, odnosno kada se steknu uvjeti da se to dogodi – kaže Mrsić te dodaje kako je pomicanje roka na 2028. prerano. Zbog najave pooštrenja penalizacije prijevremenog umirovljenja, Mrsić je uvjeren da ćemo, temeljem dosadašnjih iskustava, ove godine imati preko 20 tisuća ljudi koji idu u prijevremenu mirovinu. Osvrnuli su se i na komentar ministrice rada Nada Šikić koja ne vidi razlog za odgađanje ovih mjera jer "u mirovinu nećemo ranije mi nego naša djeca". - To se tiče svih građana, posebice onih koji rade u radno intezivnim granama. Žena za krojačkim strojem, građevinac, tesar, zavarivač ne može raditi sa 67 godina – kazao je Mrsić kojega brine što je uništen sustav profesionalne rehabilitacije. Silvano Hrelja kaže da je dosta tako neodgovornih izjava poput ove na tragu toga da nas je baš briga što će biti s našom djecom. - To je ispod razine pristojnosti i obveza naših političara je da razmišljaju kako će biti u budućnosti – zaključio je Silvano Hrelja. 