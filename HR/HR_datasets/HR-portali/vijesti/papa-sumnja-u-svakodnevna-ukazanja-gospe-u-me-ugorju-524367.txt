Papa Franjo izrazio je ozbiljne sumnje u subotu oko svakodnevnih ukazanja Gospe u Međugorju kamo pristiže milijun hodočasnika godišnje. U lipnju 1981. šestero djece i mladih ispričalo je da su svjedočili ukazanju Gospe u Međugorju. Ona se danas pojavljuje svakodnevno nekima od tih svjedoka, sada odraslih. Žena koja im se ukazuje "nije Isusova majka", odrješito je kazao Papa u zrakoplovu kojim se u subotu vraćao iz Portugala gdje je proglasio svetima dvoje od troje pastira koji su ispričali kako su vidjeli Gospu 1917. u Fatimi. Papa je u subotu spomenuo istragu u tijeku u Crkvi koja je iznijela "sumnje" u navodna sadašnja ukazanja u Međugorju. - Ja sam osobno zločestiji, više volim Madonu majku, našu majku, a ne Madonu voditeljicu odjela koja šalje poruke svakog dana. Ta žena nije Isusova majka, izjavio je on. - Ta navodna ukazanja nemaju neki značaj, to je moje osobno mišljenje. Jasno je, pa tko misli da bi Gospa rekla: 'dođite sutra u toliko i toliko sati i ja ću reći poruku tom i tom vidiocu'?, naglasio je on. Papa je pokazao više blagosti spram originalnih ukazanja iz 1981. koje zasad ne odbacuje. "O prvim ukazanjima, onima djece, istraga kaže, više manje, da treba nastaviti istraživati oko toga", rekao je on. Istaknuo je da se ne može zanijekati "duhovni i pastoralni" fenomen hodočasnika koji pronalaze vjeru na tom mjestu. 