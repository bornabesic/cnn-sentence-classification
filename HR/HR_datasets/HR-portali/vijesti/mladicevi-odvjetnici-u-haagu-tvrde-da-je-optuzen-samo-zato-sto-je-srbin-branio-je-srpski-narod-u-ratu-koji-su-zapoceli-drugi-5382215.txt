Obrana nekadašnjeg zapovjednika vojske bosanskih Srba (VRS) generala Ratka Mladića u ponedjeljak je, u nastavku završnih riječi pred Haškim tribunalom (ICTY), odbacila tvrdnje tužiteljstva da je u Prijedoru počinjen genocid, ustvrdivši da Mladić nije odgovoran za ubojstva u toj općini na sjeverozapadu BiH. “Nije dokazano da je postojao obrazac zločina, niti koordinirani plan za činjenje genocida”, rekao je Mladićev odvjetnik Dejan Ivetić te naglasio kao Mladić u to vrijeme nije ni bio postavljen na čelo Glavnog stožera VRS, izvijestili su beogradski mediji iz ICTY-a. Obrana je završne riječi počela 9. prosinca odbacujući tvrdnje iz završne riječi Tužiteljstva od 5. do 7. prosinca da je tijekom suđenja dokazano sudjelovanje Mladića u udruženom zločinačkom pothvatu nasilnog stvaranja srpske države na teritoriju BiH, čiji je bio jedan od protagonista. Tužiteljstvo je zbog toga za Mladića zatražilo kaznu doživotnog zatvora. Odvjetnik Mladićeve obrane Branko Lukić u petak je, na početku završnih riječi, izjavio da je generala Mladića Tužilteljstvo okrivilo “samo zato što je Srbin i što je branio srpski narod u ratu koji su drugi započeli”, ustvrdivši istodobno kako je obrana dokazala da on nije kriv za genocid i druge zločine u BiH za koje ga se tereti. Tužiteljstvo je zatražilo da Mladić bude osuđen na doživotnu kaznu zatvora zbog “organiziranja zločina” tijekom rata u BiH od 1992. do 1995. godine. Mladićeva obrana je  za zločine okrivila MUP Republike Srpske i lokalne organe vlasti i krizne štabove, ustvrdivši da “general Mladić nije imao ovlasti” nad tim tijelima. “General Mladić ne može odgovarati za djela civilnih vlasti”, rekao je pred sudskim vijećem Mladićev odvjetnik Dejan Ivetić. On je, nudeći kao dokaz da nije postojala “genocidna namjera” da se Muslimani i Hrvati unište kao etnička skupina, naglasio kako je u općini Srbac na sjeveru BiH nesrpsko stanovništvo ostalo do kraja rata, te da su Muslimani i Hrvati do kraja rata činili 10 posto pripadnika Vojske RS. Ivetić je nazvao "nelogičnim" optužbe za genocid upitavši “jesu li oni činili genocid nad samim sobom i svojim obiteljima”. “To nije logično, kao što ni tvrdnje Tužiteljstva nisu logične, te zato morate osloboditi generala Mladića”, sugerirao je Ivetić sudskom vijeću. Ivetić je ustvrdio i da su “ubojstva bila neplanirani incidenti, koje nije niti odobrio, niti smislio general Mladić”, rekavši kako “činjenice ne podupiru tvrdnju tužitelja da je postojala genocidna namjera”, izvijestili su beogradski mediji iz ICTY-a. Ivetić je, kako se navodi, podsjetio i da nitko od optuženih pred Haškim tribunalom, uključujući i Radovana Karadžića, do sada nije proglašen krivim za genocid u bosanskim općinama, pa ni za zlodjela u Prijedoru, koje su tužitelji opisali kao primjer genocida. Mladićev je odvjetnik rekao kako su rat u toj općini, napadima na JNA i VRS, izazvale muslimanske postrojbe. Ivetić je rekao da su “pritvoreničke centre”, u kojima su po optužnici počinjeni teški zločini nad Muslimanima i Hrvatima, “formirali i kontrolirali MUP RS i krizni stožeri, a ne VRS”. “VRS u to nije bila umiješana”, ustvrdio je. U Keratermu i Omarskoj vojska je isključivo osiguravala logore izvana i “nikada nije ulazila”. I u Trnopolju su, po tumačenju odbrane, odlučivali Teritorijalna odbrana i civilne vlasti, a postoji i “razumna sumnja” u tvrdnju tužitelja da je zapovjednik bio u VRS. U osvrtu na optužbu da je VRS u rudniku Tomašica pokopala oko 500 civila, ubijenih tijekom ofenzive na području Prijedora, Mladićev je odvjetnik rekao kako ni to nije dokazano, te da “tijela nije pokopala VRS, nego MUP, čiji su pripadnici nosili slične vojne odore”. Obrana, također, tvrdi kako nema dokaza o povezanosti slučaja Tomašica s generalom Mladićem te da je zločin pokušao prikriti tadašnji čelnik prijedorske policije Simo Drljača. Kao dokaz za to, Ivetić je citirao zapis iz ratne bilježnice generala Mladića iz 1993. : “Oni su ih ubili, oni ih se trebaju i riješiti”. “Drljača je skrivao Tomašicu od generala Mladića”, ustvrdio je pred sucima Mladićev odvjetnik. Mladićeva odbrana nastavlja završne riječi u utorak, što je i posljednji dan, nakon čega se očekuje odluka sudskog vijeća. Suđenje generalu Ratku Mladiću počelo je u svibnju 2012., nakon što je godinu dana ranije uhićen u vojvođanskom selu Lazarevo i izručen u Den Haag poslije bijega i skrivanja dugog 12 godina. Za iste zločine za koje ICTY tereti Mladića, Radovan Karadžić je pred ICTY nepravomoćno osuđen na 40 godina zatvora.