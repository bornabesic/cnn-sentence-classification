Nakon što se tijekom dana predsjednica RH Kolinda Grabar Kitarović obratila naciji i upozorila na ideološke podjele u društvu, ali i poslala upozorenje Vladi kako je krajnje vrijeme da se trgne, iz Vlade su objavili priopćenje. 'Svako veličanje ustaškog režima i opravdavanje njegovih zločina s bilo kojeg mjesta Vlada Republike Hrvatske najoštrije osuđuje i drži apsolutno neprihvatljivim. Vlada Republike Hrvatske već je u nekoliko navrata jasno osudila ustaški režim i zločine koji su se dogodili u ime tog istog režima. Stalno nametanje lažnih teza o ustašizaciji društva i neprihvatljivi istupi pojedinaca dio su šire kampanje s ciljem novih podjela u društvu i sprečavanja provođenja reformi i programa aktualne Vlade. Unatoč pokušajima destabilizacije Vlade, ova je Vlada odlučna u provođenju reformi koje su jedini put izlaska iz krize. Vlada Republike Hrvatske učinit će sve da se Hrvatska kao članica Europske unije nastavi razvijati u duhu tolerancije, kao ravnopravna članica europske obitelji s kojom dijelimo iste vrijednosti. Vlada će svoj program i ciljeve realizirati te učiniti sve da se zaustavi iseljavanje mladih, otvore nova radna mjesta, to je obećanje koje smo dali našim građanima', stoji u priopćenju Vlade.