Županijsko državno odvjetništvo pokrenulo je istragu protiv 24-godišnjeg Darka Bodiša osumnjičenog da je u četvrtak, u Ulici Cuglini u zagrebačkoj Dubravi, zbog ljubomore nožem usmrtio dvojicu muškaraca – Vladu Plešeja (67) i Ivicu Pilija (42). Rješenje o provođenju istrage protiv Bodiša tužiteljstvo je donijelo u subotu navečer, nakon što ga je ispitalo i zaključilo da je brutalan zločin počinio ponukan ljubomorom i željom za osvetom. Sudac istrage potom mu je na prijedlog tužiteljstva odredio i jednomjesečni istražni zatvor zbog opasnosti da bi na slobodi mogao utjecati na svjedoke ili ponoviti nedjelo. Nakon što je ispitalo uhićenog 24-godišnjaka tužiteljstvo je zaključilo da se na brutalan zločin odvažio nakon saznanja da je sin ubijenog Plešeja u vezi s njegovom bivšom nevjenčanom suprugom. Ponukan ljubomorom i željom za osvetom došao je u kuću obitelji Plešej u kojoj je zatekao svoje žrtve, a koje, prema tvrdnjama tužiteljstva, do tada nije poznavao. Kako mu Vlado Plešej nije htio otkriti gdje je njegov sin i Bodiševa bivša nevjenčana supruga nasilnik je Plešeja udario šakom u glavu i laktom odgurnuo Pilija. U namjeri da ih obojicu ubije potom je iz džepa izvadio nož koji je donio sa sobom te im naizmjenično zadao više ubodnih rana. "Obojica oštećenika su preminula odmah na mjestu događaja", izvijestilo je državno odvjetništvo na svojoj internetskoj stranici. Prema pisanju medija, ranije na dan zločina nekoliko nabildanih mladića automobilom je došlo u Ulicu Cuglini, gdje su prijetili i trubili, tražeći Plešejeva sina. Nakon tog izgreda mladić se prema tvrdnjama svjedoka sam vratio do kuće obitelji Plešej oko 17 sati pa je policija vrlo brzo posumnjala da je upravo on odgovoran za dvostruko ubojstvo. >> VIDEO Ušao u kuću, popeo se na prvi kat i s leđa ih izbo nožem