Iz Policijske uprave zagrebačke doznajemo da se danas oko 8 sati dogodila prometna nesreća na A3 od Rugvice prema Zagrebu. U nesreći je sudjelovalo ukupno deset vozila, osam osobnih automobila i dva teretna vozila. U lančanom sudaru nitko nije ozlijeđen. Zasad je nastala samo materijalna šteta.  Na A3 Bregana - Lipovac dogodilo se inače ukupno šest prometnih nesreća, doznaje se u Policijskoj upravi zagrebačkoj.  U četiri od spomenutih šest prometnih nesreća nastala je samo materijalna šteta, dok su u dvjema nesrećama dvije osobe zadobile lakše ozljede. Nesreće su se dogodile na potezu od 56 do 62 kilometra.  Prema informacijama iz PUZ-a trenutno je promet na spomenutom mjestu prometnih nesreća normaliziran, a očevid još uvijek traje. Kako javlja HAK zbog prometnih nesreća otežano se vozi na autocesti A4 Zagreb-Goričan nakon čvora Ivanja Reka (95+500 km) u smjeru Varaždina, te na državnoj cesti DC50 između Otočca i Perušića u mjestu Janjče kod Ličkog Lešća. Obilazak je autocestom A1 ili lokalnim prometnicama preko Ramljana. Zbog izvlačenja vozila iz prometne nesreće otežano se vozi na državnoj cesti DC51 između mjesta Banićevac i Oblakovac kod Požege i na Podravskoj magistrali (DC2) u mjestu Budančevica. Podsjetimo, današnje jutro bilo je vrlo hladno prema prognozi DHMZ-a. Na zagrebačkom području padala je rosulja koja se ledila u dodiru s tlom. Upozorenje na poledicu Iz HAK-a upozoravaju da treba voziti oprezno zbog vlažnih i skliskih kolnika u većem dijelu zemlje, a zbog niskih temperatura moguća je poledica osobito na mostovima i nadvožnjacima. Vozačima se savjetuje da prilagode brzinu i način vožnje uvjetima na cestama te održavaju sigurnosni razmak između vozila. Jak vjetar povremeno i mjestimično usporava promet na autocesti A6 Rijeka-Zagreb između Kikovice i tunela Tuhobić. > > Teška nesreća u Zagrebu: Automobilom naletio na ženu na pješačkom prijelazu