Dok je Petar Pripuz barem dio noći sa srijede na četvrtak prespavao u svojoj bolničkoj postelji na Svetom Duhu, policajci koji su stražarili na hodniku pred njegovom sobom bili su itekako budni. Podsjetimo, taj suvlasnik C.I.O.S.-a i jedan od optuženika u slučaju Agram od utorka navečer nalazi se u bolnici u koju je došao zbog navodnih problema sa srcem, koje je prije nekoliko mjeseci i operirao u Dubaiju, a u srijedu u 6 sati ujutro i službeno je uhićen zbog sumnje da je iz C.I.O.S.-a zajedno s još dvanaest ljudi izvukao 98 milijuna kuna gotovine te izbjegao plaćanje 22 milijuna kuna poreza na dobit. Telefoni zvone u prazno Zbog njegova zdravstvenog stanja doktori nisu dopustili da Pripuz bude ispitan u sjedištu USKOK-a, pa su tako istražitelji morali doći k njemu. Pred bolnicu su stigli u četvrtak oko 11 sati, a ispitivanje je započelo pola sata kasnije. Istovremeno dok je Pripuz odgovarao na pitanja istražitelja, telefoni tvrtki preko kojih je Pripuz, kako se sumnjiči, izvlačio novac iz C.I.O.S.-a, zvonili su u prazno. Među njima su Reciklažno dvorište iz Podstrane, Retrovizor iz Imotskog, Appello, Kozari metali i Ekopirc metali iz Zagreba, Crni i obojeni metali iz Šibenika te još nekoliko tvrtki čiji su čelni ljudi također obuhvaćeni ovom akcijom. I ne čudi da se na pozive u tim tvrtkama nitko nije javljao s obzirom na to da je, barem prema podacima koji su javno dostupni, riječ uglavnom o poduzećima koja su mahom otvarana unatrag nekoliko godina te imaju tek po nekoliko zaposlenika, u prosjeku samo jednog ili dvoje. Indikativno je i da su prihodi većine tih tvrtki naglo rasli i padali, što je vidljivo na primjeru šibenskih “Crnih i obojenih metala”. Prihodi te tvrtke su 2013. godine, kada je ona i osnovana, iznosili 4,82 milijuna kuna, da bi u 2014. oni naglo skočili na čak 50,44 milijuna kuna, a u 2015. pali na tek 400 kuna. Dok su Pripuza navodno još ispitivali, negdje između 14 i 15 sati, službenim priopćenjem su se oglasili i iz USKOK-a. U njemu navode kako su donijeli i službeno rješenje o otvaranju istrage, a bez navođenja identiteta objašnjavaju kako Pripuza sumnjiče da je punih pet i pol godina, od početka 2012. sve do svibnja 2017. godine, izvlačio novac iz C.I.O.S.-a temeljem nevjerodostojnih računa, zbog čega je ustrojio i zločinačko udruženje koje su činile visokopozicionirane osobe u već spomenutim tvrtkama. Među osumnjičenima se nalazi i njegov sin Ante Pripuz, koji je trenutačno nedostupan policiji jer je, prema pisanju nekih medija, još u utorak navečer automobilom ušao u podzemnu garažu na Črnomercu, a u srijedu ujutro je u garaži pronađen automobil u kojem je Pripuz mlađi ostavio i svoj mobitel, a njemu se od tada gubi svaki trag. Prema tvrdnjama USKOK-a, Petar Pripuz je u poslovnim knjigama namjerno krivo evidentirao da u C.I.O.S. dolazi višak metalnog otpada, a onda je sa sinom nalagao da se tvrtkama koje su obuhvaćene istragom plaća taj isti metalni otpad koje te tvrtke u stvarnosti uopće nisu isporučivale. Neka već poznata lica Među uhićenicima posebno se ističu dva imena – ono Jakše Michielija Tomića i Mate Juričića. Michieli Tomić u javnosti je poznat kao suvlasnik tvrtke čiji je tegljač u srpnju 2006. godine izazvao stravičnu prometnu nesreću u tunelu Ledenik kada su poginule četiri osobe, a svojedobno je osuđen i na uvjetnu kaznu jer je automobilom prešao policajcu preko noge, dok je 2010. godine uhvaćen kako vozi svoj BMW s 2,34 promila alkohola u krvi. Mate Juričić regionalni je direktor tvrtke CE-ZA-R, članice C.I.O.S.-a i najveće od dvadesetak Pripuzovih tvrtki, a zanimljivo je kako je Juričić, što i sam navodi i na javno dostupnom dijelu svog Facebook profila, studirao kriminalistiku na Policijskoj akademiji. Pritvor za devet osumnjičenika Nakon ročišta na zagrebačkom Županijskom sudu na kojemu se odlučivalo o određivanju istražnog zatvora osumnjičenicima, a koje je potrajalo do gotovo 23 sata, sud je odlučio kako će pritvor odrediti za devet osumnjičenika, među kojima je i Petar Pripuz, i to zbog opasnosti od ponavljanja djela.