Policijska uprava u Mariboru u utorak je tamošnjim gradskim vlastima (Upravnoj jedinici Maribor) posla prijedlog da se zabrani koncert Marka Perkovića Thompsona. Policija ocjenjuje da su na osnovi novih informacija i spoznaja ispunjeni zakonski uvjeti za takvu odluku, piše mariborski Večer. - Riječ je o informacijama koje ukazuju na povećani rizik zbog opasnosti da će koncert biti iskorišten za izvršavanje kaznenih radnji - rekli su iz mariborske policije, a piše Večer. PU Maribor također podsjeća da je policija dužna čuvati javni red na javnim događajima i u skladu s time nadzire i procjenjuje sigurnosnu situaciju vezanu uz određeni javni događaj. - Procjena i nadzor sigurnosnih okolnosti odvijala se i u ovom slučaju, još od dana zaprimanja prijedloga organizatora za dobivanjem dozvole za organizaciju koncerta. S obzirom na iskustva drugih država PU Maribor je skupljala elemente i ocjenjivala okolnosti vezane uz sigurnost tog događaja s velikom pozornošću - stoji u priopćenju policije. - Između ostalog, dobili smo informacije u vezi prodaje ulaznica za koncert putem interneta u Hrvatskoj i Austriji. Utvrđena je utemeljena vjerojatnost da će na koncert doći osobe iz područja na kojima su koncerti ovog glazbenika bili zabranjeni, odnosno da će na koncert doći Thompsonovi radikalni obožavatelji iz Hrvatske s namjerom nametanja i izvršavanja kaznenih radnji. Nadalje, organizator nema nikakvog uvida u kategoriju posjetitelja koncerta, u smislu ugroženosti javnog reda na događaju, kako ovdje tako i u inozemstvu. Osim toga, raspolažemo i s informacijama o okupljanju protivnika ovog koncerta, što dodatno povećava sigurnosni rizik - rekli su iz policije, a piše Večer. Upravna jedinica Maribor o prijedlogu zabrane koncerta, koji bi se trebao održati u subotu, još uvijek odlučuje. Svoju odluku objavit će najvjerojatnije u srijedu prijepodne, saznaje Večer.