Polaganjem vijenaca i paljenjem svijeća na grobu general-bojnika Blage Zadre danas je u Vukovaru obilježena 25. obljetnica smrti ove vukovarske ratne legende. Blago Zadro, koji je bio zapovjednik obrane vukovarske gradske četvrti Borovo naselje, poginuo je u Kupskoj ulici u akciji tijekom koje su vukovarski branitelji vraćali dijelove grada u koje su agresori izvršili proboj. Tom prilikom bio je pokošen hicima iz mitraljeza, a njegovo je tijelo izvučeno nekoliko sati poslije. Zatomiti podjele u društvu – Blago Zadro, osim što je bio velik domoljub, bio i velik čovjek koji je na ponos svojoj obitelji, prijateljima i suborcima – rekao je izaslanik predsjednice RH Ante Deur. Komemorativnom skupu u Vukovaru, koji je održan na Trpinjskoj cesti gdje se nalazi i spomen bista Blage Zadre, nazočio je i ministar branitelja u tehničkoj Vladi Tomo Medved. Pozvao je okupljene da budućnost Vukovara, ali i Hrvatske grade na idealima za koje je život dao Blago Zadro. Poručio je da svi trebamo zatomiti sve podjele u našem društvu upravo na tragu tih ideala. – Cijeli život Blage Zadre obilježila je borba koju je poticala ljubav; ljubav prema rodnom zavičaju, Vukovaru, obitelji, prijateljima i Hrvatskoj. I neka ljubav koja je kroz cijeli život vodila Blagu Zadru bude i poruka za naše živote – rekao je Zvonko Milas, izaslanik mandatara Vlade RH. U svome govoru na komemorativnom skupu vukovarski gradonačelnik Ivan Penava istaknuo je kako su upravo Blago Zadro, kao i ostali vukovarski velikani, utjeha svima nama jer ne dozvoljavaju odstupiti i predati se pred bilo kojim problemom na koji naiđete. – To je najveća ostavština Blage Zadre i ostalih vukovarskih heroja – rekao je Penava. Prisjećajući se ove vukovarske ratne legende, branitelji su rekli kako je smrt Blage Zadre bila zapravo početak kraja obrane grada. Pod njegovim zapovijedanjem na Trpinjskoj cesti zaustavljene su tenkovske postrojbe JNA. Počasna građanka Gruda Načelnik Općine Grude (BiH) Ljubo Grizelj tijekom komemorativnog skupa Katici Zadro, supruzi Blage Zadre i majci Roberta Zadre, predao je javno priznanje Počasni građanin općine Grude. U Vukovaru je obilježena i obljetnica smrti Alfreda Hilla, prvog zapovjednika satnije Vojne policije u Vukovaru i Zvonka Mlinarića koji je poginuo u pokušaju izvlačenja tijela Blage Zadre. >> Kostović: Broj Srba optuženih za ratne zločine morali smo smanjiti s 1000 na samo 70 