Muškarac (79)  pritvoren je zbog sumnje da je gotovo 20 godina svakodnevno zlostavljao svoju suprugu,  a istražni  zatvor  zbog mogućeg utjecaja na svjedoke  te  opasnosti  od  ponavljanja  djela odredio mu je sudac istrage Županijskog suda u Rijeci. Sumnja  se  da je 79-godišnjak od listopada 1997. do svibnja 2017. učestalo prijetio svojoj supruzi, govoreći da će je ubiti te dignuti u zrak i nju i stan, ako se ne iseli.  Sumnjiči ga se i da joj je zabranjivao da radi i zarađuje te da joj je uskraćivao novac. Opetovano ju je ponižavao, a sve je kulminiralo  22. svibnja kada je namjeravajući ubiti suprugu koja je pokušala ući u zajednički  stan,  otvorio sigurnosne ventile na plinskim bocama te upaljačem izazvao požar uslijed kojeg je došlo do eksplozije i većih oštećenja stana.  On je u eksploziji bio lakše ozlijeđen, a nakon što mu je ukazana pomoć, protiv njega je podnijeta kaznena prijava zbog nasilja u obitelji te je pokrenuta i istraga.