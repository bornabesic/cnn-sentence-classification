U povodu najave dobavjača da će obustaviti isporuku plina Petrokemiji u petak, gradonačelnik Kutine Andrija Rudić pozvao je u četvrtak navečer Vladu da zaštiti tvornicu i radnike jer, ističe, o Petrokemiji ovisi sudbina Kutine. "Povodom izglasavanja lex Agrokor i najave dobavljača plina da će obustaviti isporuku Petrokemiji, ovim putem upozoravam na probleme koje takav zakon može uzrokovati Petrokemiji i Gradu Kutini," stoji u Rudićevu priopćenju. On traži od Vlade odgovor na tri pitanja. Kako namjerava zaštititi Petrokemiju i spriječiti strane interese i interese uvoznika gnojiva na štetu Petrokemije; kako namjerava zaštititi tisuće malih proizvođača čija bi nesposobnost plaćanja zbog Agrokorovih dugova dodatno opustošila Petrokemijinu likvidnost i u konačnici uništila tvornicu; te kako Vlada namjerava pomoći cijeloj ovoj regiji, odnosno zadržati proizvodnju i spasiti 1650 radnih mjesta u Petrokemiji, pita Rudić. Upozorava da građani Kutine već godinama žive u neizvjesnosti, a kriza Agrokora je, ističe, još jedan udarac poslovanju Petrokemije jer je Agrokor najveći pojedinačni kupac gnojiva i do sada je plaćao plin koji je glavna sirovina u proizvodnji gnojiva. Očekujem i tražim od svih koji mogu utjecati na pronalaženje rješenja ove situacije, posebno na HDZ koji je, tvrdi, i do sada donosio odluke o sudbini Petrokemije, da se maksimalno angažiraju i garantiraju da interesi Petrokemije neće biti ugroženi, poručuje gradonačelnik Kutine Andrija Rudić (SDP). U kutinsku Petrokemiju je u četvrtak stigao i službeni dopis kako Prvo plinarsko društvo u petak od šest sati ujutro obustavlja isporuku plina i zbog toga će u noći s četvrtka na petak biti zaustavljena proizvodnja u glavnom pogonu amonijaka, kako ne bi bilo neželjenih posljedica, doznaje se u četvrtak navečer u Petrokemiji.