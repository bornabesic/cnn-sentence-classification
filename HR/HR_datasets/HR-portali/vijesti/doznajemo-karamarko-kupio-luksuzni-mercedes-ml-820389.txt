Foto: Index (Hina) PREDSJEDNIK HDZ-a Tomislav Karamarko nedavno je privukao pažnju javnosti protupropisnim parkiranjem automobila na pješačkom prijelazu ispred bolnice na zagrebačkom Rebru.  "Predsjednik Karamarko je jutros u svojem osobnom automobilu doveo pred bolnicu svojeg 92-godišnjeg oca, uslijed teže tjelesne povrede.", kazao je Indexu prije nekoliko dana Karamarkov savjetnik za medije Miljenko Manjkas.  A tada nam je za oko zapeo i luksuzni terenac kojega je Karamarko nepropisno parkirao - radi se rasnom primjerku Mercedesa - ML 350 BLUETEC 4MATIC čiji osnovni model košta 618 tisuća kuna bez dodatne opreme.  Odakle Karamarku takav automobil?  Pitali smo Karamarkovog savjetnika za medije zašto automobil nije u imovinskoj kartici, koja mu je tržišna vrijednost, kad je automobil kupljen i kojim sredstvima plaćanja, da bi do zaključenja teksta dobili tek šturi odgovor da je automobil "prema prvim informacijama kupljen na leasing". Imovinska kartica bez Mercedesa i bez leasinga  A posljednja imovinska kartica Tomislava Karamarka na stranici Povjerenstva za sukob interesa datira od svibnja 2012. godine. U njoj stoji da prima plaću od 18.242 kune neto, da je vlasnik stana od 105 kvadrata u Zagrebu vrijednog 1,3 milijuna kuna kojeg je kupio "od plaće i na kredit". U vrijeme predaje te imovinske kartice imao je dva kredita, jedan čiji je dug tada iznosio 388 tisuća kuna te drugi za koji je bio dužan 75 tisuća kuna. Na potezu je sada Karamarko. Čekamo da se podaci o njegovom luksuznom automobilu objave u imovinskoj kartici, ako nam prije ne odgovori na postavljena pitanja, kako bismo saznali točnu cijenu terenca, točan iznos leasinga, učešća (kako je uspio još uštedjeti uz dva postojeća kredita navedena u imovinskoj kartici...), kamata, itd...  Spomenimo i kako Karamarko stalno vladajuće proziva za bešćutnost prema osiromašenom narodu, a sada je sebi priuštio luksuznog Mercedesa. Podsjetimo, plaću veću od 18 tisuća kuna svaki mjesec na račun poreznih obveznika Karamarko dobiva za dva dolaska na svoj posao u Sabor u pola godine, što je vidljivo iz saborske statitistike.