Ministarstvo poljoprivrede obavijestilo je potrošače da se zbog Listerije monocytogenes povlači filet dimljene pastrve težine 100 grama, datuma proizvodnje 8. svibnja 2017. godine, LOT 08052017., koji proizvodi MARKO, obrt za dimljenje ribe iz Duge Rese. U sklopu provedbe godišnjega Plana monitoringa hrane životinjskog podrijetla, 18. svibnja provedeno je uzorkovanje ribljeg proizvoda Dimljeni file pastrve u objektu za preradu ribe proizvođača "MARKO obrt za dimljenje ribe", vl. Branka Petrunić Becker, Bana J. Jelačića 25, Duga Resa. Prema analitičkom izvješću Hrvatskog veterinarskog instituta od 26. svibnja u proizvodu "Dimljena pastrva – filet, 100g”, LOT broja 08052017, datuma proizvodnje 8. svibnja s rokom trajanja 13. srpnja utvrđena je Listeria monocytogenes, navodi Ministarstvo. Proizvod, dodaje se, nije u skladu s Prilogom I. Uredbe Komisije (EZ) br. 2073/2005 od 15. studenoga 2005. o mikrobiološkim kriterijima za hranu.