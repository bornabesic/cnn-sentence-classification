Visoka predstavnica Europske unije za vanjsku politiku i sigurnost Federica Mogherini boravi u službenom posjetu Beogradu. Tijekom obraćanja u Skupštini, Mogherini je pričala o eurointegracijama, dok su tijekom njenog govora sve vrijeme zastupnici Srpske radikalne stranke skandirali "Srbija, Rusija, ne treba nam Unija." Zastupnici Dveri držali su transparente "Srbijo, ne vjeruj Bruxellesu", na srpskom i engleskom jeziku, piše N1. Sjednici su prisustvovali i predstavnici diplomatskog zbora u Srbiji, kao i premijer Srbije Aleksandar Vučić. U jednom trenutku, Mogherini je rekla da zna da cijela regija prolazi kroz težak trenutak, i da su pred Srbijom teški izbori. "Trebate sačuvati glasove i za obraćanje glasačima. Etničke polarizacije jesu teške. Ali dozvolite da vam kažem da je uloga Srbije ključna. Imate veliku odgovornost. Srbija je uvijek bila na raskrižju različitih svjetova, i te etikete Istoka i Zapada nikada nisu bile dovoljne", kaže Mogherini. Rekla je da je važno da se svi građani uključe u ključne odluke koje Srbija mora donijeti. "Srbija je toliko toga napravila, i sada možete nastaviti raditi. Možete biti partner za stabilnost, a i pomoći vašoj zemlji da napreduje prema EU", kaže Mogherini. Za kraj je poželjela svima mirnu predizbornu kampanju. Evo kako je izgledala atmosfera u srpskoj Skupštini: