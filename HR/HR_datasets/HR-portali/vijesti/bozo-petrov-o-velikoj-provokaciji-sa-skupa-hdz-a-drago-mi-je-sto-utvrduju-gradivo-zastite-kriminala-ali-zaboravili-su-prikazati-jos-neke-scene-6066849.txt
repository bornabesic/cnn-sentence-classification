Božo Petrov, predsjesnik Mosta nezavisnih lista, jutros je zajedno s Nikolom Grmojom i Marom Kristićem, kandidatom za gradonačelnika Dubrovnika, obišao placu Gruž. Tom prilikom porazgovarali su s građanima i odgovarali na medijske upite. Prisutne medije zanimalo je i što predsjednik Mosta Božo Petrov misli o puštanju video snimke smjene Mostovih ministara na HDZovom skupu: - Drago mi je da HDZ-ovci prikazuju što je sve Andrej Plenković napravio da bi zaštitio čovjeka iz Agrokora, ministra financija koji ne može zbog svega više biti ministar. Utvrđuju gradivo čini se. Šteta samo što nisu u kratkim isječcima prikazali i nastavak sljedećih mjesec dana, sve ostalo što je napravio Plenković kako bi zaštitio Zdravka Marića: laganje hrvatskoj javnosti oko parlamentarne većine, sramotnu trgovinu u Saboru te stvaranje Vlade bez legitimiteta Sabora. Stručnu analizu cijelog događaja i svih aktera ostavit ću kolegama, kako ne bih miješao politiku i primarnu struku - izjavio je Petrov.