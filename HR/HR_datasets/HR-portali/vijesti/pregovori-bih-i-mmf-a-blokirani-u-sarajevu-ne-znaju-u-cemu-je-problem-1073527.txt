Pregovori vlasti u Bosni i Hercegovini o novom aranžmanu s Međunarodnim monetarnim fondom (MMF) trenutačno su na mrtvoj točki, no očekuje se njihov nastavak jer je potpora te novčarske kuće ključna za trajnu stabilnost javnih financija, potvrdila je ministrica financija Federacije BiH Jelka Miličević. "Na žalost, partnerski odnos s MMF-om nije uspostavljen, iako je vlada realizirala preuzete obveze", kazala je Miličević novinarima u Sarajevu ističući kako je entitetska vlada učinila sve što je mogla na održanju tekuće likvidnosti, u čemu je tijekom 2015. godine imala značajnu potporu domaćih poslovnih banaka. Te su banke, kako je istaknula, pokazale spremnost sudjelovati na tržištu vrijednosnih papira koje je plasirala entitetska vlada pri čemu su nudile "konkuretne cijene" za vladine vrijednosnice. Vlada Federacije BiH ranije je, u suradnji s vladom Republike Srpske te Vijećem ministara BiH, pokrenula pregovore s MMF-om o novom financijskom aranžmanu. Cilj je bio nakon četiri dvogodišnja sporazuma o stand-by aranžmanu, od kojih je posljednji praktično prekinut 2014., zaključiti dugoročniji ugovor kojim bi se osigurala višegodišnja potpora proračunima entiteta koji kronično pate od manjka prihoda. Plan vlasti u BiH bio je ishoditi ugovor o aranžmanu koji bi trajao četiri godine i donio povoljan kredit od oko 600 milijuna eura. Pregovori o tome su počeli 2015., no do sada nisu rezultirali dogovorom, a ministrica Miličević tvrdi kako je problem stajalište MMF-a. Ministri financija BiH i dva entiteta prije mjesec dana zajedničkim su pismom inzistirali da MMF točno kaže što i kada treba napraviti kako bi se pregovori mogli okončati, a Miličević kaže kako do sada nisu dobili nikakav odgovor. Lokalni mediji nagađaju kako je problem zapravo u nestabilnom bankarskom sektoru u Republici Srpskoj, gdje su u protekle dvije godine propale dvije poslovne banke, a pretpostavlja se kako je to pokrenulo domino efekt zbog kojega su ugrožene još neke banke. Zbog propasti "Bobar banke" i "Banke Srpske" pokrenuta je i istraga Tužiteljstva BiH, a prošlog je tjedna uhićeno deset osoba, uključujući tu i direktorice Agencije za bankarstvo RS odnosno "Banke Srpske" te bivše direktore "Bobar banke". "Mi samo nagađamo je li problem (u pregovorima) 'Banka Srpske' ili možda nešto drugo", kazala je Miličević. Dodala je kao trenutačno ipak postoje naznake da bi idućeg tjedna izaslanstvo MMF-a moglo doći u BiH, što bi stvorilo pretpostavke za nastavak pregovora. Bez obzira na nastale poteškoće, Miličević ističe kako se nada konačnom dogovoru jer su za sve razine vlasti u BiH odnosi s MMF-om vrlo bitni, obzirom da njegove odluke i procjene slijede i druge druge novčarske institucije. "Kad je MMF tu sve ide lakše", kazala je Miličević. Na pitanje što ukoliko se dogovor ipak ne postigne odgovorila je kako barem u Federaciji BiH imaju rezervni scenarij. On bi značio vladino unutarnje zaduženje, a procjena je kako domaći bankarski sektor to može pratiti jer je likvidan i ima potrebne financijske kapacitete. >> Lovrinović: Hrvatska neće biti spremna za euro još barem deset godina. Brzo uvođenje vodi u grčki scenarij 