Isplata dnevnica u gotovini i preko blagajni zadržala se uglavnom u javnom sektoru i državnoj upravi. Lucija Jarža Turković, porezna savjetnica RRIF-a, navodi da 90 posto privatnog sektora dnevnice i ostale neoporezive naknade isplaćuje preko tekućih računa zaposlenih jer im je jednostavnije novac prebacivati s računa na račun nego držati blagajnu i rukovati gotovim novcem. Nisu htjeli COP Isplata dnevnica i ostalih naknada u gotovini nije zabranjena, kao što je, primjerice, zabranjena isplata plaća na ruke, ali nakon 2015. godine i uvođenja JOPPD obrasca sve se gotovinske isplate moraju evidentirati tako da porezna uprava raspolaže podacima o svim primicima radnika, bez obzira na to jesu li oporezivi ili nisu. Pokaže li se da neki radnik prima visoke dnevnice, te su evidencije ujedno i signal poreznim vlastima da krenu u dodatnu provjeru. Gospodarstvo za razne naknade zaposlenika godišnje izdvaja oko 6 milijardi kuna, dok su izdaci za neto plaće i javna davanja oko 80 milijardi kuna. Koliko država godišnje izdvaja za dnevnice svojih zaposlenih ne može se iščitati iz proračuna, no otkrivanje krađe na dnevnicama u samom središtu izvršne vlasti (pokaže li se takvom) trebao bi biti jasan signal vladajućima da preusmjere gotovinske isplate na tekuće račune. Za svog ministarskog mandata Slavko Linić pokrenuo je stvaranje središnjeg obračuna plaća kao jedinstvene baze preko koje se moraju provesti sve mjesečne isplate plaća. Čak su i njemu kao politički jakom ministru trebali mjeseci da slomi otpor po pojedinim resorima i institucijama, a COP je u punoj mjeri profunkcionirao tek potkraj mandata. Centralizirana isplata plaća donijela je znatne uštede, no na tome je stala reforma uprave. Vlada nije donijela novi zakon o plaćama i koeficijentima pa je unutarnji ustroj prepun nelogičnosti. Jedna od njih je, primjerice, fiktivno raspoređivanje službenika na razna šefovska mjesta. Manji trošak od plaće Isplata dnevnica strogo je kontrolirana jer se radi o primicima koji su oslobođeni poreza i doprinosa, te su za poslodavca manji trošak od plaće koja je opterećena javnim davanjima. Dnevnica služi za pokriće izdataka prehrane, pića i prijevoza u mjestu u koje je radnik upućen na službeno putovanje.      >> Afera Putni nalozi za Državnu reviziju i Vladu nije bila značajna >> Tajnu putnih naloga čuva sin Račanova vozača?