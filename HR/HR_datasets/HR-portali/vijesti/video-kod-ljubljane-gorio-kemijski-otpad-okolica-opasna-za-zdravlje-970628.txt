Screenshot: Youtube POSLJEDICE velikog požara u tvornici za zbrinjavanje i preradu opasnog kemijskog otpada u Vrhniki, 20-ak kilometara od Ljubljane, u kojemu se nalazilo 1500 tona otpadnih ulja, otapala, baterija, laboratorijskih otpadaka i boja, mogle bi biti veće nego što se najprije pretpostavljalo, navode slovenski mediji. Požar je iz do sada nepoznatih uzroka izbio u ponedjeljak navečer, ugašen je nakon petosatne intervencije više od 300 vatrogasaca, a bio je, po navodima očevidaca, praćen jakim eksplozijama i gustim dimom. Zbog toga je bio evakuiran dio obližnjih stanara koji su u međuvremenu vraćeni kućama, a ozlijeđenih među zaposlenima,  stanovništvom i vatrogascima nije bilo. U potoku Ljubljanica visoka koncentracija žive Uprava tvrtke objavila je da je nastala velika materijalna šteta, no da većina najopasnijih kemikalija nije izgorjela i da je ostala u zaštićenim bazenima s požarnim zidom, pa zato nije došlo većeg ekološkog incidenta. Uzorci vode, zemlje i zraka u okolici još se ispituju u laboratorijima.  No, prema prvim mjerenjima napravljenim u obližnjem potoku, pritoku Ljubljanice, izmjerene su vrlo velike koncentracije žive koje daleko nadilaze dopuštene, a koncentracija čestica PM10 u zraku također je povećana na 200 mikrograma na kubični metar, potvrdila je državna agencija za okoliš. Potpuno izumiranje svih riba i drugih živih organizama Lokalni ribiči, javljaju mediji, tvrde da su pregledom ustvrdili kako je u potoku došlo do potpunog izumiranja svih riba i drugih živih organizama. Zdravstvene vlasti upozorile su u vezi s nesrećom u Vrhniki da bi u neposrednoj okolici povećane vrijednosti štetnih tvari mogle predstavljati rizik za djecu i odrasle koji imaju bronhitis ili opstruktivnu plućnu bolest.