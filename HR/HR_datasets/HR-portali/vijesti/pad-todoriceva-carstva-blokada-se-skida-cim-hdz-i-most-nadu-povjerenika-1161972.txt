Zakon za koji su svi govorili da bi bilo bolje da se ne primijeni spremnije je, čini se, dočekao Ivica Todorić nego premijer Andrej Plenković. Todoriću je trebalo manje od 24 sata da “sve što je izgradio u 40 godina” isporuči hrvatskoj državi, a Vlada neslužbeno najavljuje da će svog izvanrednog povjerenika koji će stati na čelo Todorićeva carstva imenovati tek u ponedjeljak. Povjerenik u 15 mjeseci mora napraviti čudo, u protivnom Agrokor će u stečaj. Aktiviranjem izvanredne uprave deblokirat će se računi svih Agrokorovih tvrtki, a s bankama je dogovorena i hitna pozajmica od 150 milijuna eura. Lex Agrokor osim prinudne uprave donosi moratorij na plaćanje svih Agrokorovih obaveza, iz kojeg će se, kaže zakon, moći izuzeti “obveze radi smanjenja sistemskog rizika, nastavka poslovanja i očuvanja imovine”. Formulacija je tako sročena da se može i ne mora primijeniti na nikoga, a na prijedlog izvanrednog povjerenika odluku kome će i koliko biti plaćeni stari dugovi donijet će deveteročlano vjerovničko vijeće. Uski krug u potrazi Upravo je ta činjenica i natjerala Agrokorove dobavljače da dan nakon stupanja na snagu lex Agrokor zaustave isporuku robe, što je njihovo jedino preostalo oružje u predstojećem mukotrpnom natezanju s državom, bankama i Agrokorovom prinudnom upravom. Javno još nije objavljeno koliko se do kraja ovog tjedna skupilo neplaćenih računa, a u financijskim izvještajima na dan 30. rujna bilo je 16 milijardi što dospjelih što nedospjelih obveza prema dobavljačima. Ministrica gospodarstva Martina Dalić uvjerava uznemirene dobavljače da su oni, a ne Agrokor, “srce procesa”, no za razliku od Agrokora, dobavljačima nisu odobreni nikakvi moratoriji i olakšice u plaćanju njihovih obveza, zbog čega su i u subotu brusili zajedničku strategiju. Ministri s kojima smo jučer razgovarali tvrdili su da se ništa ne zna o tome tko bi mogao biti izvanredni povjerenik, ni ide li se u smjeru da to bude osoba iz Hrvatske ili strani stručnjak. Izvor iz Vlade kaže da se o povjereniku odlučuje tijekom vikenda, ali smatra da to neće biti ni spominjani Ante Ramljak ni Uwe Gregorius, bivši prvi čovjek Siemensa u Hrvatskoj. O povjereniku bi se trebali dogovoriti HDZ i Most, i to u uskom krugu ljudi koji uključuje premijera Plenkovića i potpredsjednicu Vlade Dalić. Vladin će povjerenik raditi uz pomoć zamjenika i niza savjetnika, a zakon ga obvezuje da jednom mjesečno o svom radu izvještava Vladu i vjerovničko vijeće, bez čije suglasnosti povjerenik ne može maknuti prstom i ne može iz Agrokora prodati išta vrednije od 3,5 milijuna kuna. Jedan od savjetnika bit će i onaj za restrukturiranje – što bi, čuje se, mogao biti novi posao Antonija Alvareza III., koji bi teoretski mogao biti i državni povjerenik, no malo je vjerojatno da će se Plenkovićeva ekipa odlučiti za Alvareza jer je on izbor banaka. Međutim, ima razmišljanja da bi i premijeru, koji zakonom o Agrokoru preuzima veliku odgovornost, bilo komotnije da upravljanje Agrokorom i njegovim dugovima prepusti stranom, iskusnom stručnjaku. Teško da u Hrvatskoj uopće postoji financijski ekspert koji bi imao iskustva, poput Alvareza, u rješavanju velikih poslovnih kriza, pa i to ide u prilog da bude angažiran stranac. Jedino pitanje koje bi se moglo postaviti angažmanom stranca jest ono da se najkrupniji domaći gospodarski problem prepustio u ruke međunarodnom ekspertu. Sve odluke stoje Vladi se jučer zamjeralo što povjerenika nije imenovala odmah čim je Todorić poslao svoj zahtjev Trgovačkom sudu jer sad sve daljnje odluke stoje. Agrokorov se povjerenik već u subotu mogao dogovarati s dobavljačima oko deblokade isporuke robe, a bez njegova potpisa neće sjesti ni, kako se očekuje, 150 milijuna eura novog kredita za plaće zaposlenih, nabavu sirovine za Agrokorove tvrtke, tekuće troškove i eventualno plaćanje duga dobavljačima – ako tako odluči vjerovničko vijeće. Potpredsjednica Dalić kaže da će Agrokor prestati plaćati obveze po kreditima i financijskim aranžmanima sklopljenim do dana otvaranja postupka, no otvorit će se “prolaz” za plaćanje starih dugova dobavljača. Sve će nove obveze Agrokor plaćati prema ugovorenim rokovima, koji su po hrvatskim propisima 30 ili 60 dana! Dok se čekalo ime Agrokorova čudotvorca, društvene su se mreže zabavljale time što je jedan od kandidata Gregorius poslovno i prijateljski povezan s bivšim šefom Hypo banke Marcusom Frestlom, sada direktorom ruske VTB banke u Srbiji, jedne od Agrokorovih kreditora.  Zbog Agrokora i alarmantne situacije u kojoj su se našli dobavljači i proizvođači u Hrvatskoj, SDP je jučer održao izvanrednu sjednicu Predsjedništva i donio pet točaka kojima će se voditi u rješavanju aktualne krize. Odlučeno je da pokreću opoziv ministra financija Zdravka Marića jer je, prema riječima šefa SDP-a Davora Bernardića, Hrvatska u najtežim gospodarskim trenucima bez njega s obzirom na to da je izuzet iz svih odluka. – Pokrenut ćemo i saborsko istražno povjerenstvo jer građani moraju dobiti priliku doznati što se događalo. Očito je postojao paralelan sustav financiranja izvan nadzora regulatornih tijela, za koji su neki izgleda znali. Naš je zadatak da hrvatski građani, koji su već jednom platili cijenu pretvorbe i privatizacije, ne budu ti koji će platiti cijenu sudbine Agrokora – poručio je Bernardić koji je jučer ustvrdio i da je Vlada donošenjem lex Agrokor otvorila Pandorinu kutiju i poručila “tko nije jamio, sad ima priliku”... U SDP-u očekuju i ocjenu ustavnosti lex Agrokor te traže hitno donošenje zakona o nepoštenoj trgovačkoj praksi i da se u njega ugradi odredba o minimalnoj zastupljenosti domaćih poljoprivrednih proizvoda. Točnije, zahtijevaju da svi trgovački lanci u Hrvatskoj imaju obvezu na policama imati najmanje 40 posto domaćih poljoprivrednih proizvoda. Donesena je i odluka o osnivanju kriznog stožera zbog Agrokora. SDP otvara besplatni infotelefon kao pomoć radnicima i malim dobavljačima, na koji će se moći prijaviti eventualne prijetnje i zatražiti pravna pomoć. Krizni stožer pratit će razvoj situacije te, ako se na terenu pokaže potreba, predlagati nove zakonodavne mjere. (pmž) 