Mostovka Ružica Vukovac bila je državna tajnica samo 15 dana u Ministarstvu poljoprivrede. Ali zatražila je da nakon smjene prima plaću još cijelih godinu dana. Vukovac je poslala dopis u kojem želi isplatu naknade šest mjeseci u visini pune plaće, a zatim još šest mjeseci pola plaće. Nije poznato koliko je Vukovac imala plaću u kratkom dužnosničkom roku, ali one državnih tajnika kreću se između 10.000 i 13.000 kuna. - Kako ne ostvarujem pravo povratka na prethodni posao koji sam obavljala prije stupanja na dužnost, molim Vas za izdavanje rješenja o pravu na naknadu. Iskreno se zahvaljujem - napisala je Vukovac Vladi. Ružica Vukovac je možda je jedna od većih političkih tragičarki Mosta. Ona je aktivna među poljoprivrednicima, njezina obitelj se bavi stočarstvom, a političku karijeru je započela kao nezavisna načelnica slavonskog mjesta Velika Kopanica. Nakon izbora 2015. godine trebala je biti Mostova ministrica poljoprivrede, ali je Most ipak postavio Davora Romića. Bila je saborska zastupnica, a nakon prošlih izbora Most je izgubio Ministarstvo poljoprivrede, ali je njoj namijenjeno mjesto državne tajnice. HDZ ju je dugo odbijao. Kad je napokon imenovana, prošlo je točno 15 dana do smjene. HDZ je nakon smjene četiri ministra smijenio i sve Mostove državne tajnike, pa i nju. Iako je pravnica, Vukovac je poslala zahtjev za primanje naknade godinu dana, a na to uopće nema pravo! Upravo je Most progurao zakonske izmjene da oni koji obavljaju dužnost manje od tri mjeseca nemaju pravo na naknadu. Oni koji je obavljaju dulje od tri mjeseca imaju nakon smjene pravo na plaću tri mjeseca i pola plaće još tri mjeseca. Samo dužnosnici koji su na funkciji bili dulje od godinu dana imaju pravo na “6+6”. Vukovac kaže da nije bila sigurna i da su joj u tajništvu rekli da ona ipak pošalje zahtjev. Ona je trenutačno Mostova kandidatkinja za županicu Brodsko-posavske županije. - Nemam nikakva primanja već šest mjeseci, dužna sam, samohrana sam majka i zato sam ovaj put zatražila naknadu - kaže nam Vukovac. Ostvarivala je pravo na “6+6” kao zastupnica nakon što se prošli saziv Sabora raspustio. Nije ga htjela iskoristiti i uzeti novac. I kad ju je HDZ zimus srušio s mjesta načelnice Kopanice, opet je imala to pravo, ali ga nije iskoristila. - U međuvremenu sam potrošila svu ušteđevinu, roditelji mi više ne mogu pomagati, moram od nečega živjeti - kaže Vukovac, a kad smo joj rekli da na naknadu nema pravo, odgovorila je da je i bolje tako. - Ionako odlazim iz ove zemlje u inozemstvo - zaključila je.      