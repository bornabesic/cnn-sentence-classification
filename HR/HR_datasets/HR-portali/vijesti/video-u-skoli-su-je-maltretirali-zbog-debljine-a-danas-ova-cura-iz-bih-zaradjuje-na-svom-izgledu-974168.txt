Foto: Instagram SABRINA TUBIĆ, najpoznatija modna blogerica u Bosni i Hercegovini, od svog posla živi jako dobro, na Instagramu ima gotovo pola milijuna pratitelja i jedna je od najomiljenijih javnih osoba u susjednoj zemlji. Ipak, njezin životni put nije bio nimalo lagan i priznaje da je godinama trpjela vršnjačko nasilje i da su je djeca u školi maltretirala zbog debljine. "Bila sam debela, imala sam perut u kosi, nisam sličila lijepim djevojčicama koje imaju ravnu kosu i svijetle oči. Zbog toga sam postala predmet vršnjačkog nasilja u školi. Djeca su me nazivala ružnim imenima, govorili su mi svakakve gadosti. Svaki dan sam dolazila kući uplakana", priznaje u svom videu na YouTubeu poznata blogerica.  "Moja mama je to primijetila, pa sam joj odlučila reći što se događa. Pao mi je kamen sa srca. Jednom sam se vraćala autobusom kući iz glazbene škole, a grupa koja je sjedila iza mene počela me zadirkivati. Bacili su mi papire i nazivali me raznim pogrdnim imenima, a najglasniji je bio jedan dječak. Svi u autobusu su se smijali. U trenutku sam se okrenula i rekla: “Ok, ja sam takva kakva jesam, ali pogledaj sebe na što sličiš, kao slamka si", kaže Sabrina i dodaje da joj je trenutak u kojem je shvatila da se od maltretiranja može braniti sama potpuno promijenio život.   Video u kojemu je opisala svoju priču iz djetinjstva pogledalo je više od 162 tisuće ljudi na YouTubeu, a snimila ga je s ciljem da pomogne djeci koja trenutno proživljavaju slične stvari.