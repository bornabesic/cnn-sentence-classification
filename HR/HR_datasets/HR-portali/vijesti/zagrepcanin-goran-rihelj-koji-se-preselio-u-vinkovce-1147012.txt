U vrijeme kada tisuće Slavonaca napuštaju svoje domove i odlaze iz plodne Slavonije u Zagreb ili inozemstvo, bilježe se i slučajevi da su dojučerašnji Zagrepčani odlučili preseliti se u Slavoniju. Jedan od njih je i marketinški menadžer Goran Rihelj (33) koji se oženio Vinkovčankom i u Vinkovcima živi već više od 8 godina. – Postojale su tada opcije da nastavimo sa životom u Zagrebu ili u Vinkovcima. Odabrali smo Vinkovce i nismo se pokajali. To je grad koji nije velik kao Zagreb, a opet nije ni mali. Važno nam je da je to grad koji jednoj obitelji pruža sve sadržaje neophodne za normalan život – rekao je Rihelj.  Poslije osam godina života na istoku Hrvatske, smatra da je osnovna prednost života u Slavoniji, odnosno Vinkovcima, laganiji i opušteniji život nego u milijunskom Zagrebu. Uz to, prepoznao je i niz potencijala, prije svega turističkih, koji se mogu iskoristiti. Upravo to vidi kao veliku prednost, ali i mogućnost Slavonije.  – Najveća mana života u Slavoniji jest stanje u gospodarstvu i kriza koja i danas traje. Treba poraditi i na podizanju razine poslovanja i profesionalizma. Jako mnogo je neiskorištenih potencijala još uvijek ovdje i to treba što prije staviti u službu gospodarstva, što bi relativno brzo dalo konkretne rezultate, kaže Rihelj. Za rodni Zagreb kaže kako će on za njega uvijek biti nešto posebno, ali i da su jako dobro znali kakvu odluku donose kada su odlučili život nastaviti u Vinkovcima. Ne vidi problem ni u udaljenosti jer mu je, kako kaže, sve relativno blizu. I rodni Zagreb, za koji kaže kako će u njegovu srcu uvijek ostati na posebnom mjestu, udaljen je samo dva sata vožnje.  – Činjenica je da je u Slavoniji težak život, a ni drugo nije idealno. Kada je riječ o poslu, sigurno je da se u Zagrebu pruža mnogo više mogućnosti. Međutim, treba biti i spreman raditi od 0-24, vikendima i mnogo toga žrtvovati radi karijere, kaže Rihelj koji je osnivač i glavni urednik portala hrturizam.hr namijenjenoga prije svega djelatnicima u turizmu. Portal je pokrenut 1. prosinca i vrlo brzo se pokazao kao glavni turistički medij u Hrvatskoj i direktni kanal komunikacije prema turističkom sektoru. Mjesečno bilježi više od 100.000 pregleda.  >> Blog Gorana Rihelja: Turističke priče >> „Slavonija može biti šampion i to ćemo dokazati“