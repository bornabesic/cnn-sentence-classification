Foto: Index DANAS su se u Hrvatskoj održali lokalni izbori, a Indexovi reporteri s terena i iz izbornih stožera cijeli dan javljali najnovije informacije te pratili razvoj događaja. > IZLAZNE ANKETE Bandić i Mrak Taritaš idu u drugi krug, u Splitu Kerum i Opara Rezultati prvih izlaznih anketa objavljeni su u 19 sati, nakon zatvaranja birališta. Stožer Ivana Vrkića bio je u restoranu Bishoff, koji se nalazi odmah pokraj sjedišta HNS-a i SDP-a. HDZ-ovi kandidati rezultate su dočekali u hotelu Osijek, u velikoj konferencijskoj dvorani. Prema prvim rezultatima izbora, Vrkić je osvojio 36.21 posto glasova, a HDZ-ova Ivana Šojat 16.73 posto glasova. Vulin je dobio 9.38 posto, Anto Đapić 9.59 posto, Miroslav Šimić 9.01 posto, a Kristijan Šimičić 7.39 posto glasova. Tijek događaja u Osijeku: 23:30 Kandidat za župana u Osječko-baranjskoj županiji iz redova HDZ-a, Ivan Anušić, za Index kaže kako je zadovoljan rezultatima i kako se radi o potpunoj promjeni političkog smjera u osječko-baranjskoj županiji - koja je stagnirala 12 godina.  "Ja sam 12 godina aktivan u politici, načelnik sam u općini Antunovac i imam rezultate koji su poticajni na  nacionalnoj razini. Drago mi je da su ljudi napokon počeli prepoznavati konkretne stvari, a ne politikantstvo u kojemu se sve obećava, a na kraju se ništa ne napravi", poručio je.  Smatra kako mala izlaznost nije problem toga što ljude ne zanima politika nego što ljudi više nema te kako je najveći odljev mladih upravo iz osječko-baranjske županije.  "Ljudi postoje na popisima ali žive u Irskoj, Njemačkoj i ne dolaze glasati", smatra.  O svojoj kolegici Ivani Šojat misli kako će imati jako dobru šansu u drugom krugu te kako joj je velika potpora bio HDZ. O svojem protukandidatu Šišljagiću smatra kako je dobio puno glasova, s obzirom na okolnosti. O svojoj kampanji za drugi krug tvrdi kako će se obratiti svim biračima drugih stranaka. O drugom krugu  "Sve što sam pričao dosad pričam i dalje, ali se obraćam i glasačima SDP-HDSSB-a. Računam i na glasače SDP, HNS, Desno, Živog zida, Mosta...", dodao je.  Kaže da kada bi njegov profil uzeli i pogledali, da bi zaključili da je za njega i HDZ premalo desno. "Od 45 do danas u obitelji nemam nikoga tko nije poginuo u ratu, i sam sam otišao u Domovinski rat sa 17 godina", kazao je.  Na pitanje o tome je li Andrej Plenković premalo desno, odgovara kako je Plenković točno onakav kakav treba biti.   "Plenković nije desno koliko je bio Karamarko, ali Plenković je točno što treba - to je premijer. On mora imati neki ideološki okvir, ali taj okvir ne smije biti prenaglašen i ne smije isključivati nikoga", rekao je. O odgovornosti prema građanima  "Svjestan sam odgovornosti kada vodim županiju u kojoj živi 305.000 stanovnika. Unutra ima raznih birača, a ja ću za njih razvijati sustav i županiju. Koristit ću sve ministre i premijera da pomognu da uspijemo u tome", poručio je. Tvrdi kako mladi ne trebaju biti nezainteresirani za izbore, nego baš suprotno.  "Moja poruka je baš suprotna. Mladima poručujem da izađu na izbore, jer je moć u njihovim rukama. Oni mogu mijenjati stvari. Ne možemo biti malodušni u ovoj situaciji, moramo se uhvatiti u koštac  s problemima, ako to ostavimo drugima, rješavat će ih likovi kako su to rješavali do sada, a vidimo kad se okrenemo oko sebe kakvi su to rezultati" zaključio je. 22:43 Za Index je izjavu dao i Miroslav Šimić iz MOST-a, koji je istaknuo uspjeh liste za gradsko vijeće kao najveći uspjeh MOST-a u gradskim vijećima u četiri najveća grada.   "Za to se moram posebno zahvaliti volonterima, koji su odradili sjajan posao. Imali su podršku stranke, ali oni su najviše odradili", poručio je i dodao kako će u Gradskom vijeću Osijeka biti važno što misli MOST.  "Nama je važan ovaj rezultat koji će pomoći razvoju Mosta u Osijeku, ali i u Slavoniji. Često se na MOST gleda kao na jednu južnu stranku, ali vidi se da nas ima i u Slavoniji", poručio je.  Kaže kako je činjenica da su ljudi razočarani politikom ali i kako građani moraju shvatiti koliko je važan njihov izlazak na izbore.   "Ovo je dan kada oni nas mogu ocijeniti", smatra.  Čestitao je Vrkiću i Šojat i poželio im da se natječu pošteno te dodao kako nikoga ne namjeravaju podržati. 22:35 Situacija unutar i ispred MOST-ovog stožera u Osijeku je poprilično turobna. Unutra se pije Osječko pivo i puše cigarete. Nema glazbe, gleda se HRT. Od hrane se simpatizerima nude kifle. 22:13 Dragan Vulin za Index je ispričao kako u HDSSB-u prate rezultate te dodao da su očekivani.   "Ne mogu reći da sam njima zadovoljan ne mogu reći ni da sam nezadovoljan, rezultati su u okviru očekivanog" rekao je i dodao kako je HDSSB ostao u političkom životu grada i županije te kako je to dobro, s obzirom na sve što se događalo u stranci proteklih mjeseci.   Rekao je kako mu je žao zbog male izlaznosti na dan kada građani imaju sve u svojim rukama.  "Žao mi je zbog niske izlaznosti, mislim da je jedno stanje besperspektivnosti, ljudi misle kako ništa ne mogu promijeniti, ali činjenica je da ovdje imamo puno manje ljudi nego što to govore i službene statistike", dodao je.  Za kraj je pozvao sve koji su glasali u ovom krugu kao i sve koji nisu da izađu na izbore za dva tjedna te je zahvalio svima koji su njemu i njegovom timu ukazali povjerenje te je rekao kako ih neće iznevjeriti. 21:35 Kandidatkinja HDZ-a, Ivana Šojat, tvrdi kako je očekivala kako će ući u drugi krug upravo s Vrkićem.  "Lagala bih kada bih rekla da nisam", ustvrdila je i dodala kako pripreme za drugi krug kreću te kako ne misli raditi spektakularne poteze. "Želim ostati u kontaktu s biračima kako bi ljudi vidjeli da mislim ozbiljno, da imam iza sebe jedan jako dobar tim i da je moj program ostvariv, provediv i realan. Nije riječ o pukom politikantstvu, nego o precizno rađenom programu koji može promijeniti grad", dodala je.   Komentirala je malu izlaznost u županiji te smatra kako je u narodu nastupila apatija.  "Ne treba se plašiti kada narod izlazi na ulice i trgove nego kada narod u ušuti. To znači da je nastupila potpuna apatija, baš to se dogodilo u Osijeku i Slavoniji. Ljudi više ne vjeruju politici i političarima, politika se prometnula u nešto što ne bi trebala biti", zaključila je.   Komentirala je i velik odlazak ljudi iz Slavonije za koji smatra da ima ulogu u maloj izlaznosti. Šojat o egzodusu Slavonaca  "Naravno da je izlaznost povezana i s tim. Političari bi trebali poraditi na tome da počnu raditi, ne samo davati neostvariva obećanja u svrhu smještaja u fotelje".   Njezin predizborni slogan je bio kako ostaje da drugi ne bi odlazili i tvrdi kako se planira boriti.  "Vrijeme je za zasukati rukave i krenuti za borbu u grad", poručila je.  Dodala je kako je jako zadovoljna rezultatom njezinog kolege gospodine Ivana Anušića te kako joj je drago da je i on ostvario jako dobar rezultat prema prvim anketama. 21:09 Prema prvim rezultatima izbora, Vrkić je osvojio 36.21 posto glasova, a HDZ-ova Ivana Šojat 16.73 posto glasova. Vulin je dobio 9.38 posto, Anto Đapić 9.59 posto, Miroslav Šimić 9.01 posto, a Kristijan Šimičić 7.39 posto glasova. 20:36 U HDZ-u je atmosfera veselija nego kod Vrkića, ali i više ljudi je okupljeno u stožeru.   Glazbe nema , jedu se kanapei, a gleda se HRT. 20:27 Indexova reporterka javlja kako su u Vrkićevom stožeru svi staloženi i mirni te kako nema pretjeranog veselja, svi su  fokusirani na drugi krug. 20:22 "Zadovoljan sam i zahvalan svim mojim sugrađanima i političkim partnerima I svima onima koji prema ovome su spremni biti moji partneri u onome što je važno za ovaj grad, a to je razvoj grada Osijeka onako kako to doista grad i zaslužuje" poručio je Vrkić. Komentirao je i nisku izlaznost u županiji.  "Mislim da je to problem stanja u kojem se nalazi cijeli istok Slavonije i Baranje i zapadni Srijem, a to je jedan rezultat jedne nepravedne pozicije centrale, dakle Zagreba prema istoku, a to je jedan raskorak između nerazvijenog istoka i ostatka Hrvatske i to je ono na čemu mora raditi nacionalna i lokalna vlast. Dakle, da se što prije uspostavi jedan ritam u kojem ćemo se mi razvijati, a da bi do toga došlo važno je primjerice ono što se napravilo u turizmu, da se na sličan način kroz promjene i reforme u sustavu nama na istoku pomogne. Tek tada ćemo zaustaviti i iseljavanje i stvoriti uvjete za veću zapošljivost i ostanak naše djece u Slavoniji", poručio je.   Kaže kako su pripreme za drugi krug već krenule te kako su radili tako da nisu kalkulirali.   "Ponudit ćemo nove programe  u odnosu na ono što smo radili. Svi oni koji su spremni te programe prihvatiti, to će biti jedna platforma da napravimo jednu novu upravu i vladu u gradu Osijeku. Ja mislim da je to jedini pravi put, da razgovaramo o programima i da se nađemo na istom putu s onima koji su ih spremni prihvatiti" zaključio je. 19:58 Broj okupljenih u stožeru Vrkića polako raste, a većina gostiju pije vino. Od hrane su na stolu još uvijek kanapei. 19:56 Indexova reporterka uspjela je dobiti izjavu Vrkićevih simpatizera u stožeru. "Okupljeni koji su došli dati potporu Vrkiću, ovdje u izbornom stožeru, zadovoljni su rezultatima izlaznih anketa. U drugom krugu očekujemo uvjerljivu pobjedu Ivana Vrkića", rekli su nam. 19:44 "Zahvalan sam sugrađanima na povjerenju. To je dobar uvod u drugo poluvrijeme. Najvažnije je da smo na dobrom putu, da dobijem službu i radim na korist sugrađana svojih. Sigurno će biti drugi krug, nema realnih uvjeta da se u prvom krugu završi. Mi ćemo tražiti projekte za koje možemo imati partnere. Grad želimo voditi tako da o bitnim stvarima odlučujemo na najbolji mogući način - konsenzusom. Ne vodim politiku, nego radim posao, to je ljudima jako bitno na lokalnoj razini", rekao je Vrkić danas. "Za neke stvari mi treba još jedan mandat. Na primjer, demografija. Važno je da nismo tu otok, teško nam je, ali cijeli istok zaostaje razvojem za cijelom Hrvatskom. Na nacionalnoj razini moramo pronaći strateške pravce da stvorimo uvjete da nam djeca ostaju tu", dodao je. 19:15 Dogradonačelnik Vladimir Ham za Index je dao kratku izjavu.   "Mi smo zadovoljni, očekivali smo ulazak u drugi krug. Što se tiče ulaska u drugi krug kandidatkinje Šojat, i to je bilo očekivano. HDZ je stranka s velikim biračkim tijelom", kazao je. 19:05 Vrkić je u stožeru izjavio kako je zadovoljan rezultatima. U stožeru se trenutačno nalazi 10-ak ljudi. 19.03 Izlazne ankete pokazuju kako je Ivan Vrkić dobio 38,35 posto potpore, Ivana Šojat 18.06 posto, Miroslav Šimić 9.28 posto, Dragan Vulin 8.66 posto, a Anto Đapić 7.66 posto. 19:00 U Vrkićevom stožeru služe se vina iz Kutjeva i bezalkoholna pića.