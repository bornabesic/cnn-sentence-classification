Ekskluzivno istraživanje o krizi vlasti koje je proveo Dnevnik Nove TV u suradnji s agencijom Ipsos pokazalo je kako većina građana misli da ministar financija Zdravko Marić treba dati ostavku, kako su HDZ i Most su podjednako krivi za pad Vlade, da su izbori najbolje rješenje, ali i da će HDZ opet formirati novu većinu. Da Zdravko Marić više ne treba biti ministar misli to 57 posto ispitanika, a da i dalje treba biti ministar misli pak njih 31 posto. Ne zna, 12 posto građana.  Većina građana misli kako su HDZ i Andrej Plenković te MOST i Božo Petrov podjednako krivi za raspad Vlade. Smatra to njiih 40 posto. Ipak više njih misli da su za raspad Vlade krivi HDZ i predsjednik te stranke Andrej Plenković - 26 posto ispitanika, dok njih 20 posto misli kako je kriv MOST i Božo Petrov. Ne zna, njih 14 posto. MOST je u pravu u posljednjem sukobu oko krize Vlade, misli 40 posto ispitanika, a da je HDZ u pravu misli pak njih 34 posto. No obzirom na statističku pogrešku od +/-4 može se reći kako građani podjednako misle o tome tko je kriv oko krize vlade, i MOST i HDZ. Da nisu krivi ni jedni ni drugi misli 14 posto ispitanika, a ne zna njih 12 posto. Najbolji rasplet nakon krize vlade – izbori Većina građana misli kako bi nakon krize Vlade najbolji rasplet bio novi izbori. Misli to 42 posto ispitanika. No njih 29 posto misli da bi bolje bilo da HDZ formira većinu s novim partnerima. Da SDP i MOST formiraju Vladu misli pak 6 posto ispitanika, a veliku koaliciju HDZ i SDP zaziva 6 posto građana. Nešto drugo, misli pak 6 posto ispitanika, a ne zna njih 11 posto. Većina građana, njih 46 posto, misli kako će ipak HDZ formirati većinu s novim partnerima. Da će se ipak dogoditi novi izbori smatra 36 posto građana. Da će se formirati koalicija HDZ i SDP misli 3 posto ispitanika, a da će SDP i Most formirati Vladu misli 2 posto građana. Da će biti nešto drugo misli 2 posto građana, a ne zna njih 11 posto. Većina bi Plenkovića za premijera Da premijer bude Andrej Plenković želi 35 posto građana. Da to bude Davor Bernardić htjelo bi 17 posto ispitanika, a Božo Petrov bi bio najbolji premijer, misli njih 10 posto. Da premijer bude netko drugi želi pak 11 posto ispitanika, a ne zna 14 posto građana. Istraživanje je provedeno telefonskom metodom, na stratificiranom slučajnom uzorku od 602 punoljetna građana RH. Pogreška mjerenja je +/-4%. MARIĆ O ISTRAŽIVANJU 'Nikome ne bih poželio da se nađe u ovakvoj situaciji kakvoj sam ja'Zdravko Marić odgovarao u Dnevniku Nove TV na pitanja Mislava Bage koja su vezana uz aktualnu krizu Vlade u RH. Prvo pitanje Mislava Bage bilo je vezano uz rezultate ekskluzivnog istraživanja u Dnevniku Nove TV prema kojem većina građana smatra kako Marić treba odstupiti sa funkcije ministra financija. "Vidio sam rezultate ankete. Ja sam uvijek legalist, ali u ovom trenutku smatram da je ta anketa napravljena temeljem jedne priče. Još nisam iznio sve argumente kao ministar financija i bivši zaposlenik Agrokora. To ću učiniti u Saboru. Nikome ne bih poželio da se nađe u ovakvoj situaciji kakvoj sam ja. Moj profesionalni integritet je oštro napadnut s neutemeljenim optužbama i insinuacijama, a išlo se i još niže. Smatram da kao čovjek, ministar i građanin imam pravo braniti se i pokazati tko sam i što sam. Imali smo razgovor dan prije same sjednice, ali nismo na taj način razgovarali", rekao je Zdravko Marić na samom početku gostovanja u Dnevniku Nove TV.