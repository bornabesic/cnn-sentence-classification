Neće nas uplašiti, kazala je britanska premijerka Theresa May u parlamentu govoreći dan nakon terorističkog napada na mostu Westminster koji vodi do simbola demokracije. Normalno ponašanje pravi je odgovor terorističkoj prijetnji, dodala je May kazavši da je napadač britanski državljanin otprije poznat tajnoj službi, ali je „smatran marginalnim elementom“. Od lipnja 2013. britanske snage sigurnosti razotkrile su pripremu 13 atentata, dodala je May naznačivši time da je sigurnost povećana, ali, evo, ima i marginalnih ličnosti željnih terorističke slave. Mnogi komentatori nagađaju da je londonski napad trebao „obilježiti“ godišnjicu napada u zračnoj luci i metrou u Bruxellesu kada je poginulo 35 ljudi. Teško će se otkriti je li britanski državljanin u Londonu htio evocirati pokolj u Bruxellesu, ali potvrđuje se promjena u načinu napada. Dok su sedamdesetih godina palestinski teroristi sijali strah kalašnjikovima s „domaćim“ europskim „crvenim“ i „crnim“ teroristima, treće je tisućljeće otvoreno otmicom zrakoplova i udarom u poslovne tornjeve u New Yorku 11. rujna 2001. Napadi su potom postali jurnjave vozilima na pješake. Dok su talijanske Crvene brigade, njemačke Rote Armee Fraktion itd. bili Europljani po svim obilježjima, ali ideološki zadojeni, sadašnji britanski, francuski, belgijski državljani koji napadaju svoje sugrađane zadojeni su drukčijom ideologijom koja nema temelja u vjeri, nego se širi zaluđivanjem. I svaka osoba labilna duhom i labava znanja može biti zaluđena propagandom. Takve se teroriste ne može zaustaviti podizanjem zidova jer su oni već među nama, nego samo radom tajnih službi i njihovom suradnjom te obrazovanjem pučanstva. To je dugotrajan, ali jedini moguć posao. Mijenja se vrijeme, mijenjaju se teroristi i načini napadanja, moraju se tim mijenama prilagoditi i tajne službe. Dijelom su već izmijenjene, što dokazuju spriječeni napadi, ali sustav sigurnosti uvijek se može poboljšati. >>Kristina: Za pokolj sam doznala od mojih iz Slavonije >>Policija otkrila identitet napadača iz Londona, rođen u Britaniji, MI5 ga ranije već istraživao >>On je 'apsolutni junak' napada na London. Britanski političar prvi pokušao spasiti život policajcu 