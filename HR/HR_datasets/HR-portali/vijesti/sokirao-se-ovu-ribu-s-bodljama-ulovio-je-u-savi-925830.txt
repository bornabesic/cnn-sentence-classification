Josip Župarić iz Posavskih Podgajaca u županjskoj Posavini strastveni je ribolovac od kada zna za sebe, kao i svi iz njegova sela, ali do sada nije vidio ribu kakvu je ulovio u petak popodne u Savi nedaleko od svog mjesta. Na prvi pogled nalikuje nešto mršavijem šaranu, samo što po tijelu i trbuhu ima bodlje svrstane u pravilne redove po dužini obje bočne strane. – U selu sam se raspitivao, ali nitko mi nije potvrdio da je tako što upecao. Bojim se da nije riječ o kakvom mutantu koji je Savom doplivao iz okolice Krškog gdje, navodno, u Savu izlijevaju tekućine nakon ispiranja reaktora. Neki mi govore da je nije preporučljivo dirati, pogotovo bodlje koje su na vrhu kao igla. Spremit ću ribu u zamrzivač pa ako netko od znanstvenika želi proučiti o kakvoj se to bodljikavoj ribi radi, rado ću im je ustupiti – kaže 48-godišnji Župarić pokazujući neobičnu robu koja ima bodlje nalik oštrim ribljim zubima koji su izrasli na neuobičajenom mjestu – umjesto u ustima, na bokovima i leđima. Župarić kaže da je možda riječ o ribljoj vrsti koju u županjskom kraju zovu kruško i prije mriješćenja ona dobije po tijelu izrasline poput zubi s oštrim vrhom, ali nitko nije vidio ovoliko puno bodlji. Iskusni ribič iz Posavskih Podgajaca Franjo Matijević lovi već 30 godina, ali nešto slično nije vidio i misli da je riječ o ribi koju neki zovu jaz i kruško. – Ulovio sam takvu ribu, ali s nešto manje bodlji i bilo je dosta kasnije vrijeme, skoro ljeto. Mi ga zovemo kruško, a možda mu je pravo ime podust, no nisam siguran. U svakom slučaju izgleda odlično s tim bodljikama – kaže Antun Abramović, koji je poznat u Posavskim Podgajcima kao ribolovac i autor velikih kipova dinosaura, roda i riba od stiropora. Njihove sumnje da je riječ o plotici potvrdio je i stručnjak, javlja 24sata. – Riječ je o ribi plotici. Njezini mužjaci u vrijeme parenja dobiju bodlje kako bi se lakše obranili od drugih mužjaka u borbi za ženke u vrijeme parenja. To je uobičajena riba u Savi i događalo se već da je ribiči ulove u vrijeme parenja iako se tad kreće uglavnom u dubini. Bodlje su doista oštre, ali nisu tvrde ili koščate. One izrastu kao prirodna pojava kod te vrste ribe. Nije riječ o mutaciji – objasnio je Mladen Dogan, predsjednik Športsko-ribolovnog društva Sava iz Županje. Nesvakidašnju ribu o kojoj se u Posavskim Podgajcima uvelike priča Josip je ulovio u petak popodne kada je iz čamca zabacio udicu 8 s crvom. – Jako se otimala i trzala, nekoliko minuta sam je "čupao" iz vode i činila mi se četiri-pet puta većom nego kada sam je izvukao i vidio da ima kilogram do kilogram i pol. Imala je veliku snagu i ispuštala je nekakve glasove kao ptica. Grozno, nisam u životu tako što doživio – priča Josip Župarić, koji je do sada ulovio šarana od 8,5 kilograma i štuku od sedam kilograma. Dodaje kako je spreman dati ovu ribu i nekom kolekcionaru ako ima zainteresiranih.