Foto: 123rf DJELATNICA jedne tvrtke u Karlovcu dobila je mail s lažne adrese u kojoj joj se pošiljatelj predstavio kao njezin direktor i zatražio da mu uplati novce na privatan račun u Španjolskoj. Ona je to i učinila.   Mail sličnog sadržaja primila je i jedna ustanova, no novce nisu uplatili. Radi se o novim pokušajima prijevare putem elektroničke pošte. Policija poziva na oprez. Obje tvrtke su s područja Karlovca  "Policija je zaprimila prijavu jedne tvrtke s područja Karlovca da je nepoznati počinitelj putem elektroničke pošte stupio u kontakt s djelatnicom tvrtke i lažno se predstavio kao direktor te tvrtke te tražio od djelatnice da izvrši hitni novčani transfer na račun fizičke osobe u Španjolskoj, što je ona i učinila.   Također, zaprimljena je i prijava jedne ustanove s područja Karlovca o pokušaju računalne prijevare na isti način. U oba slučaja provodi se kriminalističko istraživanje u cilju pronalaska počinitelja", stoji u priopćenju karlovačke policije. Provjeriti istinitost mailova  Karlovačka policija upozorava da se provjeri istinitost dobivenih mailova kako korisnici te usluge ne bi postali žrtvom prijevare.  Naime, ovo su novi oblici računalne prijevare koja je usmjerena na računovodstvene urede državne vlasti i pravnih osoba s ciljem krađe financijskih sredstava s računa svojih meta. Putem elektroničke pošte napadači s adrese pošiljatelja koja je lažirana (tako da je primatelju prezentirana kao poruka pristigla s adrese nadređenog zaposlenika ili čelnika tijela) zaposlenicima u računovodstvu šalju upute za uplatu sredstava na inozemni račun.