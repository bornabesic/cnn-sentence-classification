Foto/Screenshot: YouTube/Giphy POSTOJI mnogo fraza koje koristimo u životopisu i zbog kojih se poslodavcima često diže kosa na glavi, a da toga nismo ni svjesni. Sharon Ferrier, direktorica edukacijskog centra Persuasive Presentations, otkrila je za Femail što nikako ne smijemo napisati u našem životopisu, piše DailyMail. Jedna od riječi koje ne bismo trebali koristiti je "inovativan" jer je "subjektivna i arogantna", kaže Sharon. "Isto tako je i klišej, a želite ga izbjeći i umjesto toga koristiti jasne riječi. Radije dajte konkretan primjer koji će ukazati na to da ste inovativni, umjesto da sami sebe tako nazovete", dodala je. I Business Insider je nedavno prenio da bi fraze poput "visoko kvalificiran" trebalo izbjegavati jer nimalo ne pomažu poboljšanju vašeg imidža. Umjesto toga, bolje je fokusirati se na konkretne vještine kojima ćete pridonijeti tvrtki. "Jako je bitno da prilagodite CV tvrtki kojoj ga šaljete. To je jedini način da se vaš životopis istakne", rekla je Sharon. Poprilično je iznenađujuće što preporučuje izbjegavanje riječi "iskusan" jer navodno implicira starost. Isto tako, kaže da je to izraz koji nikad ne koristimo u svakodnevnom govoru, pa bi ga stoga bilo najbolje izbjeći, a trebali biste biti oprezni i s riječju "ambiciozan". "Ako se bavite prodajom već neko vrijeme, onda je dobro predstaviti se kao ambiciozan prodavač koji je motiviran postići visoke prodajne ciljeve. No ako ste tek diplomirali i nazivate se ambicioznim, to bi moglo implicirati da ćete otići prvom prilikom s vašeg prvog posla na kojemu će poslodavci uložiti puno vremena i truda da vas uopće uvedu u posao", objasnila je Sharon. Isto tako, uključivanje Microsoft Worda i sličnih osnovnih znanja kao vještina u vaš životopis sasvim je suvišno, jer se podrazumijeva da ga znate koristiti. Na kraju je dala i najbitniji savjet: "Životopis treba biti jasan. Nemojte biti nejasni i pisati dvosmislene izjave. Neka vaš životopis bude konkretan, ali kratak".