Stipe Petrina, nezavisni zastupnik u nedavno raspuštenom 8. sazivu Hrvatskoga sabora, priopćio je večeras kako je razočaran što nije bio na svečanoj sjednici Hrvatskoga sabora u povodu Dana državnosti jer nije bio obaviješten o terminu njezina održavanja, a krivcem za to smatra saborsko vodstvo.    "Svi koji ste danas pratili svečanu sjednicu Sabora povodom jubileja, 25 godina državnosti Republike Hrvatske, mogli ste primjetiti kako je sabornica bila poluprazna te da je u njoj bilo nazočno svega dvadesetak zastupnika. Jako sramotno i jadno s obzirom na dan koji bi trebali s ponosom slaviti", ustvrdio je Petrina. Dodao je kako je on "nažalost, jedan od članova koji nije danas bio među tom dvadesetoricom rijetkih zastupnika" te da mu je zato jako žao, da je razočaran i nesretan zbog toga jer je žarko želio biti na sjednici te jer smatra da je "svo vrijeme časno ispunjavao svoje saborske obaveze i obnašao ono što je u svome programu objavio". U priopćenju je objasnio zašto nije došao na sjednicu podsjetivši da je na zadnjoj sjednici Sabora u ponedjeljak 20. lipnja, jasno rečeno, a potkrijepio je to citatom: "Ako se ukaže potreba za sazivanjem sjednice Sabora po bilo kojoj osnovi, saborski zastupnici će se obavjestiti telegramom ili na bilo koji drugi način". S obzirom pak da ga nitko nitko nije obavijestio u koje vrijeme će biti održana svečana sjednica, Petrina smatra da je krivac za "taj sramotan čin, vodstvo Sabora - predsjednik gospodin Željko Reiner u prvome planu te svih pet potpredsjednika: Robert Podoljnjak, Ante Sanader, Ivan Tepeš, Milanka Opačić te Vesna Pusić koji su, na ovaj način svojom (ne)namjernom nemarnosti izvrgli ruglu u prvom redu, Republiku Hrvatsku, a onda i hrvatski narod kao i sve hrvatske saborske zastupnike koji bi velika većina bili prisutni da su prije spomenuti obavljali svoju dužnost časno i pošteno onako kako su se zakleli". "Da je ovakav podmukli i antihrvatski čin u režiji MOST-a i HDZ-a, jasno je iz toga što predsjednica Republike Hrvatske, na prijem povodom Dana državnosti nije pozvala saborske zastupnike nego 'likove' koji su joj financirali predsjedničku kampanju", tvrdi Petrina. Za njega je pak, kako navodi, "posebno sramotna izjava potpredsjednika Vlade Bože Petrova, koji kao i uvijek zavarava javnost eto tobože zgrožen činjenicom da je sabornica danas bila poluprazna, a za to okrivljuje saborske zastupnike, a jasno je da su zastupnici MOST-a bili za to da će se ako se sazove svečana sjednica Sabora, svim saborskim zastupnicima uputiti poziv". 