Hrvatsku će zaobići važni energetski putovi ako uskoro ne počne graditi LNG terminal na Krku, upozorila je u nedjelju u Dohi hrvatska predsjednica Kolinda Grabar-Kitarović.   Ona se sastala sa šeikom Tamimom bin Hamadom bin Khalifom Al-Thanijem, emirom Katara koji već godinama pokazuje interes za gradnju i opskrbu LNG-a svojim plinom.   "Ako ne krenemo u izgradnju zaobići će nas energetski i drugi putevi. Mi se jednostavno moramo uključiti i početi raditi na izgradnji infrastrukture", rekla je novinarima Grabar-Kitarović koja boravi u posjetu Kataru.   Taj bogati zaljevski emirat ima treće najveće svjetske zalihe plina, a nedavno je otvoren Južni Fars, najveće plinsko polje na svijetu u iransko-katarskom vlasništvu.   O LNG-u na Krku govori se već godinama, no još nije ni počela gradnja plutajućeg terminala koji bi, prema planu vlade u Zagrebu, trebao biti potpuno operativan 2019.   "Problem je dosad bio u nama. Odluku o gradnji LNG-a donijeli smo kada i Poljaci. Njihov je terminal proradio prije godinu dana, a mi svoj nismo ni počeli graditi", istaknula je predsjednica.   Po njezinim riječima, Katar je još uvijek zainteresiran za LNG, no očekuje konkretne poteze Zagreba u vezi s tim prioritetnim hrvatskim i projektom EU-a kojim bi se smanjila ovisnost o ruskom plinu.   Građevinski zamah zbog svjetskog nogometnog prvenstva 2022. u Kataru prilika je hrvatskim građevinskim tvrtkama, a činjenica da je ta zemlja jedan od velikih kupaca oružja prilika je vojnoj industriji.   "To je jedno od područja na kojem možemo napraviti dosta posla u Kataru, ali i u drugim zaljevskim drzavama", rekla je predsjednica.     Hrvatski stručnjaci obučavaju katarske snajperiste i zaštitare VIP osoba, brodova i zrakoplova, sto je Kataru osobito važno zbog nogometnog prvenstva, a donedavni piloti  akrobatske zrakoplovne skupine "Krila Oluje" treniraju katarske vojne pilote.   Katarcima se nude i borbena vozila Patrije, tenkovi M-84 Đure Đakovića te oružje i vojna oprema tvrtki HS produkt, Crosco, Šestan i DOK-ING.   No, visoki hrvatski vojni dužnosnik, koji je želio ostati anoniman, upozorava da su suočeni sa žestokom zapadnom konkurencijom, američkim i britanskim oružjem kojim je najvećim dijelom opremljena katarska vojska.   "Patrije i tenkove bit ce teško prodati, no svaka puška, pištolj ili kaciga je veliki uspjeh", rekao je.   Katar za vojsku od 13.000 vojnika godisnje izdvaja oko četiri milijarde dolara, a Hrvatska oko 600 milijuna dolara za 15.000 pripadnika svojih oruzanih snaga.   No, na katarskim policama će se sigurno naći Podravkini proizvodi, nakon što je ta prehrambena tvrtka s trećim najvećim trgovačkim lancem potpisala ugovor vrijedan oko 300.000 dolara.   S katarskim partnerima su na gospodarskom forumu razgovarali čelnici Đure Đakovica, Končara, Crosca, Jadranka Hotela, Klimaopreme, Baric i partnera, ukupno desetak hrvatskih tvrtki.   Za poslovanje u Kataru najvažniji je "blagoslov" emira, kazu hrvatski poslovni ljudi koji pozitivnim znakom smatraju što su hrvatsko izaslanstvo u subotu i nedjelju primili najviši clanovi kraljevske obitelji.   Osim sastanka s emirom u njegovoj palači u Dohi, hrvatsku predsjednicu privatno je primio njegov otac, bivši emir Hamad bin Khalifa Al-Thani koji je zbog toga prekinuo odmor u Rimu te njegova supruga, šeika Mozah.   Čelnica privatne zaklade za školovanje Qatar Foundationa pokazala je hrvatskoj predsjednici futuristički Education city, golemi kompleks škola i fakulteta u kojima se obrazuju katarska i djeca iz drugih zemalja.   Nacionalna vizija 2030., donesena 2008., predviđa da izdasne prihode od prodaje energenata Katar uloži u transformaciju u modernu ekonomiju utemeljenu na znanju.   Energenti stvaraju 90 posto izvoza i više od 75 posto proračunskih prihoda emirata s oko 2,5 milijuna stanovnika, od čega je 310.000 Kataraca.