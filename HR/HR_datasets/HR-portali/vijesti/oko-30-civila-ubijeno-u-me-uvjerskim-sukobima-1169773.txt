Stotine civila potražile su utočište u džamiji u gradu Bangassou u Srednjoafričkoj Republici od neprestanih napada pripadnika kršćanskih milicija koji su dosad ubili oko 30 civila, izvijestili su u nedjelju predstavnici UN-a u toj zemlji. Napadi tijekom vikenda u mjestu Bangassou na granici s Kongom uključivali su stotine boraca s teškim oružjem i bili usmjereni na tamošnje muslimane, što pokazuje da se višegodišnji međuvjerski sukob u Srednjoafričkoj Republici pogoršava. Napadnuta je i UN-ova baza, što je potaknulo raspoređivanje dodatnih vojnika u taj grad u očekivanju daljnjih napada. Pojačanja su uspjela do sumraka djelomično osigurati grad, rekao je glasnogovornik UN-ovih snaga Herve Verhoosel. Zapovjednik UN-ovih snaga Parfait Onanga-Anyanga izjavio je u intervjuu Reutersu kako njegovi vojnici rade sve kako bi brzo preuzeli kontrolu nad Bangassouom, a na upit o civilnim žrtvama ustvrdio je da je poginulo do 30 osoba. Mnogi od boraca su djeca - vojnici pod utjecajem droga, dodao je. Predsjednik lokalnog Crvenog križa pastor Antoine Mbao Bogo izjavio je kako je pucnjava nastavila u nedjelju odzvanjati ​​iz grada, blokirajući pokušaje njegove organizacije da dođe do ranjenih i mrtvih ljudi. Zadnjih mjeseci, milicije potaknute etničkim i vjerskim suparništvima povećale su nasilje unatoč obećanjima da će sudjelovati u Vladinu programu razoružavanja. Promatrači smatraju da milicije iskorištavaju prazninu nastalu nakon što su ugandski i francuski vojnici proteklih mjeseci, nakon završetka svojih misija napustili zemlju. Glavni tajnik UN-a Antonio Guterres izrazio je u nedjelju "bijes" zbog napada na mirovnu misiju u kojoj sudjeluje 13.000 ljudi, u kojima su ubijena šestorica pripadnika mirovnih snaga na području oko Bangassua, gdje prethodno nije bilo sukoba. Premijer Srednjoafričke Republike Simplice Sarandji osudio je u nedjelju zločine i obećao da će odgovorni biti izvedeni pred lice pravde. Srednjoafrička Republika je pogođena međuvjerskim nasiljem od 2013. godine, nakon što su uglavnom muslimanski Seleka borci prigrabili vlast i protjerali tadašnjeg predsjednika Francoisa Bozize, izazvavši odmazdu milicija iz kršćanske manjine. Više od 400.000 ljudi u bivšoj francuskoj koloniji u međuvremenu je raseljeno, a čak 2,2 milijuna ljudi, ili gotovo polovica stanovništva, preživljava zahvaljujući pomoći međunarodnih organizacija.