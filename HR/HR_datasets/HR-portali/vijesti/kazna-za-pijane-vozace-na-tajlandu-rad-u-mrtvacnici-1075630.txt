Vozači koje policija za volanom zatekne u pijanom stanju bit će kažnjeni odrađivanjem društveno korisnog rada u mrtvačnici, u sklopu mjera što su ih donijele tajlandske vlasti kako bi se poboljšala neslavna bilanca kada je posrijedi sigurnost u prometu. Vlasti se nadaju da će uz pomoć takvoga "šok-programa" vozači postati svjesni činjenice da vožnja u alkoholiziranom stanju nekoga može ubiti, osobito zbog poraznih podataka po kojima je Tajland u vrhu popisa zemalja u kojima je smrtnost u prometu iznimno visoka. Neslavni rekord, ispred Tajlanda, drži samo Libija.  Visoki dužnosnik službe za provedbu kazne pri ministarstvu pravosuđa Nontajit Netpukkana objasnio je da je vlada odlučila provesti u djelo prijedlog njegova ministarstva. – Prije smo alkoholizirane vozače za volanom kažnjavali društveno korisnim radom u bolnicama, no smatramo da će društveno koristan rad u mrtvačnici biti korisniji za prekršitelje zakona. Vjerujemo da će tada dobiti jasniju sliku o tome što je najteža posljedica vožnje u pijanom stanju – kazao je Netpukkana. Odluka je objavljena uoči trodnevne proslave Songkran, tajlandske Nove godine, koja se nerijetko protegne i na sedam dana. Tada po statističkim podacima na prometnicama u zemlji stradavaju stotine stanovnika.  Godišnje u prometnim nesrećama na Tajlandu smrtno strada 24.000 ljudi, a jedan od najčešćih uzroka je vožnja u alkoholiziranom stanju.  >> Zašto Hrvatska ne želi ružičaste eure 