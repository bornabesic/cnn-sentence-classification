Pobjedu Donalda Trumpa na američkim predsjedničkim izborima i Brexit svijet je doživio kao neugodno iznenađenje. Populizam i njegove ideje opet su nadjačali razum. Ukoliko to ne shvatimo kao poziv na buđenje, cjelokupni europski projekt mogao bi se naći u velikoj opasnosti, stoji u priopćenju pokreta May 9 Movement. Proglas su osim istaknutih filozofa, književnika i političara iz cijele Europe potpisali i ugledni njemački filmski redatelj Wim Wenders te unionist i generalni tajnik Europske konfederacije sindikata Luca Visentini. 'Trump i Brexit štete demokratskim načelima na kojima se temelji Europska unija. Povećava se socijalna nejednakost, produbljuju se masovna histerija i strah od doseljenika, ljudi se zastrašuju prijetnjama da će izgubiti nacionalni i kulturni identitet, ekonomske elite se marginaliziraju pod izgovorom da rade isključivo za svoju korist', piše u priopćenju. Potpisnici upozoravaju da bi se Europska unija pod silnim pritiscima izvana mogla raspasti ako se građani ne ujedine. Narušavaju se i odnosi između Amerike i staroga kontinenta, a Trumpove izjave kako se 'Europa što prije mora početi brinuti za vlastitu sigurnost, političku, ali i financijsku, bez strane pomoći', samo dolijevaju ulje na vatru. 'Vrijeme je da se ujedinimo. Novi američki predsjednik i Brexit EU s njezinim vrijednostima i interesima već su stavili na marginu. Glas europske populacije, koja će uskoro činiti samo pet posto svjetske, više se neće moći čuti ako se ne pokrenemo i zauzmemo za sebe. Nijedna europska država neće biti dio skupine G7 (vijeća sedam najrazvijenijih država svijeta). Bit će nam sve teže očuvati državne granice i ljude', upozoravaju iz pokreta May 9 Movement. Potpisnici apeliraju na nužnost povećanja ulaganja i udvostručavanja broja radnih mjesta u Europskoj uniji, a kako bi u što većem broju mobilizirali građane, do siječnja 2017. godine planiraju završiti stvaranje civilne platforme preko koje će organizirati skupove diljem Europe kako bi se glas građana čuo. Poziv na akciju uputili su i građanima Hrvatske. Želite li pomoći u stvaranju bolje Europe i izbjeći katastrofu koja nam prijeti, pridružite se pokretu May 9 Movement na www.m9m.eu