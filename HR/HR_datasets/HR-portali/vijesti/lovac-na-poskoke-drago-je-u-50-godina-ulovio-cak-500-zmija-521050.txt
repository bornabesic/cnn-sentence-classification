Drago Lečić (64) iz ljubinjskog sela Žrvanj u istočnoj Hercegovini lovac je na poskoke, a vjerojatno i jedini u BiH, koji je još kao učenik braći i sebi kupovao školski pribor i udžbenike od prodaje zmija otrovnica. Zmije su ga ujedale, kao i njegova brata i majku, ali on nije prestao ih loviti. Zmije u filmu Emira Kusturice 'Na mliječnom putu' ulovio je upravo ovaj Ljubinjac. On kaže da bi, možda, i odustao od tog posla, jer otkupa u Ljubinju odavno nema da ga prije nekoliko godina nisu angažirali hvatati poskoke za film. On ih je te godine u žrvnju uhvatio pedesetak. - Od prvog otkupa, prije pedeset godina, pa do ovih za Emirov film ulovio sam oko 500 poskoka. Prve otrovnice za otkup sam ulovio sa 14 godina. Tada sam i brata obučio loviti ih dugim drvenim štipaljkama. Zmije smo stavljali u boce. Drvenim štipaljkama drže se iza glave, a u grlić boce prvo se spusti rep. Zmije u ondašnjoj ljubinjskoj Zemljoradničkoj zadruzi otkupljivale su se za zagrebačku Plivu, a cijena je bila dobra, dvije "crvene" po stotinu dinara za komad – kazao je Lečić. Ovaj hercegovački zmijolovac kaže da se poskoci love od ožujka do listopada, te da ova otrovnica nikada ne napada ljude, samo se od njih brani. Iako su poskoci njegova specijalnost hvatao je i kravosasa, neotrovnu zmiju, koja naraste i preko dva metra. Sjeća se da su nekada stočari od ugriza zmije liječili stoku, osobito goveda, biljkom srijež. Strastveni zmijolovac zaključuje kako nikada ne bi probao meso zmije, iako je gledao neke ljude kako peku i jedu meso otrovnice. 