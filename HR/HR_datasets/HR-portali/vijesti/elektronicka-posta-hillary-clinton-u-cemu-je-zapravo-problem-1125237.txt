To je pitanje koje nikako da nestane - elektronička pošta Hillary Clinton iz vremena dok je bila državna tajnica problem je koji mjesecima opterećuje njezinu predsjendičku kampanju. Ali u čemu je zapravo problem? Clinton je imala privatni email server u podrumu svoje kuće u Chappaqui, država New York, koji nije koristila samo za osobnu korespondenciju nego i za službene potrebe kao šefica američke diplomacije.   Stručnjaci kažu da takva praksa nije strogo zabranjena i omogućivala je Hillary Clinton brzu reakciju u slučaju diplomatske krize. Međutim, upitno je to što je Clinton isključivo koristila privatni mail server, a ne onaj State Departmenta koji je sigurniji i manje ranjiv na napade hakera. FBI se u svojoj istrazi koncentrirao na pitanje je su li strogo povjerljive državne informacije prolazile preko njezina privatnog servera. I ako jesu, je li državna tajnica time prekršila zakon. A u tom bi slučaju mogla i kazneno odgovarati. U prosincu 2014. Clinton je istražiteljima predala oko 30 tisuća emailova. Uz par iznimki, većina ih je u međuvremenu objavljena. Međutim, Clinton je izbrisala dodatnu 31 tisuću mailova, one koje je smatrala privatnom prepiskom, poput planova za vjenčanje kćeri Chelsea, majčina pogreba, satova joge i obiteljskih planova za odmor. Ta nestala pisma potaknula su napade njezinih protivnika da izbrisala one mailove koji dokazuju njezinu nespobnost. FBI je istragu završio u srpnju i zaključio da je nekoliko dokumenata s oznakom tajnosti prošlo preko njezina servera. Savezna istražna agencija priopćila je da je Clinton bila krajnje nemarna u baratnju državnim tajnama, ali i objavila neće podići optužnicu jer nema dokaza da je to napravila s namjerom. Ministarstvo pravosuđa složilo se s tom procjenom. Po medijskim izvješćima, FBI je sada nabasao na više od tisuću dosad nepoznatih mailova Hillary Clinton, a direktor agencije James Comey priopćio da ih mora provjeriti. FBI još ništa nije priopćio o sadržaju tih poruka. Odluka da pokrene dodatna istraga 11 dana prije izbora oduševila je Donalda Trumpa i suprotno, izazvala nezadovoljstvo u redovima demokrata jer bi slučaj mogao utjecati na ishod izbora. Emailovi nisu pronađeni u računalu demokratske predsjedničke kandidatkinje, nego na kompjuteru koji je zaplijenjen osramoćenom bivšem kogresniku Anthonyju Weineru. Weiner je pod istragom da je slao lascivne poruke maloljetnim djevojkama. Kakve to ima veze s Hillary Clinton? On je bivši suprug njezine najbliže suradnice Hume Abedin koja je, izgleda, često koristila suprugovo računalo. Zasad nema nikakvih naznaka da bi FBI mogao revidirati svoju odluku da neće podići optužnicu protiv Clinton, ali su republikanci, a posebno Trump, iskoristili prigodu da temu vrate u fokus predsjedničke kampanje i birače uvjere da ona ne smije postati predsjednica. Hillary Clinton ima nekoliko postotaka prednosti pred Trumpom i na nacionalnoj  razini i u ključnim saveznim državama, ali još se čeka prve relevantne ankete provedene nakon otkrića novih mailova, i tek će one pokazati koliko joj je to naštetilo. >> Direktor FBI-ja potvrdio: Istražujemo Hillary Clinton! 