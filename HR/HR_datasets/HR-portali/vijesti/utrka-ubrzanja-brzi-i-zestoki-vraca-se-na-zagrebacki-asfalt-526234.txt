Ova atraktivna utrka jedini je oktanski događaj koji se održava u glavnom gradu neke države, a i ove će godine obilježiti početak zagrebačkog ljeta. Tijekom dva dana održavanja, u subotu 3. i nedjelju 4. lipnja, posjetitelji će uživati u utrci najnabrijanijih vozila iz 15 zemalja koji će se na stazi duljine četvrt milje (402 m) natjecati za titulu najbržeg. Dionica Avenije Dubrovnik pokraj Zagrebačkog Velesajma će, osim impresivnih automobila i motocikala, i ove godine ugostiti popularne Dragstere – zvijeri koje se mogu zaustaviti samo uz pomoć padobrana, a posjetitelje će ponovno oduševiti i atraktivne moto akrobacije. „Naša očekivanja od ovogodišnje utrke su velika, kao i ona od strane posjetitelja. Organizacija je u punom zamahu, a brojnim atraktivnim vozilima i bogatim dodatnim sadržajima svakako ćemo se potruditi opravdati sva očekivanja. U svakom slučaju, ove nas godine definitivno očekuje još brži i još žešći spektakl koji ne želite propustiti“, izjavio je Dario Ljubičić, organizator utrke. Cjelokupno događanje će popratiti preko 80 prekrasnih hostesa koje su proteklog vikenda projurile Zagrebom u automobilističkim kombinezonima i time najavile drugo izdanje Brzih i žestokih. Hostese će također biti raspoređene uz Aveniju Dubrovnik gdje će se održati natjecateljski dio, kao i unutar paviljona 5 Zagrebačkog Velesajma gdje će se usporedno s utrkom odvijati i mnoštvo zanimljivih dodatnih sadržaja. U organizaciji tvrtke CIAK Auto, preko 50 svjetski priznatih dobavljača prve ugradnje prezentirat će svoj bogati asortiman auto-dijelova i tehničke novosti iz auto-moto industrije.  Posjetitelji koji vole simulacije, unutar Brzi i žestoki VR zone, moći će uroniti u svijet virtualne stvarnosti, dame će moći pokazati i dokazati svoje vozačke sposobnosti u testu spretnosti, a najmlađi posjetitelji će se moći okušati u karting utrci za najmlađe. Neće manjkati ni glazbenog sadržaja pa će tako subotnja večer biti zaključena koncertom popularnog Giuliana, a posjetitelje očekuje i prijenos finala Lige prvaka na otvorenom. Podsjećamo, prvo izdanje utrke posjetilo je više od 25.000 posjetitelja, sudjelovalo je više od 300 atraktivnih automobila i 40 motocikala koji su u Zagreb stigli iz Austrije, Mađarske, Srbije, Slovenije, BiH i drugih zemalja regije. Utrku je upotpunilo i natjecanje u jačini decibela automobilskih audio sustava koji su se penjali do impresivnih 154.7 decibela što je glasnije od zvuka polijetanja zrakoplova.  Više informacija o Utrci ubrzanja Brzi i žestoki powered by CIAK Auto, službeni pravilnik utrke te prometne obavijesti mogu se pronaći na službenoj internetskoj stranici utrke te na službenom Facebook profilu.   Tema: Promo sadržaj