Srbijanski ministar vanjskih poslova Ivica Dačić ocijenio je u ponedjeljak da se u Hrvatskoj odnosi sa Srbijom koriste za unutarnju političku borbu, te da poruke o mogućnoj blokadi eurointegracijskih procesa ne pridonose napretku u odnosima dviju država. Dačić je, komentirajući izjavu hrvatskog kolege Mire Kovača o mogućnom blokiranju otvaranje poglavlja 23 u pregovorima Srbije s EU, za Radio Beograd izjavio kao je Hrvatska "sama po sebi imala prije nekoliko godina želju iskazati svoje stajalište i iskazala ga je", objavljeno je na internetskoj stranici Radio-televizije Srbije (RTS). "To je dokument Sabora da bilateralni odnosi i bilateralne teme neće ugrožavati njezine odnose sa Srbima i da neće usporavati europske integracije Srbije. Međutim, odnosi sa Srbijom se u Hrvatskoj očigledno koriste kao jedan lak mehanizam za unutarnju političku borbu i takve poruke iz Hrvatske svakako ne pridonose napretku u odnosima s našim susjedima", rekao je Dačić. Hrvatska traži da Srbija ukine nadležnost za ratne zločine na području cijele bivše Jugoslavije i osigura prava hrvatskoj manjini i da ta dva uvjeta uđu u pregovaračka mjerila i tijekom pristupnih pregovora s Europskom unijom budu provedene "inače pregovori neće moći biti zaključeni", rekao je Miro Kovač u intervjuu za austrijsku novinsku agenciju APA-u objavljenom u nedjelju. On je naglasio da je Srbija spremna probleme rješavati dijalogom, ali nije spremna na ucjene iz Zagreba. "Mi jesmo spremni probleme rješavati dijalogom, ali nismo spremni ni za kakva ucjenjivanja od strane Hrvatske, naročito imajući u vidu da je Hrvatska daleko od toga da je u prilici da dijeli lekcije Srbiji o položaju nacionalnih manjina u Srbiji, imajući u vidu sve ono što je srpski narod u Hrvatskoj proživio u posljednjih 10-20 godina, a da ne govorimo o Drugom svjetskom ratu. Sve u svemu, to su besmislene prijetnje Hrvatske i siguran sam da neće naići na potporu nijedne države članice Europske unije", ocijenio je Dačić. U povodu izjava hrvatskog šefa diplomacije Mire Kovača o granici, Dačić je poručio kako Zagreb treba prvo riješiti granične probleme sa Slovenjom i BiH. "Oni prvo neka riješe probleme koje imaju sa Slovenijom, pa neka riješe probleme koje imaju na granici sa Bosnom i Hercegovinom, pa tek onda nek dođu do Srbije", rekao je Dačić. Podsjećajući da Srbija nije ni članica EU, Dačić je poručio da kompromis neće biti ako Zagreb bude uvijek inzistirao na svojim stajalištima. "Ako je to kompromis, da bude sve po njihovom, onda do tog kompromisa sigurno neće doći nikada. Moj dobronamjerni savjet za Hrvatsku je da ne umišlja previše da je ona nekakva svjetska sila jer to nije, daleko od toga... Može postaviti uvjete Srbiji, ali postavljala je ona i druge uvjete i druge zahtjeve i prošla je kao prilikom carinskog spora, kada je EU stala na stranu Srbije", rekao je Dačić. "Ako želimo da živimo u dobrim odnosima – želimo, ako ne želimo – nikom ništa... Srbija želi da vodi ozbiljnu državnu politiku, i ako Hrvatska želi da u tome surađuje – mi imamo potpuno kontruktivan prilaz", poručio je Dačić. On je rekao i kako se s Kovačem dogovorio da se poslije izbora obave redoviti posjeti u ministarstvu vanjskih poslova i da se "krene u rješavanje svih otvorenih pitanja". "Dijalog je jedino rešenje. Pokazalo se u našoj povijesti da, dokle god smo išli drugim putem, to je ostavljalo daleke, duboke posljedice", naveo je Dačić.  >> Pomirenje moguće samo na temelju suočavanja s istinom o prošlosti  >> Ministar Kovač otkrio što Hrvatska uvjetuje Srbiji u pregovorima za ulazak u EU 