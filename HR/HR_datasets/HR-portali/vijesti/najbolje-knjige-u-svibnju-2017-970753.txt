Foto: Instagram, Promo  IAKO nam je svibanj donio propast velikog i važnog knjižarskog lanca, izdavači ne posustaju. Kao pripremu za ljeto, ovaj mjesec ćemo vam preporučiti nekoliko odličnih naslova koji su ujedno i veliki svjetski bestseleri.  1. Ako se ikada sretnemo – Kate Eberlen Izvrstan ljubavni roman za sve ljubitelje genijalnog bestselera „Jedan dan“, Davida Nichollsa. Ovo je vrlo duhovita i dirljiva priča o dvoje ljudi koji su si suđeni, ali se nikako ne uspijevaju sresti. Osjećaj koji čitatelj ima dok su blizu jedno drugog, ali se ne vide, gotovo je neizdrživa napetost. Čitanje ovoga romana tjera vas da se zapitate koliko utjecaja imate na svoj život, posebice na događaje koji ga mijenjaju iz korijena. Knjiga koju ćete, ovoga ljeta, poželjeti pročitati više puta.  2. Igra skrivača – Linda Green Ako ste pročitali (i svidjela vam se) našu vikend-preporuku „Djevojčica u crvenom kaputu“, preporučujemo vam i ovaj napeti roman. Kao i spomenuti naslov, ovo je jeziva priča o nestanku kćeri usred bezazlene igre skrivača s majkom. Još jedna poveznica s „crvenim kaputom“ je otmičar koji smatra da čini dobro djelo. Zanimljivo je kako autorica uspijeva, iz jednog događaja koji ruši svijet, napraviti vrhunski triler, izbjegavajući pritom težinu koju u stvarnosti sa sobom nosi ovakva obiteljska drama. Eci, peci, pec…  3. Knjiga ogledala – Eugen Chirovici Jedan od onih naslova koji postanu fenomen prije nego što su objavljeni. Rumunjski autor Chirovici nije imao sreće u svojoj domovini, pa je rukopis svoga romana poslao u Veliku Britaniju. Rukopis je odmah postao hit među urednicima i prava su, u rekordnom roku, prodana u tridesetak zemalja. Ovo je literarni triler o važnosti sjećanja, a mnogi ga uspoređuju sa „Sjenom vjetra“. Zbog kombinacije istančanog uvida u ljudsku prirodu i priče koja se čita bez daha, ovo je jedna od boljih knjiga ove godine.   4. Recept za istinsku sreću – Deepak Chopra Nova knjiga poznatog autora popularne ezoterije. Većina ljudi uvjerena je da sreću donosi uspjeh. No Deepak Chopra tvrdi upravo suprotno: do uspjeha nas dovodi sreća. Koristeći se moćnim tehnikama iz psihologije, neuroznanosti i istočnjačkih učenja, Chopra u ovoj knjizi otkriva sedam jednostavnih, prirodnih, spontanih i učinkovitih ključeva za sreću koji ne ovise o vanjskim događajima. Korak po korak, vodi nas u srce naše svijesti, na mjesto netaknuto negativnim emocijama, na putovanje prema ljubavi, radosti, duhovnosti i naposljetku do istinske i trajne sreće.  5. Anđeli na vrhovima mojih prstiju – Lorna Byrne Ako vas zanimaju anđeli, onda knjige ove autorice sigurno već odavno krase vaše police. Čak i ako anđeli nisu „vaša“ tema, Byrne se isplati čitati zbog urođenog dara kojim misticizam prenosi čitatelju s lakoćom. U ovoj knjizi pratimo priče o Lorninom djetinjstvu u ruralnoj Irskoj, o tome kako su joj anđeli pomogli i navodili je kroz traumatične događaje. Osim detaljnih opisa anđela i informacija o različitim tipovima anđela, knjiga govori i o tome kako se oni ponašaju tijekom interakcije s Bogom i s drugim anđelima te u komunikaciji s drugim ljudskim bićima, o njihovoj ulozi u našem životu i nakon što umremo.