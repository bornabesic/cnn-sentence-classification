Zadnjih šest mjeseci radio sam na konsolidaciji stranke. Rezultat lokalnih izbora je rezultat mojih prethodnika, izjavio je u četvrtak Davor Bernardić, šef SDP-a. Iako je za rasulo i loše rezultate optužio bivše vodstvo stranke, upravo je on godinama prije bio na čelu zagrebačkog SDP-a. Prema podacima SDP-ove analize koju ekskluzivno objavljujemo, vidljivo je da je stranka ove godine u Zagrebu ostvarila znatno lošiji rezultat nego na izborima 2013. u Skupštini, gradskim četvrtima i mjesnim odborima. Prije četiri godine dobili su 494 samostalna mandata, a ove godine čak 205 mandata manje, ukupno 289. Usporedimo li to s 2009., kad je SDP osvojio 746 mandata, vidi se da im uspjeh jenjava. U prilog tome ide i činjenica kako je Bernardić na ovim izborima doživio poraz i u svojoj gradskoj četvrti Sopot. Stranka je osvojila 684 glasa, ali uspješnija je bila nezavisna lista Udruge građana Sopot. Prema velikoj analizi Ivice Relkovića, SDP na ovim lokalnim izborima samostalno nije pobijedio ni u jednom hrvatskom gradu, dok je koalicijski predvodila pobjedu u 12 gradova. Usporedimo li to s rezultatima HDZ-a, koji je samostalno pobijedio u 18, a koalicijski u još 22 grada, može se zaključiti kako je HDZ koalicijski dvostruko uspješniji. Također, SDP je pobijedio u gradovima koji zajedno imaju 101.283 birača, što je više nego četiri puta manji broj od onih pod HDZ-ovom pobjedom, a manji čak i od gradova u kojima je IDS pobijedio samo u svojoj jednoj jedinoj županiji. Sugovornik iz redova SDP-a rekao nam je da stranačko vodstvo predvođeno Davorom Bernardićem energično priča o pobjedi i porazu HDZ-a, dok istovremeno naš sugovornik smatra kako će SDP na ovim lokalnim izborima osvojiti barem trećinu vijećničkih mandata manje. Naglasio je da su ljudi u stožeru demoralizirani, kao i da SDP ima samo osam zastupnika u Skupštini, što je najmanje od 1997. Prvi je na loš rezultat upozorio bivši ministar Mirando Mrsić i poručio da Bero mora otići. Tu izjavu su u Berinom stožeru protumačili kao prozivku gubitnika, ali i nekadašnji bliski suradnici Bernardića su počeli upozoravati da klizi prema dolje i da su rezultati puno lošiji, ali izgleda da ih šef SDP-a ne želi slušati. Moguće je da pet županijskih organizacija nakon drugog kruga izbora pokrene zahtjev za odlazak mladog predsjednika. - Trebao bi otići, ali on je cijelo vrijeme gradio potporu u stranci, a zanemario poruke prema biračima. Ali čak i ako dođe do izvanredne konvencije koju bi pokrenulo pet županijskih organizacija, Bero ima šanse opstati. On ima većinom svoje ljude u Glavnom odboru, a oni biraju delegate - kaže nam jedan upućeni SDP-ovac. Izvor blizak Bernardiću smatra da se protiv njega bune ljudi iz Milanovićeve ekipe kojima je članstvo već okrenulo leđa. Razloge loših rezultata vide u kadrovskoj devastaciji i pojavi nezavisnih lista na ljevici. Smatraju da šefu SDP-a treba vremena.