Kandidat za predsjednika HDZ-a Andrej Plenković izjavio je danas da kao europski parlamentarac nije imao uvid u financiranje stranke, a u vezi s tekstom o plaćanju bavarskoga IFO instituta donacijom Zaklade "Nova pokoljenja", iza koje, kako tvrdi današnji "Nacional", navodno stoji ruski kapital, rekao je da će za stranku i njezino poslovanje odgovarati nakon unutarstranačkih izbora.  Tjednik "Nacional" u najnovijem broju piše da je HDZ ruskom donacijom IFO institutu za suradnju na pripremi gospodarskog programa platio 2,6 milijuna kuna. Uplata je išla preko računa Zaklade Hrvatskoga državnog zavjeta od donacije koju joj je uplatila Zaklada "Nova pokoljenja", povezana s tvrkama "Migrit energija", "Migrit solarna energija", "Titan građenje" i "Titan nekretnine" iza kojih, kako se sumnja, stoji ruski kapital i poduzetnica  Oksana Dvinskykh, bliska prijateljica bračnog para Karamarko, navodi Nacional.   Uoči predstavljanja glavnih smjernica svojeg programa i osnovnih smjernica stranačkog programa za parlamentarne izbore Plenković je u Osijeku na novinarsko pitanje kako komentira novu aferu HDZ-a odgovorio da kao europski zastupnik nije imao uvid u način njezina financiranja, ali ona otvara pitanje transparentnosti i odgovornosti, o čemu je govorio prije u sklopu pitanja koja se odnose na prihode stranke i kratkoročne pozajmice. Tri bitna načela Andreja Plenkovića "Za stranku i njezino poslovanje ću odgovarati nakon unutarstranačkih izbora. Do tada ću se striktno voditi s tri bitna načela da sve što radimo, kada je riječ o prihodovnoj strani, bude zakonito, da se odluke o financiranju donose transparentno i da je s njima upoznato Predsjedništvo kao kolektivno tijelo, te da smo odgovorni u odabiru onih institucija od kojih tražimo kredite ili pozajmice", rekao je Plenković.  Dodao je kako će na taj način podići standard financiranja političkih stranaka u Hrvatskoj na razinu koja će biti dostupna javnosti, ali istodobno očekuje da takvu vrstu standarda poštuju i druge političke stranke te bi bilo dobro da se, po Zakonu o financiranju političkih stranka, hrvatskoj javnosti taj proces u cijelosti učini maksimalno transparentnim. U vezi s tvrtkom "Titan", koja je  bila na listi donatora, a GONG ju je svrstao među sumnjive, Plenković je novinarima odgovorio kako to treba pitati GONG te da će kao predsjednik HDZ-a voditi računa da tvrtke koje dolaze u obzir za poslovne odnose u vezi s kreditiranjem ili pozajmljivanjem budu pomno odabrane bez ikakvih upitnih konotacija. Na listama zdrav spoj iskustva i mladosti Na upit očekuje li pad rejtinga zbog svega, odgovorio je kako je tu da pomogne HDZ-u da pobijedi na sljedećim parlamentarnim izborima. Najavio je da će o listama za Hrvatski sabor govoriti sljedeći tjedan te je istaknuo kako na listama želi kvalitetne i dokazane ljude u političkom smislu koji će istodobno biti i stručni. Dodao je kako će liste biti zdravi spoj iskustva i mladosti, političara nacionalne razine i onih koji uživaju ugled i povjerenje na razini županija i gradova. Poručio je kako će HDZ težiti boljitku hrvatskih građana i ponovnom zauzimanju stožerne uloge na hrvatskoj političkoj sceni kao jasno definirana stranka desnog centra koja pripada najjačoj političkoj obitelji u Europi, Europskoj pučkoj stranci. Očekuje iznimno kvalitetan rezultat Ponovio je da u suradnji sa svim stranačkim tijelima HDZ-u želi vratiti vjerodostojnost i povjerenje birača u tu stranku te kako na parlamentarnim izborima očekuje iznimno kvalitetan rezultat i pobjedu u četvrtoj i petoj izbornoj jedinici, a osobito dobar rezultat očekuje u Osječko-baranjskoj županiji te u cijeloj Slavoniji i Baranji.  U Vukovaru je Andrej Plenković rekao kako želi vrlo brzo vratiti vjerodostojnost i snagu HDZ-u. "To je ono što moramo najprije učiniti jer to od nas očekuju i naši članovi", poručio je predstavljajući u prostorijama vukovarskoga HDZ-a predizborni program "HDZ - Središnja snaga razvoja Hrvatske".  Vukovarsko-srijemska organizacija HDZ-a je 13. županijska organizacija te stranke u kojoj se predstavlja, rekao je Plenković, ističući kako svagdje najprije čuje da je HDZ-u potrebno što hitnije vratiti vjerodostojnost i snagu. O mogućim predizbornim koalicijama tek nakon 18. srpnja "Ovo su izvanredne okolnosti i želim da s novom platformom i programom kao i s kvalitetnim ljudima s nacionalne razine i s ljudima koji na županijskoj razini uživaju ugled ostvarimo izvanredan rezultat na nadolazećim izborima", poručio je Plenković.  Na pitanje novinara o mogućim koalicijskim partnerima s kojima bi HDZ u koaliciji izašao na izbore, Plenković je odgovorio da će na razini Predsjedništva stranke i drugih tijela odluku o mogućim predizbornim koalicijama donositi nakon 18. srpnja. > > Plenković: Ja ću odgovarati za HDZ nakon 17. srpnja 