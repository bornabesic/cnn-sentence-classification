Foto: Željko Lukunić/Pixsell  HRVATSKA obrtnička komora pozvala je vladu da zaštiti male i mikro poduzetnike, vjerovnike Agrokora. Kako stoji u priopćenju HOK-a, u Vladu su poslani prijedlozi za izmjene i dopune Lex Todorića. Iako je konačni prijedlog zakona usvojen na sjednici 31. ožujka, Komora traži da Vlada razmotri dostavljene prijedloge i uputi ih kao svoje amandmane u zakonodavnu proceduru u Sabor.  HOK predlaže da se najmanje jedan član vjerovničkog vijeća (koje može imati najviše devet članova) imenuje iz posebne skupine koju čine vjerovnici mikro i mali poduzetnici, sukladno Zakonu o poticanju razvoja malog gospodarstva. "Obrtnici i trgovačka društva koji su mikro i mali subjekti malog gospodarstva, tj. koji zapošljavanju najviše do 50 radnika, nemaju ravnopravan položaj s velikim vjerovnicima", stoji u priopćenju.  Iskustvo pokazalo - mali vjerovnici budu nadglasani od strane velikih  "Iskustva provedenih stečajnih postupaka, a još više predstečajnih postupaka, ukazali su na opasnost da mali vjerovnici budu nadglasani od strane velikih vjerovnika i da stoga njihovi interesi u tim postupcima ne mogu doći do izražaja. Tako se postupak restrukturiranja gospodarskih subjekata zapalih u teškoće prelama preko onih najmanjih kojima i inače nije jednostavno držati korak i ispunjavati sve uvjete kao velikim subjektima", dodaju iz HOK-a.  Svako neostvareno potraživanje malim poduzetnicima nosi veći rizik od propasti nego velikima pa je potrebno osigurati utjecaj malih vjerovnika kod pripreme i donošenja odluke o sklapanju nagodbe. HOK kao rješenje u toj situaciji vidi zakonom definiranje moguće podskupine vjerovnika s time da jedna od obaveznih skupina bude upravo ona malih i mikro poduzetnika.  Lex Todorić će se danas naći pred saborskim zastupnicima.