Ruski predsjednik Vladimir Putin i iranski Hasan Rohani su u telefonskom razgovoru u nedjelju rekli da nije dopustiva američka agresivna akcija protiv Sirije kojom se krše međunarodni zakoni, objavio je Kremlj. Dvojica čelnika su pozvala na objektivnu istragu kemijskog napada u sirijskom gradu Idlibu i istaknuli da su spremni na proširenu suradnju u borbi protiv terorizma, kaže se u priopćenju Kremlja, koje precizira da je telefonski razgovor obavljen na inicijativu Irana. Rohani je razgovarao i sa sirijskim predsjednikom Bašarom al-Asadom kojemu je rekao da su optužbe da je Sirija izvela kemijski napad samo izgovor da se prekine sirijski mirovni proces, objavila je iranska televizija. Rohani je osudio "očitu američku agresiju u Siriji"  i kritizirao arapske Zaljevske države koje ju podržavaju, dodala  je državna televizija. "Nažalost postoje države u našoj regiji koje podržavaju američku agresiju", rekao je Rohani. Saudijska Arabija je napade nazvala "hrabrom odlukom" predsjednika Donalda Trumpa, a Ujedinjeni Arapski Emirati su ponovili tu podršku. Obje zemlje dio su koalicije za borbu protiv militanata Islamske države u Siriji, koju predvode Sjedinjene Države. >> Trump: I Islamska država i Al-Assad moraju što prije pasti! >> Rusija, Iran i Sirija odgovorit će SAD-u u slučaju ponovnog napada