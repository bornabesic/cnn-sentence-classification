Turbulencije u HDZ-u se nastavljaju. Zlatko Hasanbegović kandidirat će se u Zagrebu na lokalnim izborima, na listi Brune Esih. To je izravan, premda zakašnjeo šamar Andreju Plenkoviću - da je Hasanbegović glasao za smjenu Zdravka Marića, Plenkovićev bi ministar pao, što bi promijenilo cijeli rasplet. Hasanbegović to nije učinio, ali  je potvrdio da se priklonio Bruni Esih, ženi čiji bi zagrebački izborni rezultat trebao poniziti Andreja Plenkovića... Iako statut HDZ-a predviđa izbacivanje svakog člana stranke koji se kandidira na tuđoj izbornoj listi, Andrej Plenković ovoga puta se neće okrenuti tajnici, kao što je učinio prilikom izbacivanja Mostovih ministara iz vlade, i zamoliti je da napiše "edikt o razrješenju". Šef Plenkovićeva kabineta, Davor Božinović, kaže da Hasanbegović neće biti ekspresno izbačen. "Nije HDZ prijeki sud; to jest navedeno u statutu kao razlog za prestanak članstva, međutim o prestanku odlučuju nadležna tijela HDZ-a i ona će o tome razgovarati", rekao je. Presedan, možda, postoji: MIroslav Ćiro Blažević kandidirao se na listi Milana Bandića dok je jednom bio čak i kandidat za predsjednika repubilke, no nije izbačen iz stranke. No, upitno je, je li Blažević doista član  HDZ-a, jer je u kolovozu prošle godine najavio izlazak iz HDZ-a. Zlatko Hasanbegović i dalje nema namjeru napustiti HDZ. Na naše pitanje ostaje li kod svoje izjave od 26 ožujka - kad je na pitanje ide li iz HDZ-a rekao: "Zašto bih otišao", Hasanbegović je rekao da "to i dalje vrijedi". Odnosno, da nema namjeru napustiti stranku - koja ga - ako je suditi po Božinoviću - nema namjeru izbaciti. Još... Plenković je, pak, razgovarao u subotu ujutros s Hasanbegovićem. Šef HDZ-a kazao je da je to što je Hasanbegović učinio "apsolutno u suprotnosti sa statutom stranke, ali neće biti automatizmom izbačen, nego će se idući tjedan sastati stranačka tijela na kojima će se odlučivati o njegovoj sudbini u HDZ-u".   - On je povukao taj potez. Razgovarat ćemo s njim idući tjedan, sastat će se i tijela stranke pa ćemo vidjeti što ćemo dalje. To je njegov izbor. Nazvao sam Hasanbegovića, vrlo otvoreno smo razgovarali. Shvatio sam da je odluku donio praktički u posljednji trenutak, čini mi se ponukan nekim ozračjem koje je izbliza gledao u Saboru. Razgovarat ćemo idući tjedan - poručio je premijer. Moguće je, dakako, da Esih, Hasanbegović i Glasnović nakon lokalnih izbora ostanu saveznici HDZ-a, na gradskoj i parlamentarnoj razini. Velimir Bujanec prvi je objavio vijest o tome da se Hasanbegović pridružuje Bruni Esih, s riječima; Počelo je! To bi trebalo značiti da je počela pobuna stranačke desnice, koja broji sedam ili osam zastupnika, protiv Andreja Plenkovića. No, pobuni se nitko nije pridružio, obje stranke taktiziraju, pa bi bilo pametnije da je Bujanec napisao - "nastavlja se..." 