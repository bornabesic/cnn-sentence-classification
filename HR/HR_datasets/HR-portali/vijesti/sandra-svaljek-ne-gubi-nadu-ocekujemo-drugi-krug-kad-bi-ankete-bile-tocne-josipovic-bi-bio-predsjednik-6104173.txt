ZAGREB - Prema izlaznim anketama objavljenima u 19 sati, odmah po zatvaranju birališta, Sandra Švaljek osvojila je 17,7 posto glasova, što je treći rezultat. Prvi je Milan Bandić s 31 posto svojenih glasova, a druga Anka Mrak Taritaš s 26,8 posto glasova.   Nakon što su se pročitale izlazne ankete za Skupštinu u stožeru Sandra Švaljek se prolomio lagani pljesak.   - Ponudili smo kandidata koji može pobijediti Bandića, a to što oni to ne žele, njihova je volja. Prema ovim rezultatima, čini se da nitko neće moći u Skupštini formirati većinu, rekao je Darinko Kosor, predsjednik HSLS-a.   Atmosfera u stožeru nezavisne kandidatkinje Sandre Švaljek pomalo odudara od entuzijazma članova njenih tima koji su, anketama usprkos, uvjereni da ulaze u drugi krug. Sandra Simunovic / HANZA MEDIA Sandra Simunovic / HANZA MEDIA Sandra Simunovic / HANZA MEDIA     Matis bar kod zagrebačke dvorane Vatroslav Lisinski prilično je praznjikav, a čini se kao da je u njemu više novinara od suradnika.   Većina okupljenih osvježava se vodom i sokovima jer alkohol nije predviđen, a suradnici Sandre Švaljek ne planiraju se u stožeru gostiti niti hranom ili raskošnim platama.   Sa zvučnika dopiru hitovi poput "I'm every woman", a dolazak Sandre Švaljek predviđen je za 22 sata. Među prvima, negdje oko 18:30 sati, u stožer je stigao Vladimir Ferdelji, brzo za njim i Tihomir Milovac, predsjednik HSLS-a Darinko Kosor te umirovljeni general Jozo Miličević.   Na pitanje planiraju li, ne uđu li u drugi krug, večeras poručiti koga će dalje podržati, Ferdelji je rekao da izborne rezultate treba prespavati i dobro vidjeti kakvi će biti rezultati za skupštinu. - Očekujemo ulazak u drugi krug, usprkos anketama. Kad bi ankete bile točne onda bi danas predsjednik Republike bio Ivo Josipović. Naša je kampanja bila kampanja Davida i Golijata u kojoj je Bandić uveo novo sredstvo plaćanja, obzirom da je na kampanju potrošio 0 kuna i 12 pari cipela, izjavio je ranije Vladimir Ferdelji, kandidat za zamjenika gradonačelnika na lokalnim izborima 2017. godine, prije zatvaranja birališta.   Iz izbornog stožera Sandre Švaljek poručio je kako on i kandidatkinja za gradonačelnicu Grada Zagreba Sandra Švaljek očekuju jako dobre rezultate jer je biračko tijelo sazrelo.   Dolazak Sandre Švaljek u izborni stožer očekuje se oko 22 sata.   Švaljek je nezavisna zastupnica u zagrebačkoj Gradskoj skupštini, bivša je zamjenica Milana Bandića te bivša vršiteljica dužnosti gradonačelnika.