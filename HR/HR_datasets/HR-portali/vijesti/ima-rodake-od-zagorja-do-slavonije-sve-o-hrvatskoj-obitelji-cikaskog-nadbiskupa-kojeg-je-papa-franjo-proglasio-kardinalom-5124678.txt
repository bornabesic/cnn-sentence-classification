Kao dječak išao je s roditeljima u malu zajednicu Hrvata u Omahi. Tu malu zajednicu, među ostalima, osnovali su njegove bake i djedovi, a djelovali su unutar župe Svetog Petra i Pavla. Kao dijete u crkvu je odlazio srijedom, a poslije mise ondje je učio hrvatske pjesme, plesao kolo i upoznao se s narodnim nošnjama. Kasnije će priznati kako su ga ti dani u hrvatskoj zajednici u Omahi oblikovali kao svećenika, dali mu osjetljivost za siromašne i ukazali na važnost zajedništva. A koliko će mu ti dani biti važni pokazat će svojim primjerom 2010. kada je postao biskup u Spokaneu, u Washingtonu. Tada je predstavio svoj biskupski grb s bijelim i crvenim poljima šahovnice. Iako je rođen u SAD-u, Blase Joseph Cupich, novi američki kardinal i nadbiskup Chicaga, nikad nije skrivao svoju povezanost s Hrvatskom, gdje su rođeni njegovi bake i djedovi. A tome da mu je do toga uistinu stalo dokazuje i njegova potraga za njihovim mjestima rođenja. Blase Cupich rođen je 19. ožujka 1949. u Omahi, u američkoj saveznoj državi Nebraski, u obitelji koja je imala ukupno devetero djece. Studirao je na američkom Sveučilištu sv. Tome, gdje je 1971. stekao status prvostupnika filozofije, da bi se potom uputio u Rim, gdje je 1974. najprije diplomirao teologiju na Papinskom sjevernoameričkom sveučilištu, a godinu poslije i magistrirao na Papinskom sveučilištu Gregoriani. Od 2010. je bio biskup Spokanea, predsjedao je i Povjerenstvom za zaštitu djece i mladih pri Američkoj biskupskoj konferenciji, a uskoro postaje i predstojnik Ureda Američke biskupske konferencije za pomoć Crkvi u središnjoj i istočnoj Europi. Upravo takav posao doveo ga je i u Hrvatsku. U listopadu 2012. obišao je biskupska sjedišta u BiH, a prije toga je posjetio i Hrvatsku, pri čemu se podsjetio svojih hrvatskih korijena. Nadbiskupov otac Blaž Cupić rođen je 1923. godine. Njegov otac također se zvao Blaž i rođen je 1887. godine u Donjim Andrijevcima pokraj Slavonskog Broda, u župi sv. Andrije, dok se očeva majka zvala Roza Gradiček. Ona je rođena 1890. u Gredi, u župi sv. Jurja u Markuševcu pokraj Varaždina. Blaž i Roza upoznat će se u kasnije u Nebraski. - Jako smo ponosni na našeg Blaža. Posjetio nas je kao svećenik, kao biskup i kao nadbiskup, a sigurni smo da ćemo imati prilike ugostiti ga i kao kardinala - kaže obitelj Gradiček iz mjesta Greda pokraj Varaždina. Svojeg rođaka Vjekoslava Gradičeka, njegovu suprugu Ivanku, kćer Sendi i njezina supruga Ivana Libera te njihova sina Nicka novi je kardinal u Gredi posjetio čak tri puta u protekle četiri godine. Blaž im je lani darovao obiteljsko stablo koje je sam izradio, a na kojem su pobrojani baš svi članovi njegove obitelji. Redovito kontaktiraju još od 70-ih godina, a posjećivao ih je i kada je bio na školovanju u Rimu. - Prošle godine s njim je doputovao i naš rođak, njegov bratić Jimmy, koji nam je prvi spomenuo da postoji mogućnost da će Blaž biti imenovan kardinalom - ističe polubratić novog kardinala Chicaga Vjekoslav Gradiček. Željko Hajdinjak / CROPIX Svog rođaka Vjekoslava Gradičeka (u sredini), njegovu suprugu Ivanku, kćer Sendi i njezinog supruga Ivana Libera te njihova sina Nicka, novi je kardinal u Gredi posjetio čak tri puta u protekle četiri godine   Lani je nadbiskup Cupich u pratnji dvojice braće, sestre i nevjeste u srpnju posjetio karlovački kraj iz kojega potječe njegov djed po majčinoj strani. Naime, nadbiskup je znao da je njegova baka Barbara Bahun rođena 1901. u Donjem Ladanju, u župi sv. Marka pokraj Varaždina. Znao je i da je odmah nakon Prvog svjetskog rata otišla u Ameriku. Znao je i da je u Nebraski upoznala svog budućeg supruga, Ivana Majhana. Obitelj Cupić znala je povijest svojih predaka s tri strane, a ova četvrta, karlovačka, godinama je bila karika koja nedostaje. Zahvaljujući Državnom arhivu koje je pronašlo matice krštenih s početka prošlog stoljeća, nadbiskup Cupich naišao je na podatak da je njegov djed rođen 1897. u Kohanjcu, u župi Uznesenja BDM, u općini Žakanje pokraj Karlovca. - On je sa zanosom govorio o svojem hrvatskom porijeklu i činilo mi se kao da mu je bilo vrlo važno da pronađe mjesta gdje su rođeni njegovi preci - priča mons. Antun Sente koji ga je dočekao tom prilikom. Nadbiskup je tada obišao imanje na kojem se nekada nalazila kuća njegova djeda. Na toj lokaciji danas živi čovjek istog imena - Ivan Majhan. - Ne znam tko je taj djed Ivan Majhan. Iako imamo isto ime i prezime, nismo u bližem srodstvu, ali vjerojatno jesmo nekako rodbinski povezani. Nisam ni sanjao da daleko u svijetu živi neki nadbiskup, koji mi je rođak - rekao nam je Ivan Majhan iz Kohanjca, nadbiskupov domaćin. Ivan i Barbara imali su četvero djece, među kojima je bila i kći Marija, rođena 1924. godine. Marija se udala za Blaža Cupića te su imali devetero djece, pet kćeri i četiri sina, među njima i malog Blaža, današnjeg nadbiskupa i kardinala.