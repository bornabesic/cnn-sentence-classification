Hrvatski generalski zbor (HGZ) objavio je danas na svojim internetskim stranicama zaključke s izvanredne sjednice na kojoj se raspravljalo o uhićenjima časnika HVO-a u Orašju, u kojima su Vladi, Hrvatskom saboru i predsjednici Republike uputili osam prijedloga za pomoć uhićenima i za poboljšanje položaja hrvatskog naroda u BiH. Na sastanku održanom iza zatvorenih vrata, pod vodstvom predsjednika HGZ-a generala zbora Pavla Miljavca, sudjelovalo je više od 40 hrvatskih generala i zapovjednika, među kojima više od 30 pripadnika brigada i zbornih područja HVO-a, koji su referirali o položaju hrvatskog naroda u BiH i pripadnika HVO-a, uz konstataciju da su Hrvati u BiH u "teškom, gotovo katastrofalnom stanju". Traži se istraga o nezakonitom korištenju dokumentima HGZ predlaže Vladi da pronađe način financiranja obrane i pomoći obiteljima uhićenih pripadnika HVO-a, te prikupljanje vjerodostojnih podataka o broju prijavljenih, optuženih i procesuiranih Hrvata za ratne zločine u BiH. Također predlažu istragu o nezakonitom korištenju i manipuliranju dokumentima. HGZ podržava Vladu, budući da je Hrvatska članica EU-a i NATO-a, te internacionaliziranje problema pravnog i političkog djelovanja u cilju sprječavanja nestanka hrvatskog naroda u BiH. Predlaže Vladi na temelju Ustava i Daytonskog sporazuma poduzimanje svih koraka za zaštitu prava hrvatskog naroda u BiH, kao ravnopravnog i suverenog naroda, a Hrvatskom Saboru tematsku sjednicu o položaju Hrvata u BiH.  HGZ najavljuje formiranje tima za analiziranje stanja u BiH radi pružanja stručne pomoći u sadašnjim i budućim procesima protiv HVO-ovih branitelja, stoji u zaključcima.