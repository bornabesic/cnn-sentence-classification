Alois Mock, jedan od najpopularnijih austrijskih političara i veliki prijatelj Hrvatske, umro je danas u 83. godini nakon duge i teške bolesti. Njegova pomoć i svesrdna podrška Hrvatskoj kada je stjecala svoju nezavisnost i branila svoj teritorij bila je tolika da mu je na Braču podignut spomenik, uz spomenik još dvojici velikih prijatelja Hrvatske, šefu njemačke diplomacija Hansu Dietrichu Genscheru i papi Ivanu Pavlu II. Odan Pučkoj stranci Upravo je Mock bio je jedan od najupornijih i najglasnijih zagovaratelja međunarodnog priznanja Hrvatske, ali i Slovenije i kasnije i Bosne i Hercegovine. Hrvatska ga je 1996. godine odlikovala Veleredom kralja Dmitra Zvonimira s lentom i Danicom. Pravo je završio u Beču, a kako ga je vanjska politika privlačila još od studentskih dana, nakon diplome otišao je na specijalizacije iz međunarodnog prava u Bolognu i Bruxelles. Mnogi koji su ga dobro poznavali kažu da je bio rođeni političar. Političku karijeru započeo je i završio u austrijskoj Pučkoj stranci. Imao je samo 35 godina kada je postao ministar obrazovanja, a od 1979. bio je i predsjednik svoje stranke. Bio je vicekancelar u vladi kancelara Franza Vranitzkog. U dva mandata, od 1987. do 1995., bio je ministar vanjskih poslova, i to u periodu koji je za Austriju bio vrlo delikatan zato što se pripremala za članstvo u Europskoj uniji. Mnogi upravo Mocka vide kao najzaslužnijeg za pristupanje Austrije EU, a dobio je čak i nadimak Gospodin Europa. Još kao student bio je angažiran u prikupljanju pomoći i pomaganju političkim izbjeglicama iz istočne Europe, pa nije čudno što je upravo on bio jedan od onih koji su rušili ograde – zajedno sa svojim mađarskim kolegom Gyulom Hornom krajem lipnja 1989. godine presjekao je bodljikavu žicu na granici između Austrije i Mađarske i tako među prvima obilježio početak pada “željezne zavjese” koja je bila jedan od glavnih simbola hladnoga rata. Granić: Bio mi je blizak i drag Usprkos Parkinsonovoj bolesti, koja mu je u velikoj mjeri otežavala svakodnevno djelovanje, svoj drugi mandat na čelu austrijske diplomacije odradio je do kraja. No ni tada nije želio napustiti politiku, samo se premjestio na manje zahtjevno mjesto, u parlament. U razdoblju od 1991. do 1995. godine često je dolazio u Hrvatsku i često se družio s hrvatskim novinarima. Tadašnji ministar vanjskih poslova Mate Granić o njemu govori kao o bliskom i dragom prijatelju s kojim je često i puno kontaktirao. – Bio je jedan od najboljih i najiskrenijih prijatelja Hrvatske, i to u njenim najtežim trenucima. Bio je jedan od onih koji je shvatio proces raspada bivše SFRJ i koji je znao da Hrvatska ima prirodno pravo na vlastitu državu. Bio je prijatelj tijekom rata, organizirao je pomoć stradalnicima, ali je bio i političar koji je neprekidno davao i političku i moralnu podršku Hrvatskoj – kazao je bivši ministar Granić naglasivši kako je Alois Mock zajedno sa svojom suprugom, kako je vrijeme odmicalo, bio sve veći i sve iskreniji prijatelj Hrvatske, koja je njegovom smrću izgubila puno.