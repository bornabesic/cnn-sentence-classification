Foto: Tesla, 123.rf Screenshot: YouTube TRI godine nakon prvih vijesti kako bi Apple u želji da proširi svoje poslovanje na autoindustriju mogao kupiti Teslu priča se aktualizira, a Tesla je navodno opet na nišanu Appleovih mešetara.  Citigroup je objavio popis sedam kompanija koje su potencijalne mete za preuzimanje od strane Applea. Među njima su tako Netflix, Walt Disney, ali i Tesla, javlja Reuters.  Apple trenutno raspolaže s više od 250 milijardi dolara, od kojih 90% stoji u inozemstvu i spremni su za nova ulaganja. Trumpov prijedlog repatrijacije novca skrivenog izvan Amerike donosi smanjenje poreza sa 35 na svega 10%, a to znači kako bi Apple u Americi za nove akvizicije imao na raspolaganju bar 200 milijardi dolara. Prevedeno, Apple ima jedinstvenu priliku da svoj kapital jeftino vrati u Ameriku i uloži u nove profitabilne poslove.   Na ruku ide i činjenica kako Apple već nekoliko godina pokušava ući u autoindustriju. Projekt Titan je javna tajna, a sve više Appleovih prototipa autonomno krstari američkim cestama. Akvizicija Tesle zasigurno bi ubrzala stvari.  Podsjetimo, Tesla je nedavno objavila poslovne rezultate prema kojima joj je uslijed 69-postotnog rasta prodaje tržišna vrijednost porasla na oko 49 milijardi dolara, čime je pretekla čak i giganta Forda. Tesla je prošle godine isporučila oko 76.000 automobila, a u prva tri mjeseca ove godine više od 25.000. Pridodamo li tomu Model 3 koji je okupirao proizvodne kapacitete do kraja iduće godine uslijed rezervacije više od 400.000 primjeraka kupovina Tesle se čini kao vrlo pametno ulaganje.  Elon Musk se za sada ne obazire na ovakve ideje. Kad su ga novinari pitali za takvu mogućnost i što bi takvo partnerstvo za njih značilo Musk se nasmijao i rekao: "Da, mislim da trenutno ne žele razgovore na tu temu. Barem nisam čuo za nikakve indicije. Apple očito i dalje ima odlične proizvode, u konačnici i ja koristim njihov telefon i prijenosno računalo." Na pitanje o tome kako vidi Apple, kao rivala ili partnera, Musk je za BGR izjavio: "Ne znam što planiraju napraviti u svijetu automobila, to još nije jasno".