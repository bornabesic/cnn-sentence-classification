Američki zračni udari na kamp terorističke organizacije Islamske države u Libiji, u gradu Sabratu, kojima je bio cilj vođa ISIL-a u toj državi, Tunižanin Noureddine Chouchane, a tijekom kojih je ubijeno i dvoje službenika srpskog veleposlanstva, nisu iznenadili poznavatelje situacije na Bliskom istoku. Još sredinom siječnja u Večernjem smo listu objavili veliku analizu o pripremama za zračni udar na Libiju s obzirom na to da je teroristička organizacija Islamska država, nakon velikih gubitaka teritorija u Siriji i Iraku, preselila svoj kalifat na teritorij Libije. Okrutniji od Bagdadija Naime, uz Noureddinea Chouchanea, kojeg su već proglasili kalifom Libije te ga smatrali opasnijim i okrutnijim od samog Abu Bakra al-Bagdadija, ubijeno je još 40-tak terorista. Libijskog kalifa smatraju odgovornim za niz terorističkih napada, među kojima i dva veća teroristička napada u Tunisu, u tuniškom nacionalnom muzeju Bardo u ožujku kada je ubijeno 22 ljudi te za krvavi napad u turističkom naselju Sousse u lipnju kada je ubijeno 38 ljudi, većinom zapadnih državljana. Uz teroriste Islamske države, u tom napadu ubijeno je i dvoje službenika srpskog veleposlanstva u Libiji, Slađana Stanković i Jovica Stepić, koji su u toj zemlji oteti 8. studenoga, što je razljutilo srpske političare koji se, prema mišljenjima analitičara, koriste njihovim ubojstvima u svojim predizbornim kampanjama. Ono što je najinteresantnije jest izjava potpredsjednika vlade i ministra vanjskih poslova Srbije Ivice Dačića koji je rekao kako „Srbiju nitko nije obavijestio da će biti napada, niti je Washington kontaktirao sa Srbijom u povodu ovog slučaja te će stoga Washingtonu biti poslana protestna nota“. Isto tako srbijanski premijer Aleksandar Vučić kazao je kako su pregovori o oslobađanju dvoje srpskih državljana bili pri kraju i kako bi zasigurno bili oslobođeni da nisu stradali u američkom zračnom udaru. Američke i britanske obavještajne službe već mjesecima provode akcije tajnog izviđanja u Libiji kako bi identificirale i locirale islamističke vođe i njihove položaje, a među njima i Noureddinea Chouchanea, što je potvrdio i američki predsjednik Barack Obama. Blizu Europe Nakon što su ustanovili da je terorist Noureddine Chouchane ušao u kamp, uslijedila je munjevita akcija u kojoj su američki bombarderi u nekoliko minuta djelovali i likvidirali teroriste. S obzirom na to da je operacija izvedena u strogoj tajnosti, nije bilo moguće nikoga o njoj obavijestiti jer bi to ugrozilo operaciju. Visoka predstavnica EU za vanjsku politiku i sigurnost Federica Mogherini upozorila je zemlje članice EU da ne izvode nikakve zračne udare na Libiju bez odobrenja libijske vlasti. Poznato je da, uz SAD, zračne udare na položaje terorističke organizacije Islamske države u Libiji pripremaju Francuska, Velika Britanija i Italija. Svojim preseljenjem u Libiju, u grad Sirt na mediteranskoj obali, teroristi su se približili Europi i samo su 300 kilometara udaljeni od Sicilije te predstavljaju veliku prijetnju zemljama EU. >>Ili su ih otmičari poveli sa sobom ili su u rukama ISIL-a >>U Libiji oteti vozač i službenica srpske ambasade 