Načelnik Općine Tisno i saborski zastupnik SDP-a Ivan Klarin traži od predsjednika svoje stranke Davora Bernardića da što prije podnese ostavku na tu funkciju zbog loših rezultata na lokalnim izborima, piše Šibenik.in. Klarin je u Tisnom pobijedio još u prvom krugu te je ostao jedini SDP-ovac trenutno na vlasti u Šibensko-kninskoj i Zadarskoj županiji. Iako je postigao taj sjajan uspjeh, predsjednik SDP-a Davor Bernardić ga nije nazvao kako bi mu čestitao pobjedu.  "Više ne može biti predsjednik stranke" Načelnik Tisnog smatra da Bernardić s čela stranke ne treba otići zbog političke nekulture koju je pokazao prema njemu, nego zbog rezultata izbora. - SDP je sa svojim partnerima doživio potop u cijeloj Hrvatskoj - kazao je Klarin i dodao da je nekoliko SDP-ovaca u Dalmaciji ostvarilo uspjehe "na račun vlastitih imena, a usprkos SDP-u".  - Zato on više ne može biti predsjednik stranke – poručuje Klarin koji smatra i da Ivan Vrdoljak treba otići s čela HNS-a zbog koketiranja s HDZ-om.   Sve o lokalnim izborima čitajte OVDJE.