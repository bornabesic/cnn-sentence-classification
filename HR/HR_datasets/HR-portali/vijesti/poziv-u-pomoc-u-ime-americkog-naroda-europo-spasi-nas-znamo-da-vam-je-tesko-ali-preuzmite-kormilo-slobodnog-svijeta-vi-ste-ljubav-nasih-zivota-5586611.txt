Spisateljica i bivša agentica CIA-e Alex Finley objavila je kolumnu za europsko izdanje magazina Politico, u kojem je na duhovit način pozvala Europu u pomoć, u ime američkog naroda. Njezino pismo Europi prenosimo u cijelosti: Draga Europo, Čuli ste nas kako iznova i iznova ponavljamo našu glupu šalu: Da nije bilo nas, svi bi vi danas pričali njemački. Kada su tiranija i despotizam marširali po demokraciji u drugom svjetskom ratu, uletjeli smo i pomogli vam odagnati plamen fašizma, izbrisati neprijatelja, i ponovno izgraditi temelje demokracije. Pa, čini se da je to bila šala na naš račun. Slučajno smo pozvali Rusiju u Bijelu kuću. Dok gradimo zidove i zatvaramo granice, gledamo u vas i nadamo se da ćete nas ovaj put vi spasiti. Gotovo 70 godina, SAD su bile temelj sigurnosnog saveza Zapada. Ponosno smo služili kao bedem protiv ruske agresije u Europi. Kao najveći član NATO pakta, bili smo div iza garancije kolektivne sigurnosti, dok je naša enormna ekonomska i vojna moć uvijek lebdjela u pozadini kako bi ju naši protivnici mogli vidjeti, tiho im šapćući: SAD čuva Europu. Nismo ovo činili kako bi smo bili vaši gospodari, niti kako bi vam govorili što da radite. Činili smo to jer su SAD i Europa kompatibilni partneri. Dobri smo skupa. Znam da nam se zajedničke vrijednosti ne slažu baš uvijek. Kad nas ostavite bez nadzora, raskuhamo paštu, pijemo Sprite s vinom i igramo nogomet s rukama. No, usprkos našim ekscentričnostima, vi, Europa, ste ljubav naših života, jedini s kojima bi mogli uspjeti na dugi rok. Sada, Vladimir Putin i njegove populističke lutke nas pokuašvaju razdvojiti, i novi američki predsjednik čini se voljan pomoći mu u tome. To je naša krivica. Mi Amerikanci upravo smo se izglasali u nezavidnu poziciju. A Donald Trump se čini spreman, čak i vrlo voljan, pridružiti Putinu. Kao što je često činio u svojem privatnom životu, zamijenio je dugoročnog partnera za mlađi model koji okolo hoda u toplesu. Voli blještave stvari, što reći? No, mnogima od nas ne sviđa se ovaj novi odnos. Mi vidimo da se njegov novi udvarač igra igrice i nije zainteresiran za zdravu vezu. Nadamo se da ćete sada vi moći biti jaki i izdržljivi, održavati liberalni demokratski poredak dok smo mi - nadam se privremeno - na ruskom tulumu. Još uvijek imate tu mogućnost. Putin igra istu igru u Europi koju igra i ovdje. Nizozemska, Francuska, Njemačka i Italija u sljedećih će 16 mjeseci imati izbore. Rusija je sklopila veze s vašim populističkim strankama, potpisala financijske sporazume s njima i infiltrirala internet s propagandom čiji je cilj omesti i utjecati na vaš glas. Razumijemo da neki od vas iskreno podupiru populističke pokrete. Ljuti ste. To je u redu. Mnogi od nas su bili ljuti prije naših izbora. Svi smo zabrljali. Stvorili smo novo bogatstvo, no nismo ništa učinili kako bi ga razdijelili. Poltičari, bili oni u Washingtonu ili Bruxellesu, su se koristili prenapuhanim birokratskim sustavom kako bi stvorili pravila za druge (ali ne za sebe). Globalne elite postale su bogatije razvijajući nepraktične načine kako pomoći populacijama u nevolji, potom bi pijucali skupi viski u Davosu i čestitali si kako su dobri prema siromašnima. Tokom cijelog tog vremena, rat i korupcija su stvorili postojan pritok izbjeglica koji pritišće sustav o kojem ovise prosječni Europljani. Usprkos tim problemima - velikim problemima, definitivno, koji svakako zahtjevaju rješenja - ukupni smjer u kojem smo krenuli bio je dobar: prema multi-etničkom, progresivnom, liberalnom demokratskom društvu. Većina nas Amerikanaca i Europljana ne gledamo na Rusiju kao na uzorno društvo, čak i ako ta država ima 'nabolje prostitutke na svijetu', kao što je Putin nedavno rekao. Mnogi od vas već znaju kako izgleda teška ruka Rusije, i jednom kada ste bili slobodni od nje, okrenuli ste se nama. Odabrali ste naš put za svoju budućnost. Europo, imate šansu očuvati stabilnost koju smo mi Amerikanci upravo odbacili, preuzeti kormilo ovih neistraženih voda dok vam se mi ne uspijemo vratiti. Hoćemo li vam se ponovno pridružiti ili ne također ovisi o vašoj pomoći. Znamo da vam je sad teško. S obzirom koliko naš predsjednik voli ponavljati poput papige teze iz Kremlja, možda nećete htjeti s nama surađivati na sigurnosnim pitanjima. Ali molim vas, imajte na umu, ako si ne budemo pomagali samo ćemo biti manje sigurni, a to će samo olakšati onima koji žele vlast da oslabe mehanizme kojima čuvamo demokraciju, i približe nas još više prema autokraciji. Jednom kada počne, taj ciklus je jako teško zaustaviti. Znamo o čemu pričamo. Molim vas, ne udovoljavajte željama tog lika, ali nemojte nas ni izolirati. S vama, Europo, osjećamo se sigurni, i jedni i drugi znamo da nam je bolje skupa nego odvojeno. Molim vas, Europo, pridržite baklju Slobode za nas dok vam se ne uspijemo ponovno pridružiti u progresivnom, demokratskom vijestu. Mi, narod Amerike, računamo na vas da nas spasite. Sve nas.