Foto: HT, Index, 123rf  HRVATSKI Telekom u posljednjih nekoliko tjedana, kroz dvije transakcije, poslao je u inozemstvo 1,86 milijardi kuna.  Prvo su kupili obveznice Deutsche Telekoma (DT) u iznosu od 125 milijuna eura, da bi nakon toga kupili Crnogorski Telekom za 123,5 milijuna eura.  Iako ovih dana uglavnom možemo čitati hvalospjeve o novoj akviziciji i širenju u regiji, dio malih dioničara vrlo je nezadovoljan ovim potezima jer smatraju da Deutsche Telekom izvlači novac iz kompanije, umjesto da višak gotovine isplati kroz dividendu. Kažu da su time oštećeni mali dioničari, ali i mirovinski fondovi. Hrvatski Telekom posudio Deutsche Telekomu 125 milijuna eura uz kamatu blizu nule  Hrvatski telekom posljednjih dana prošle godine objavio je da je kupio obveznice Deutsche Telekoma u iznosu od 125 milijuna eura, koje dospijevaju 2020. godine. Istovremeno je najavljeno da će HT kupovati i komercijalne zapise DT-a ovisno o raspoloživim sredstvima, u iznosu do 150 milijuna eura.  "Oba ulaganja poduzimaju se u cilju efikasnijeg upravljanja novčanim sredstvima unutar nepromijenjene politike ulaganja Društva, a s obzirom na trenutno stanje kamatnih stopa na tržištu", naveli su iz HT-a u obavijesti na Zagrebačkoj burzi.  A to HT-ovo "upravljanje novčanim sredstvima" s obzirom na stanje kamata na tržištu, rezultiralo je time da će DT novac dobiti praktički besplatno.  Naime, kamata na obveznice koje će DT plaćati kvartalno iznosi EURIBOR + 0,35 posto godišnje. S obzirom na to da je EURIBOR, odnosno europska međubankarska kamatna stopa, negativna i iznosila je krajem prošlog tjedna -0,327 posto, kamata na te obveznice, prema sadašnjem stanju kreće se blizu nule.  "Ova je činjenica višestruko zabrinjavajuća. Osim niskog prinosa, neisplate dividende odnosno dobiti, dakle novca koji pripada svim dioničarima, HT novac plasira većinskom dioničaru po uvjetima koji su nedostupni ostalim dioničarima. Inače, uobičajeni prinos tih obveznica je veći od ovoga na koji je pristao HT", kaže jedan od malih dioničara HT-a.  Upitna je i kupnja Crnogorskog Telekoma, kojeg HT kupuje od Magyar Telekoma jer su sve tri kompanije uključene u transakciju u (su)vlasništvu Deutsche Telekoma, pa se taj potez tumači kao "preslagivanje" unutar kompanije. DT u Magyar Telekomu ima oko 60 posto dionica, a Magyar Telekom u Crnogorskom Telekomu 76,5 posto dionica.  Sada HT kupuje tih 76,5 posto Crnogorskog Telekoma za 123,5 milijuna eura, a transakcija bi trebala biti zaključena do kraja ovog mjeseca.  "DT godinama nije dozvoljavao HT-u regionalnu ekspanziju, već je za to koristio svoju mađarsku kompaniju, koja je tako postala vlasnik DT-ovih telekoma u Crnoj Gori i Makedoniji. Većinski vlasnik DT sada ima probleme u Mađarskoj s Vladom i okruženjem te novcem HT-a preslaguje portfelj i financira kupnju svojih kompanija te njihovo prebacivanje s Magyar Telekoma na HT. U komentarima nedavne transakcije već je najavljeno da bi nakon Crnogorskog na HT mogao biti prebačen i Makedonski Telekom, ponovno novcem koji bi trebao pripadati svim dioničarima, a ne samo većinskom", kaže jedan od malih dioničara HT-a.  HT nema razloga da svu dobit ne isplaćuje dioničarima  HT je u 2016. godini isplatio svojim dioničarima 491 milijuna kuna dividende, donosno 6 kuna po dionici od ukupno 893 milijuna kuna dobiti u 2015. godini. Od tog iznosa 51 posto isplaćeno je DT-u a ostalo mirovinskim fondovima u ostalim dioničarima.  "Činjenica je da HT nema nikakvog valjanog razloga ili argumenta za neisplatu 100 posto dobiti kroz dividendu. Štoviše, u kompaniji je ostalo oko 700 milijuna kuna zadržane isplative dobiti, koja je ostvarena nakon pripajanja T-Mobilea, jer je tada cijela jednogodišnja dobit T-Mobilea postala raspoloživa za isplatu. Tada je isplaćena samo polovica i bilo je ostalo oko 700 milijuna kuna dodatnih za isplatiti.   Posljedično, ponovnom neisplatom 100 posto dobiti oštećeni su domaći fondovi i svi mali dioničari. Bez obzira na kratkoročne efekte same transakcije kupnje Crnogorskog Telekoma, neisplata većeg dijela dobiti kroz dividendu dugoročno utječe na smanjivanje cijene dionice i obezvrjeđivanje vrijednosti u portfelju domaćih institucionalnih i malih dioničara, jer je prinos upola niži od mogućeg. Kad podvučemo crtu, rezultat samo u jednoj godini iz HT-a za DT je sljedeći: 33 milijuna eura dividende plus 125 milijuna eura obveznice plus 123,5 milijuna eura za preprodaju kompanije iz portfelja. To je 281,5 milijuna eura za DT a 32 milijuna za institucionalne i privatne dioničare i državu Hrvatsku", zaključuje mali dioničar HT-a.