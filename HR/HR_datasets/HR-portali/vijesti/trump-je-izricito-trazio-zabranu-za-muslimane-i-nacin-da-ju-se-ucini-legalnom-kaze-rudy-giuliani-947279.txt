Foto:  BIVŠI gradonačelnik New Yorka i Trumpov pristaša Rudy Giuliani izjavio je kako je predsjednik Donald Trump htio "zabranu za muslimane" i tražio od njega da osnuje komisiju koja bi "mu pokazala pravi način da  to učini legalno". Giuliani: Lista zemalja određena na temelju terorističke opasnosti Giuliani, istaknuti republikanac kojeg se u medijima spominjalo kao kandidata za državnog odvjetnika ili drugo mjesto u Trumpovoj administraciji, ali u njoj na kraju nije završio, opisao je u intervjuu za Fox News kako je donesena Trumpova kontroverzna zabrana ulaska u SAD za izbjeglice, kao i za izbjeglice sedam većinski muslimanskih zemalja. Trumpova izvršna odredba koju je potpisao u petak suspendirala je primanje izbjeglica u zemlju na 120 dana, a za izbjeglice iz Sirije trajno, ali i ulaz svim građanima iz Sirije, Iraka, Irana, Libije, Somalije, Sudana i Jemena na 90 dana. Usto je naređeno implementiranje "novih mjera kontrole" koje bi detektirale "radikalne islamske teroriste". "Kako je predsjednik odlučio o sedam zemalja" i je li zabrana imala veze s religijom, upitala je voditeljica Jeanine Pirro Giulianija. "ispričat ću vam cijelu povijest toga", odgovorio je Giuliani: "Dakle kad je (Trump) to prvo najavio, rekao je 'zabrana muslimanima'. Nazvao me. Rekao je: 'Sastavi komisiju. Pokaži mi pravi način da to napravim legalno.'" Giuliani je potom sastavio "cijelu grupu vrlo stručnih odvjetnika za to", uključujući bivšeg državnog odvjetnika Michaela Mukaseya i republikanskog kongresnika Petera Kinga. "I ono što smo mi napravili je da smo se fokusirali, umjesto na religiju, na opasnost - područja u svijetu koja stvaraju opasnost za nas. Što je činjenična osnova, ne religiozna osnova. Savršeno legalno, savršeno razumno. I na tome je zabrana zasnovana. Nije zasnovana na religiji. Zasnovana je na mjestima gdje postoje značajni dokazi da ljudi šalju teroriste u našu zemlju", objasnio je Giuliani. Lista zemalja mogla bi biti proširena, razmatra se Pakistan Dok su kritičari ovo uzeli kao dokaz da je Trumpova odredba nastala s namjerom da se uvede zabrana na osnovi religije, Trumpova savjetnica Kellyane Conway odvratila je da se ne radi o zabrani za muslimane, već o nadogradnji na ograničenje putovanja koje je već uveo bivši predsjednik Barrack Obama, prenosi Washington Post. Reince Priebus, Trumpov šef kabineta, sugerirao je u intervjuu za CBS da bi zabrana mogla biti proširena na Pakistan i druge zemlje te dodao da je odredba sastavljena u dogovoru s ministarstvima vanjskih poslova i domovinske sigurnosti. "Nismo samo istipkali ovu odredbu u uredu i potpisali je", odvratio je Priebus na kritike da je zabrana donesena brzopleto i bez konzultacija s cijelom administracijom. Sam Trump je također negirao da se radi o zabrani za muslimane i još jednom optužio medije da pogrešno predstavljaju njegove odluke. No sudeći prema izjavi njegovog bliskog suradnika Giulianija, upravo to mu je bila namjera.