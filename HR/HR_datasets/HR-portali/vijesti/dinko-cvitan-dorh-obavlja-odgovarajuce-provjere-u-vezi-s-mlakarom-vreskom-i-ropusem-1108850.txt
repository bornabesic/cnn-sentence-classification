Glavni državni odvjetnik Dinko Cvitan danas je u vezi s navodnim isplatama austrijske Hypo Alpe Adria Banke ustavnome sucu Davorinu Mlakaru, članu Državnog izbornog povjerenstva Josipu Vresku te Danijelu Ropušu rekao da DORH obavlja odgovarajuće provjere. Na novinarsko pitanje o mogućem pokretanju postupka u Hrvatskoj u slučaju isplate po 210 tisuća eura Hypo Alpe Adria banke Mlakaru, Vresku i Ropušu, o čemu se u Austriji vodi sudski postupak, Cvitan je odgovorio kako o tim predmetima neće govoriti te da može reći samo da državno odvjetništvo obavlja odgovarajuće provjere.  Za usluge u prenamjeni poljoprivrednoga zemljišta u građevinsko u Šimunima te zbog utjecaja na čelnike HNB-a pri davanju suglasnosti za prodaju Hypo banke bavarskoj BLB banci, toj je trojici prije desetak godina navodno isplaćeno po 210 tisuća eura, prvi je prije dva mjeseca objavio HTV u Dnevniku. HTV je naveo i da je član DIP-a Josip Vresk u sklopu sudskog postupka koji se vodi na Zemaljskom sudu u Klagenfurtu protiv bivšeg čelnika Hypo Alpe Adria banke Josefa Kirchera zbog otuđivanja 1,7 milijuna eura austrijskim istražiteljima priznao da je primio novac od Hypo banke za određene projekte u Hrvatskoj i utjecaj na HNB, i to kad je već bio član DIP-a. HTV je također s njemačkoga prenio prijevod navodnoga Vreskova priznanja u Austriji o primanju mita, u kojem je naveo da je od Alexa Kropiuniga od kraja 2006. do svibnja 2007. tri puta dobio po 70.000 eura u gotovini. Dinko Cvitan je u Puli bio na svečanom otvorenju novog sjedišta Županijskoga i Općinskoga državnog odvjetništva te Zemljišnoknjižnog odjela Općinskoga suda, koje je nakon pet godina obnavljanja i uloženih 28,5 milijuna kuna otvoreno u bivšoj austrougarskoj vojarni u Puli. Ministar pravosuđa Ante Šprlje izjavio je kako je to dio 17 milijuna eura vrijednog projekta potpore pravosudnom sektoru koji se financira zajmom Svjetske banke. "Taj bi novac trebao pridonijeti učinkovitosti pravosudnog sustava u koji se u zadnjih pet godina iz proračuna svake godine izdvaja po sto milijuna kuna manje", rekao je Šprlje na svečanom otvorenju. Dodao je kako od svih onih koji su na vlasti ili žele biti na vlasti očekuje da to pokažu na primjeru proračuna i poboljšaju stanje u pravosuđu te povećaju ulaganja u pravosudni sustav jer se bez njih ne mogu očekivati veliki rezultati. Grad Pula osigurao je svu potrebnu komunalnu infrastrukturu za zgradu u koju će se preseliti 120 zaposlenika. Ministar Šprlje istaknuo je kako se i u drugim dijelovima zemlje ulaže u pravosudne prostorije, pri čemu je najavio da će se u Metkoviću za dva tjedna otvoriti još jedan objekt. >> Ustavni sud i DIP kompromitirani, a svi o tome šute!? 