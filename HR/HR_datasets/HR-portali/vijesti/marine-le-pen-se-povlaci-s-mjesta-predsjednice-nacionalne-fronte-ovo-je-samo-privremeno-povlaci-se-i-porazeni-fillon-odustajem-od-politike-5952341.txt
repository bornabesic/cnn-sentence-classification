Francuski konzervativni predsjednički kandidat Francois Fillon, koji u nedjelju nije uspio ući u drugi krug izbora, u ponedjeljak je objavio kako odustaje od bilo kakve istaknute uloge u svojoj stranci uoči parlamentarnih izbora koji se održavaju u lipnju. Fillon je 63-godišnji bivši premijer koji je slovio kao favorit za budućeg francuskog predsjednika do kraja siječnja ove godine, kad su u javnost izašle optužbe da je svojoj supruzi i djeci plaćao javni novac za fiktivne poslove. Te su afere uništile njegov kredibilitet, pogotovo zato što je predlagao implementaciju šok terapije kroz rezove u državnom sektoru i radničkim pravima. Fillon je stavljen pod službenu istragu, no odbijao je pritisak unutar svoje stranke da odustane od svoje kandidature kao što je obećao. Na kraju je u prvom krugu izbora završio treći s manje od 20 posto glasova. U izjavi koju je dao nakon sastanka republikanskog vodstva, Fillon je naglasio kako su parlamentarni izbori idući izazov za njegovu stranku i da je siguran da će ona na njima dobro proći, no da on na njima neće sudjelovati. - Ova borba je sada u vašim rukama - poručio je stranačkim kolegama. - Više nemam vjerodostojnost za borbu na vašoj strani - dodao je taj francuski političar, koji je i dalje pod istragom zbog zloupotrebe sredstava poreznih obveznika. Inače, u ponedjeljak je stigla i vijest da se Marine Le Pen, koja je prošla u drugi krug izbora, odlučila privremeno povući s mjesta predsjednice Nacionalne fronte. Zasad nema detaljnijeg pojašnjenja te njezine odluke, ali pretpostavlja se da se želi koncentrirati na kampanju u drugom krugu.