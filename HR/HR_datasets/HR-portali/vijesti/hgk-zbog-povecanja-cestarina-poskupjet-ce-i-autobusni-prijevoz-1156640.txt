Iz Hrvatske gospodarske komore danas su upozorili da će zbog povećanja cijena cestarina doći i do podizanja cijena proizvoda i usluga. - Povećanje cijena cestarina dodatni je udar na prijevoznike koji će se u konačnici preliti najviše na građane. Prijevoznici nemaju na koga prebaciti povećane troškove nego na korisnike usluga – naručitelje prijevoza, koji će stoga podizati cijene proizvoda i usluga te će nam svima rasti životni troškovi. Ovo je samo nastavak trenda povećanja troškova prijevoza jer je gorivo u posljednjih godinu dana poraslo dvadesetak posto, a s povećanjem cestarina od pet posto ukupni troškovi prijevoza porast će za 5 do 10% u odnosu na isto razdoblje prethodne godine - navodi u priopćenju potpredsjednica HGK za graditeljstvo, promet i veze Mirjana Čagalj. Dodaje da odluka nikako ne ide u prilog povećanju sigurnosti ukupnog prometa na cestama jer se ovime dodatno potiče prijevoznike na korištenje neprikladne alternativne ceste bez naplate. Pritom se, kaže, prijevoz tereta i putnika događa sporije, uz smanjenu sigurnost te uništavanje državnih cesta. Predsjednik Udruženja cestovnoga teretnog prometa HGK Darko Vukadinović također ističe da su prijevoznici iznenađeni ovakvom odlukom jer im je obećano da se neće povećavati cijena cestarina koje su ionako među većima u Europi, nego da će se restrukturiranjem državnih koncesionara i novim modelima naplate na autocestama u RH pokušati optimizirati njihovo poslovanje.. >> Novi udar na građane: Cestarine poskupljuju od 1. travnja >> Butković o poskupljenju cestarina: HAC iz prihoda ne može vratiti dug