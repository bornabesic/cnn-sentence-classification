Suosnivač Microsofta i najbogatiji čovjek na svijetu Bill Gates pokrenuo je humanitarni projekt kojim će, vjeruje, ublažiti ekstremno siromaštvo u subsaharskoj Africi. Donirat će kokoši najsiromašnijim farmerima. Visokokvalitetne nesilice Prema njegovim izračunima, svaki farmer koji uzgaja pet kokoši prodajući jaja može ostvariti godišnji prihod od oko tisuću američkih dolara. Granica siromaštva u najsiromašnijim subsaharskim državama iznosi 700 dolara na godinu i na taj način farmeri bi ostvarili osnovni prihod za sebe i svoje obitelji. U sljedećih nekoliko mjeseci bit će ukupno podijeljeno 100.000 kokoši. Gatesov je osnovni cilj poduprijeti 30 posto ruralnih obitelji u subsaharskoj Africi. Za razliku od kokoši koje se sada uzgajaju u tom području, kokoši koje Gates donira bit će cijepljene i dobrog zdravstvenog stanja čime će se “kokošji fond” u tom dijelu svijeta znatno oporaviti. Inače, UN procjenjuje da 41 posto stanovništva subsaharske Afrike živi u ekstremnoj bijedi. Unatoč tomu, Gatesov plan već je potaknuo i neke nedoumice. Prije svega, pitanje je gdje će i na koji način farmeri naći dovoljno visokokvalitetne hrane za prehranu životinja bez koje razina produktivnosti pada. Pojednostavljeno, bez balansirane hrane kokoši ne nesu onoliko jaja koliko ih nesu na suvremenim farmama. Drugo je pitanje hoće li nagla pojava velikog broja jaja na tržištu srušiti njihovu cijenu i ugroziti ekonomsku računicu cijelog projekta. Gates smatra da su to mogući rizici, ali da svakako vrijedi pokušati. Najveći filantrop u povijesti Inače, Bill Gates jedan je od najvećih filantropa u povijesti. Prije nekoliko godina prenio je najveći dio svog osobnog bogatstva na zakladu “Melinda and Bill Gates Foundation” koja razvija cijeli niz globalno značajnih socijalnih programa, posebno onih s naglaskom iskorjenjivanja ekstremnog siromaštva. Tako je zaklada već radila i na poboljšanju navodnjavanja u Africi, a projekt s kokošima njegova je nadogradnja.