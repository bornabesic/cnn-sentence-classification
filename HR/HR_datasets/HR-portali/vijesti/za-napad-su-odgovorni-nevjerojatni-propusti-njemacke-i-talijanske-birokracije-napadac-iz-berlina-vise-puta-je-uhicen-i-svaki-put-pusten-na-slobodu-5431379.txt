Kako odmiče vrijeme, tako je sve očitije da je i u slučaju berlinskog napadača Anisa Amrija ponovno došlo do ozbiljnog šuma u komunikacijskom kanalu između obavještajnih službi. Preciznije, suradnja između njih i dalje je vrlo upitna, što najbolje govori sljedeći podatak: portal mondafrique.com donosi vijest "Marokanci su unaprijed upozorili BND". U tekstu se ističe da je marokanska tajna služba DST (Direction Générale de la Surveillance du Territoire) njemačkoj tajnoj službi BND poslala dva pisma. Prvo je datirano 19. rujna, a drugo 11. listopada i u oba iznose podatke o tuniskom državljaninu Anisu Amriju te upozoravaju kako se može očekivati da on izvede teroristički napad u Njemačkoj. Agenti DST-a su ga detektirali kao simpatizera terorističke skupine Islamska država. Prema podacima marokanskih sigurnosnih službi, Anis Amri je ilegalno boravio u Njemačkoj četrnaest mjeseci (što se poklapa s informacijama koje je ovih dana objavljivala njemačka policija koja ga nikako nije mogla deportirati) te se družio s dvojicom opasnih sljedbenika tzv. Islamske države u Dortmundu: ruskim državljaninom kojega su njemačke vlasti deportirale te Marokancem kojemu je berlinska policija oduzela putovnicu. Imena osoba o kojima je riječ nisu navedena. DST također ističe da je Anis Amri pokušao iz Tunisa odmah, na početku rata u Siriji, otići u tu zemlju i boriti se na strani džihadista (u redovima IS-a se bori najviše Tunižana ako se gleda u odnosu na broj stanovnika; iz Europe je, pak, po tom kriteriju najviše Belgijaca). U Italiju je stigao u veljači 2011. godine bez ikakvih papira i tvrdio da je 17-godišnji maloljetnik. Talijanske vlasti naredile su njegovu deportaciju, no Tunis nije htio prihvatiti taj zahtjev bez ispravnih dokumenata. Amriu je tada naređeno da napusti Italiju, i nakon toga mu se gubi trag, dok nije stigao u Njemačku prije 14 mjeseci. Amri je spomenut nekoliko puta u istrazi o Bobanu Simeonoviću, otkrio je jedan njemački obavještajac za CNN. - Nekoliko puta je govorio o tome kako bi htio počiniti napade, rekao je obavještajac. Amri je koristio šest lažnih imena, a pažnju njemačke policije privukao je i kada je pokušao ilegalno nabaviti pištolj. U kolovozu je uhićen u njemačkom gradu Friedrichshafenu, na putu prema Italiji, no sud je tada naredio njegovo puštanje na slobodu. Nije mogao biti deportiran iz Njemačke jer birokracija u Tunisu nije dostavila odgovarajuće dokumente. Tuniški službenici danas tvrde kako nisu mogli izdati dokumente za deportaciju Amrija jer su morali provesti previše provjera identiteta, s obzirom da je koristio barem šest lažnih imena, i predstavljao se kao građanin tri različite države dok je putovao po Europi.