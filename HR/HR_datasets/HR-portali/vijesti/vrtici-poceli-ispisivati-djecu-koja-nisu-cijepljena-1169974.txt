Međunarodne konvencije i domaći propisi jamče pravo na slobodni i informirani pristanak, preporuka liječnika može se odbiti, zdravstveni radnici nisu zakonski zastupnici djece – dio je načela iz Deklaracije o važnosti poštivanja prava na slobodni i informirani pristanak koja je odgovor na Deklaraciju o važnosti cijepljenja koju su početkom travnja donijeli Hrvatska liječnička komora i Hrvatski zavod za javno zdravstvo. Odgovor na deklaraciju službenih zdravstvenih institucija pokrenula je Građanska inicijativa Cijepljenje – pravo izbora, koju su, među ostalima, potpisali znanstvenik Davor Pavuna, dr. Marijan Montani, dr. Dražen Gorjanski, prof.dr.sc. Slavko Kulić, dr. Đula Rušinović-Sunara i drugi. Pandan Deklaraciji o važnosti cijepljenja novi je nastavak u višegodišnjoj polemici u Hrvatskoj oko toga treba li cijepljenje djece postati fakultativno i ovisiti o izboru roditelja. Opasnost od epidemija S jedne strane, zdravstvena administracija ostaje pri stavu kako bi takva promjena dovela do daljnjeg pada cijepnog obuhvata i opasnosti od povratka i širenja niza zaraznih bolesti. Nasuprot tome, roditelji unutar spomenute inicijative, ali i izvan nje, traže ukidanje obveze cijepljenja. Najčešći razlozi koji se spominju pri ovakvu zahtjevu jesu nuspojave cijepljenja i izostanak odgovornosti sustava za moguće posljedice koje dijete dobije. Izvješće o nuspojavama cijepljenja za prošlu godinu još nije dovršeno, odgovorili su nam u Hrvatskom zavodu za javno zdravstvo, dok je u onom za 2015. evidentirano 127 nuspojava, 2014. godine prijavljeno je ukupno 140 nuspojava, a 2008. – 720 nuspojava. Najveći broj ondašnjih prijava odnosio se na tada uvedeno "5u1" cjepivo. Stručnjaci su taj porast prijava rastumačili revnijim prijavljivanjem cjepitelja jer nemaju iskustva s tim novim cjepivom. Dio povećanja broja nuspojava te godine odnosio se i na prijave nakon cijepljenja protiv ospica, rubeole i mumpsa kad je, među ostalim, utvrđeno da su pojedina cijepljena djeca zarazna te su prijavljeni slučajevi prijenosa bolesti na odrasle i cjepivo je zamijenjeno onim drugog proizvođača. Otada su pod povećalom i najčešće u raspravi pro vs. contra obaveze cijepljenja upravo ove dvije vakcinacije. Lanjski podaci o cijepnom obuhvatu pokazuju daljnji pad broja cijepljene djece pa je na razini države prošle godine cijepljenje protiv ospica, rubeole i mumpsa palo ispod 90 posto, a u Šibensko-kninskoj županiji je na 65 posto. Vrtići bez pravila Takvi postoci ne idu u prilog planu Svjetske zdravstvene organizacije (SZO) o eliminaciji, konkretno, rubeole i ospica u Europi do 2018. godine. Dosad su te bolesti eliminirane u 24 europske zemlje, a prema izvješću SZO-a iz ožujka zbog pada cijepnog obuhvata ispod 95 posto u pojedinim europskim zemljama postoji opasnost izbijanja epidemija. To je ujedno glavni razlog zašto pedijatri, odnosno škole pozivaju roditelje necijepljene djece kada je riječ o revakcinaciji. Istodobno se od roditelja može čuti i kako su sve češći slučajevi ispisivanja djece iz vrtića jer nisu cijepljena dok pravo na upis u vrtić nemaju prije obavljena cijepljenja. U rodilištima je situacija različita pa se tako u nekima poštuje odluka roditelja, a iz nekih šalju prijave epidemiolozima i pokreću proceduru prijave roditelja.        Zbog ranijeg lošeg iskustva sa starijim djetetom, roditelji 3-godišnjakinje odlučili su je ne cijepiti, zbog čega su ovih dana dobili obavijest, iz jednog splitskog vrtića, da će, ako to “ne riješe”, dijete biti ispisano. Svoju odluku o necijepljenju neće promijeniti, a službeni komentar iz spomenutog vrtića moramo pričekati do povratka ravnateljice. Da bi se takva praksa spriječila u tijeku je potpisivanje peticije za prestanak diskriminacije pri upisu djece u vrtiće koja, prema zakonskim odredbama, ne mogu biti upisana bez potvrde pedijatra o zdravstvenom stanju u kojoj stoji i da je dijete cijepljeno prema obveznom kalendaru. No, ta procedura nije ujednačena pa možete čuti roditelje koji necijepljeno dijete u Zagrebu nisu mogli upisati ni u privatni vrtić, dok suprotno iskustvo nalazimo u Splitu, gdje je upisano necijepljeno dijete. Pravila se selektivno tumače i provode te su djeca, bez obzira na to kakva odluka njihovih roditelja bila, diskriminirana. Jedne ispisuju jer nisu cijepljena, druge upisuju premda nisu cijepljena, za neke vrtićka potvrda s rubrikom cijepljenja mora biti ispunjena, dok kod drugih to nije nužno... Inače, prema propisanoj proceduri, protiv roditelja se podiže prekršajna prijava zbog kršenja Zakona o zaštiti pučanstva od zaraznih bolesti, a u praksi su sve učestalije oslobađajuće presude jer je regulativa neusklađena i nedorečena.