Među ubijenima i ranjenima u subotnjem terorističkom napadu u Londonu ima Francuza, Nijemaca i Kanađana, objavile su vlasti tih zemalja, dok je zasad nepoznato ima li stradalih Hrvata. U kritičnom je stanju 21 od 48 hospitaliziranih osoba nakon napada u kojem je poginulo sedmoro ljudi i trojica napadača, izvijestila je hitna služba glavnog britanskog grada. Među sedmoro ubijenih su Kanađanin i Francuz, dok se jedan državljanin Francuske smatra nestalim. Još sedmoro Francuza i dvoje Nijemaca je ranjeno, objavile se vlasti tih država. Identitet i državljanstvo svih stradalih u terorističkom napadu u Londonu još nisu poznati tako da se ne zna ima li među njima hrvatskih državljana, izjavio je u nedjelju hrvatski veleposlanik u Velikoj Britaniji Ivan Grdešić. U terorističkom napadu u subotu navečer u Londonu u kojemu su se napadači zaletjeli kombijem u pješake na London Bridgeu i nakon toga noževima napadali prolaznike na ulicama i posjetitelje obližnjih barova u Borough Marketu ubijeno je sedam osoba i ranjeno najmanje 48. Policija je ubila trojicu napadača na području Borough Marketa. U nedjelju su privedene četiri žene iz stambenog bloka u Barkingu u istočnom Londonu, a dosad je uhićeno ukupno 12 osoba, prenio je BBC pozivajući se na Scotland Yard koji nastavlja pretraživanje stanova.   Napad se zbio uoči britanskih parlamentarnih izbora zakazanih za 8. lipnja i manje od dva tjedna nakon samoubilačkog napada na manchesterskom koncertu američke pop pjevačice Ariane Grande na kojemu su ubijene 22 osobe. Nitko još nije preuzeo odgovornost za najnoviji teroristički napad u Londonu. Tri napadača imala su na sebi nešto što je nalikovalo na prsluke s eksplozivom no kasnije se pokazalo da se radi o lažnim prslucima. Islamska država koja gubi teritorij u Siriji i Iraku u subotu je preko mreže Telegram pozvala sljedbenike da izvedu napade kamionima, noževima i vatrenim oružjem protiv "križara" tijekom ramazana. Slične napade u Berlinu, Nicu, Bruxellesu i Parizu izveli su militanti u protekle dvije godine. Najnoviji napad u Londonu treći je koji se dogodio u Britaniji od ožujka: 22. svibnja na koncertu u Manchesteru bombaš samoubojica ubio je 22, a ranio 116 ljudi, a 22. ožujka u napadu blizu britanskog parlamenta poginulo je 6 ljudi, a ranjeno ih je još najmanje 50.