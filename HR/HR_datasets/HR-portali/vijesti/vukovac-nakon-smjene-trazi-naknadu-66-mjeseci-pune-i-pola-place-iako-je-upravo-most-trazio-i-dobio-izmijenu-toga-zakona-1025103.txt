Ružica Vukovac zatražila punu naknadu - a nije je ni htjela Smijenjena Mostova državna tajnica u ministarstvu poljoprivrede Ružica Vukovac traži naknadu 6+6 mjeseci pune i pola plaće, iako je upravo Most tražio i dobio izmijenu toga zakona kritizirajući privilegije političara – pa sada Vukovac i nema na to pravo. Ona kaže kako je potrošila svu svoju ušteđevinu i nema drugog posla pa kao samohrana majka nema drugih prihoda. Ružica Vukovac na mjestu državne tajnice bila je samo 2 tjedna. Imenovana je 13. travnja, a razrješenje 28. travnja. Unatoč tomu, zatražila je naknadu 6 plus 6. Objašnjava da je to učinila namjerno jer je opstruiraju u kampanji za lokalne izbore. “Ja trebam medijski prostor i moram se služiti različitim spinovima kako bih ga dobila. Nažalost određenim lokalnim medijima pristupa nemam. I to je ono što me boli”, poručila je Vukovac. Naknadu, kaže, nije niti htjela. No izgleda da je ovaj potez povukla bez znanja vrha Mosta koji je time ostao pomalo zatečen. “Rekao bih da jest nesmotrenost i o tome ćemo razgovarati s gospođom Vukovac. Ja razumijem i situaciju u kojoj se ona nalazi zadnjih 6 mjeseci upravo zato što nije htjela uzeti 6+6 kad je mogla”, izjavio je prvi čovjek Mosta Božo Petrov. Prema Zakonu o obvezama državnih dužnosnika, pravo na naknadu 6+6 imaju oni koji na funkciji ostanu barem godinu dana. Oni koji su dužnost obnašali manje od godine, ali više od 3 mjeseca, imaju pravo na nakandu 3+3. 