Željka Markić iz udruge U ime obitelji reagirala je na današnje priopćenje HNS-a u kojemu ta stranka tvrdi da je nakon izbora Jasminke Buljan Culej za voditeljicu Ekspertne radne skupine za provedbu kurikularne reforme jasno da je reforma obrazovanja dana u ruke Željke Markić jer joj je Buljan Culej "vrlo bliska". Željka Markić poručila je da je riječ o "prostačkom napadu" predsjednika HNS-a Ivana Vrdoljaka koji može protumačiti jedino kao politički pritisak kojim nastoji spriječiti njezine antikorupcijske aktivnosti. "Naime, od najave mogućnosti da HDZ, suprotno volji birača, na vlast dovede HNS – ukazujem na brojne korupcijske afere koje se dovode u vezu s HNS-om, a koje bi takvim koaliranjem mogle biti zataškane. Da nabrojim samo neke koje se povezuje s g. Vrdoljakom, gđom Pusić i Mrak Taritaš i koje očekujem da Državno odvjetništvo istraži: razdjelnici, zapošljavanje i dodjela poslova u HEP-u, netransparentno dodjeljivanje sredstava Ministarstva vanjskih poslova, kvadrat kuća za poplavljene u Gunji po cijeni kvadrata u centru Zagreba, moguću povezanost naglog porasta dobiti Prvog plinarskog društva s dolaskom g. Vrdoljaka na mjesto ministra gospodarstva, itd, itd…", navela je Markić u priopćenju. Markić je također odbacila i tvrdnju u HNS-ovom priopćenju da joj je Buljan Culej vrlo bliska, rekavši da ju je susrela samo jednom. "Do sad sam znala da je vrsna stručnjakinja, a činjenica da je g. Vrdoljak tako jako napada – otkriva da je sigurno i - nepotkupljiva", poručila je Markić u priopćenju. HNS je u svom priopćenju poručio da su "krajnje zabrinjavajući i nedopustivi i pojedini stavovi Jasminke Buljan Culej" te da je, "osim medijskih nastupa na ultrakonzervativnim portalima, sudjelovala je i na konferencijama u organizaciji udruge U ime obitelji, koja je zaustavila zdravstveni i građanski odgoj, i koja stoji iza svih udara na slobode pojedinaca". "Smatramo da kurikularnu reformu moraju voditi ljudi koji su na njoj radili mjesecima, ne samo lik i djelo Borisa Jokića koji je postao simbol pozitivnih promjena u hrvatskom obrazovanju, nego ljudi koji strastveno i emotivno vjeruju u našu djecu i njihovu kreativnost te ljudi koji imaju emociju prema hrvatskoj budućnosti, a ne prema hrvatskoj prošlosti – ne Željka Markić i oni koji Hrvatsku žele unazaditi i vratiti u 19. stoljeće", poručuju iz HNS-a.