Moldovska proeuropska vlada je protjerala petero ruskih diplomata što je predsjednik Igor Dodon, kojeg podržava Moskva, nazvao "skandaloznim" potezom usmjerenim na potkopavanje odnosa Moldove i Rusije. Moldovom su upravljale proeuropske vlade no izbor Dodona krajem 2016. ukazao je na gubitak povjerenja u moldovske čelnike i sve snažniji utjecaj Rusije u bivšim sovjetskim državama. Moldovska vlada nije navela razloge protjerivanja, a ruski veleposlanik u Moldovi Farit Muhamečin potvrdio je protjerivanje no nije naveo pojedinosti. "Skandalozan korak" "Ova je vlada poduzela skandalozan korak spram našeg strateškog partnera Rusije", rekao je Dodon u objavi na Facebooku. "To su najvjerojatnije napravili po nalogu sa Zapada, možda i preko oceana, oni koji su zabrinuti zato što je konačno uspostavljen konstruktivan i učinkovit dijalog između predsjedništva i Kremlja", rekao je. Kao i u slučaju Ukrajine i Gruzije, potezi Kišinjeva u stvaranju tješnjih veza s EU-om nailazili su na otpor Moskve. Ranije ove godine moldovski dužnosnici optužili su ruske sigurnosne službe da nastoje omesti istragu o operaciji pranja novca vođenoj od Rusije tako što su vršile pritisak na moldovske dužnosnike kada bi putovali u ili preko Rusije.