Blaž Petrović, zagrebački poduzetnik s prefiksom kontroverzni, uhićen je prije dva dana u Zagrebu zbog sumnje na utaju poreza, a danas je općinsko državno odvjetništvo zatražilo da se Petrović sprovede u istražni zatvor.  Nakon saslušanja u 12 sati određen mu je jednomjesečni istražni zatvor. Kako se neslužbeno doznaje, Petrovića se sumnjiči da je preko jedne od svojih tvrtki utajio najmanje 15 milijuna kuna poreza, pri čemu se služio lažnim fakturama. Drugim riječima, prikazivao je da su njegovoj tvrtki plaćene roba ili usluge koje nisu isporučene odnosno obavljene. Petrović je jučer dan proveo na ispitivanju, prvo na policiji, a zatim na tužiteljstvu, nakon čega je predan pritvorskom nadzorniku. Općinsko državno odvjetništvo u Zagrebu je, nakon primitka kaznenih prijava Samostalnog sektora za otkrivanje poreznih prijevara Ministarstva financija i Policijskog nacionalnog ureda za suzbijanje korupcije i organiziranog kriminaliteta protiv Blaža Petrovića donijelo rješenje o provođenju istrage protiv njega i trgovačkog društva zbog osnovane sumnje na počinjenje kaznenog djela protiv gospodarstva utajom poreza ili carine.  Na stranicama DORH-a navodi se kako "postoji osnovana sumnja da je prvookrivljenik od ožujka do srpnja 2016. u Zagrebu, kao osnivač i stvarni voditelj poslovanja drugookrivljenog trgovačkog društva iz Zagreba te osnivač i odgovorna osoba drugog trgovačkog društva također iz Zagreba; u nakani da se uskrate sredstva državnom proračunu Republike Hrvatske; počinio navedeno kazneno djelo. Osnovano se sumnja da nakon što je drugookrivljeno trgovačko društvo od 11. listopada 2012. do 30. ožujka 2016. pružilo oporezive usluge jednom trgovačkom društvu za ukupnu naknadu od 75,750.000,00 kuna; kako bi drugookrivljeno trgovačko društvo izbjeglo plaćanje PDV-a na navedeni iznos; prvookrivljenik ga je u cijelosti usmjerio na račun povezanog drugog trgovačkog društva koje nije u sustavu poreza na dodanu vrijednost, na način da je Ugovorom o prodaji prava i obveza potpisanim 1. travnja 2016. prikazao da su sva prava i obveze iz ugovornog odnosa drugookrivljenog trgovačkog društava i povezanog društva prenesena na drugo trgovačko društvo. Trgovačko društvo je 20. travnja 2016. kao obveznik poreza na dodanu vrijednost podnijelo mjesečnu prijavu poreza na dodanu vrijednost za ožujak 2016. u kojoj nije; na usluge naplate tražbine pružene trgovačkom društvu od 11. listopada 2012. do 30. ožujka 2016. za ukupnu naknadu od 75,750.000,00 kuna; obračunalo, prijavilo ni uplatilo porez na dodanu vrijednost u iznosu od 15,150.000,00 kuna. Osnovano se sumnja da je prvookrivljenik na opisani način prikrivena sredstva drugookrivljenog trgovačkog društva na računu drugog društva, u vidu pozajmica i gotovinskih isplata, isplaćivao sebi (6,270.000,00 kuna), svojoj supruzi (14,400.000,00 kuna), trećoj osobi (36,000.000,00 kuna) te povezanom društvu (11,050.000,00 kuna), kao i drugookrivljenom trgovačkom društvu (1,860.000,00 kuna) za podmirenje odvjetničkih troškova nastalih u obavljanju navedene usluge. Opisanim je drugookrivljenom trgovačkom društvu pribavio korist oštetivši državni proračun Republike Hrvatske za iznos od 15,150.000,00 kuna.  >>Uhićen Blaž Petrović! Sumnjiče ga da je preko lažnih faktura izvukao 15 mil. kn