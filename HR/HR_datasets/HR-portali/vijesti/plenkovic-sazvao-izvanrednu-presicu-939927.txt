Foto: Hina ANDREJ Plenković u popodnevnim je satima, potpuno neočekivano, medije obavijestio kako će u 17:45 dati izjavu novinarima. Nešto poslije 18 sati objavio je da Vlada vraća INA-u u hrvatske ruke. "Želim izvijestiti hrvatsku javnost da smo donijeli stratešku političku odluku o povratku INA-u vlasništvo Republike Hrvatske", počeo je Plenković. "S tom odlukom je upoznata mađarska strana na najvišoj razini. To vam danas priopćavam u neuobičajeno vrijeme, na Badnjak. To je zbog toga što smo danas dobili obavijest od našeg pravnog tima da je donesena odluka u postupku Republike Hrvatske protiv mađarske naftne i plinske kompanije MOL pred arbitražnim sudom Komisije Ujedinjenih naroda za međunarodno trgovačko pravo (UNCiTRAL)", otkrio je Plenković. "Dokazni postupak završio je prije početka mandata ove Vlade. Arbitražni sud je odlučio da ponuđeni dokazi nisu dovoljni da dokažu da su ugovori sklopljeni 2009. godine nastali kao plod koruptivnih aktivnosti te da ih je stoga odbio poništiti. U tom kontekstu, treba spomenuti da ni hrvatski sudovi do danas nisu donijeli niti jednu pravomoćnu presudu koja bi to dokazivala, odnosno da je jedinu takvu presudu koja je bila donesena, ukinuo Ustavni sud Republike Hrvatske", obavijestio je premijer javnost. "Vlada se snažno protivi odluci arbitražnog suda i razmatra sve raspoložive pravne opcije kako bi osporila odluku.  Odluku pred Međunarodnim sudom za rješavanje investicijskih sporova u Washingtonu očekujemo iduće godine.Kao što sam nekoliko puta isticao, odkad sam preuzeo odgovornost za vođenje hrvatske vlade, razmatrali smo i pripremali najbolje opcije za zaštitu nacionalnih interesa u području energetske sigurnosti", kaže Plenković. Plenković kaže da postoji model da se Ina otkupi, a da se ne poveća javni dug "INA je za Republiku Hrvatsku strateška nacionalna kompanija. Održiv sustav proizvodnje nafte i plina, obnova rezervi, širenje poslovanja u jugoistočnoj Europi te moderni rafinerijski sustav, koji će osigurati energetsku sigurnost, prioriteti su Vlade Republike Hrvatske", kaže premijer. Plenković kaže da otkup dionica Ine od Mola neće utjecati na povećanje javnog duga. No, nije otkrio kako će vlada to izvesti. "Stoga će hrvatska Vlada pokrenuti proces otkupa cjelokupnog udjela MOL-a u INA-i, prema modelu koji smo već razradili, koji je financijski održiv, a koji u konačnici neće povećati javni dug Republike Hrvatske. S obzirom na osjetljivost tržišta, o detaljima navedenog modela, govorit ćemo kad se za to steknu uvjeti. Želim reći da ovakvu odluku podržavaju i predsjednica Republike Hrvatske Grabar Kitarović i predsjednik Sabora Petrov. Moja odgovornost prema hrvatskoj javnosti je da – iako je danas veliki kršćanski blagdan – obavijestim o strateškoj odluci Vlade RH o kupnji INA-a", zaključio je Plenković.