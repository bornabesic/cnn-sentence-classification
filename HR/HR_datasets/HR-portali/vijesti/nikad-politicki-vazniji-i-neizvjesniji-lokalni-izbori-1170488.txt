Lokalni izbori pred nama nikad nisu bili neizvjesniji. Od grada do grada u nedjelju će se voditi žestoke bitke među lokalnim kandidatima za gradonačelnike od kojih će mnogi, prije proglašenja konačne pobjede, morati otrčati i drugi krug, koji će se održati 4. lipnja. Gotovo da nema grada za koji se sa sigurnošću može reći da ima jasnu situaciji. Svaki glas zbrajat će se u Zagrebu, u kojem je prvi put ozbiljno uzdrman dugogodišnji gradonačelnik Milan Bandić, Rijeci, gdje se “fotelja” opasno trese SDP-ovu Vojku Obersnelu, Splitu na koji je s Androm Krstulovićem Oparom gotovo sve karte bacio šef HDZ-a Andrej Plenković... Bit će tijesno i u Zadru, gdje više nema Božidara Kalmete, Varaždinu gdje se opet, kao nezavisni, pojavio Ivan Čehok, Dubrovniku u kojem na izborima nema HNS-ova Andre Vlahušića... Izbori pred nama specifični su i zato što se kriza na nacionalnoj političkoj sceni prelila i na lokalnu, kao i bitka na relaciji HDZ – Most. Posebice u Dalmaciji, gdje Most žestoko udara na dvije tradicionalne HDZ-ove županije – Splitsko-dalmatinsku i Dubrovačko-neretvansku. Koliko su lokalni izbori pred nama važni, najbolje govori činjenica da će upravo o njihovim rezultatima ovisiti i sudbina predsjednika HDZ-a Andreja Plenkovića, SDP-a Davora Bernardića, ali i Mosta Bože Petrova. Ovi izbori mogli bi dovesti i do uspjeha mnogih nezavisnih kandidata. ZAGREB: Bandića ugrožavaju Mrak-Taritaš i Švaljek Iako je prema anketama i dalje glavni favorit aktualni gradonačelnik Zagreba Milan Bandić, nikada do sada na lokalne izbore nije išao s tolikom neizvjesnošću. Do sada uvijek vrlo sigurnu poziciju ovog mu puta narušavaju čak dvije jake kandidatkinje – HNS-ova Anka Mrak Taritaš, koja ima i potporu SDP-a, te nezavisna Sandra Švaljek. Uđu li Bandić i Mrak Taritaš u drugi krug, prema istraživanju agencije Ipsos za Dnevnik Nove TV, Bandić bi dobio 44,8 posto glasova, a Mrak Taritaš 44,3 posto glasova. Uđe li pak Švaljek u drugi krug s aktualnim gradonačelnikom, Bandić gubi jer S. Švaljek dobiva 50,7 posto glasova, a Bandić 39,9 posto. Izbori u Zagrebu posebno su bitni za dvije velike stranke SDP i HDZ. Za SDP jer su se dugo lomili da li podržati ili ne HNS-ovu kandidatkinju čiju bi pobjedu prikazivali i kao vlastiti uspjeh, a šef stranke Davor Bernardić ne bi bio kritiziran jer je pristao podržati HNS-ovku. A za HDZ jer će se vidjeti tko će proći bolje – HDZ kandidat Drago Prgomet ili nezavisna Bruna Esih kojoj se na listi za Gradsku skupštinu pridružio i član Predsjedništva HDZ-a Zlatko Hasanbegović. Prema anketama, Prgomet ima potporu od 5,8 posto, a Bruna Esih je na 8,3 posto. I sastavljanje Skupštine bit će zanimljiv posao. Prema istraživanju Nove TV, najjača je lista SDP, HNS, HSS i HSU i dobiva 24,4 posto, a druga najveća je HDZ-ova sa 13,5 posto. (P. Maretić Žonja) SPLIT: Kerum u Split dovodi Mišu Kovača i nada se povratku      Željko Kerum (HGS), ako je vjerovati anketama, prometnuo se u favorita izbora u Splitu. Trendovi mu idu u korist, njegova popularnost u samom finišu kampanje raste. Narasli su mu i apetiti te poziva Splićane da sve riješe u prvom krugu. Ipak, nije upitno da će biti drugog kruga, ali upitno je tko će u njega ući. Andro Krstulović Opara (HDZ) na drugom mjestu i Marijana Puljak (Pametno) na trećem opasno mu “pušu za vrat”. Među troje prvoplasiranih manje je od šest postotnih poena razlike što znači da je u nedjelju baš sve moguće. Aida Batarelo (SDP-HNS) ne četvrtom je mjestu, ali i bez ikakve šanse za ulazak u drugi krug. Splitski SDP još se nije oporavio od Milanovićeve egzekucije i Baldasarova gradonačelnikovanja, kao ni Most od odustajanja Roberta Pauletića u pet do 12, pa Ante Čikotić sudjeluje tek radi sudjelovanja. Još jedan politički poraz zabilježit će Dragan Markovina, kandidat Nove ljevice, kojemu ankete daju oko mizernih 3%, kao i nezavisnom Goranu Jugoviću. No, pravi potop, izgleda, sprema se dojučerašnjem gradonačelniku Ivi Baldasaru. Po anketama je uvjerljivo najgori s jedan posto. Mnogi upravo u lošem poslu koji je obavio vide razlog Kerumova novog uzleta, nakon što ga četiri godine gotovo i nije bilo u politici. Kerum računa i na glasove HDZ-ovih birača i poručuje im da su bliži njemu, nego Andri Krstuloviću Opari. Obećava puno, časti janjetinom, organizira koncert Miše Kovača i čini sve kako bi ponovno bio izabran. Satirični profil na Facebooku Žele se vraća samo mu je dao vjetar u leđa. (sv)     RIJEKA: Hrvoje Burić prijeti Vojku Obersnelu SDP-ovac Vojko Obernsel, kojeg podupire sedam stranaka, u borbi je za svoj šesti mandat na čelu Rijeke, no pobjedu, prema istraživanjima, neće odnijeti u prvom krugu, već bi se u drugom krugu trebao sukobiti s nezavisnim Hrvojem Burićem. U drugom krugu njih su se dvojica sukobila i prije četiri godine, kada su Buriću (tada kandidatu HDZ-a) ankete predviđale tek četvrto mjesto po potpori građana pa je zbog toga ovaj put još optimističniji. – Parafrazirat ću novoizabranog predsjednika Francuske Macrona: u prvom krugu biramo, u drugom eliminiramo – vrijeme je da Obersnel ode. Idem na pobjedu u drugom krugu. Spreman sam na suradnju i s lijevima i desnima jer Rijeka samo zajedno može naprijed – izjavio je Hrvoje Burić. Ono što bi njemu išlo na ruku ulaskom u drugi krug jest što bi tada dobio potporu većine HDZ-ovih birača, ali i onih koji će u prvom krugu glas dati kandidatima HNS-a i Mosta. Zanimljivo je da istraživanja Buriću daju prednost pred kandidatom njegove bivše stranke, HDZ-ovim Kristjanom Staničićem. S obzirom na to da je Rijeka jedini grad u kojem SDP ima svog gradonačelnika, koji je i član te stranke, a ne netko koga SDP podupire, toj je stranci izuzetno bitno da Vojko Obersnel koji Rijekom vlada od 2000. godine, i dalje zadrži vlast u tom gradu. I dok postoji potencijalna opasnost da Obersnel izgubi na ovim izborima, lista SDP-a i ostalih sedam stranaka s kojima zajednički izlaze na izbore i dalje bi trebala zadržati većinu u Gradskom vijeću      VELIKA GORICA: Favorit Dražen Barišić Favorit je aktualni gradonačelnik Dražen Barišić, no teško može ponoviti uspjeh iz 2013. kada je mandat osvojio u prvom krugu. Barišić ovoga puta u utrku ulazi s razjedinjenom gradskom organizacijom HDZ-a. U HNS-u tvrde da bi po njihovoj anketi u drugi krug s Barišićem mogao Goran Beus Richembergh, koji bi tada vjerojatno povukao glasove SDP-ovih i birača drugih stranaka. SDP ide s Aleksandrom Horvatom, a Most s Alanom Milanom Šemburom. (ibv) OSIJEK: Vrkiću vjerojatno i drugi mandat Ivici Vrkiću, barem sudeći po anketama, siguran je drugi mandat na čelu Osijeka. Vrkić je, inače, nezavisni kandidat, a iza njega stoji šira koalicija na čelu s HNS-om i SDP-om. Podupire ga, po istraživanju Dnevnika Nove TV, 37,2% birača, a u samo mjesec dana povećao je prednost čak 9,3%., a tri sljedeća kandidata redom bilježe pad. Najizgledniji protukandidat Vrkiću u drugom krugu HDZ-ova je Ivana Šojat. Suoče li se i u drugom krugu, Vrkićeva bi pobjeda, po anketama, bila uvjerljiva. (slš) VARAŽDIN: Sedam kandidata, borba između trojke Pred Varaždincima su najzanimljiviji lokalni izbori na kojima se za gradonačelničku fotelju bore SDP-ova uzdanica Alen Kišić, kandidat HDZ-a Damir Habijan i bivši gradonačelnik Ivan Čehok, a da utakmica bude još zanimljivija, tu su i reformistica Natalija Martinčević, Hrastov Ladislav Ilčić, zviždač Rajko Dondur i bivši Čehokov odvjetnik Vlado Sevšek. Na Sevšekovoj listi je i moćni poduzetnik Davor Patafta kojem se, kao i Čehoku, sudi zbog sumnji u zlouporabu položaja i ovlasti. Kišiću pak zamjeraju što je “friški” Varaždinac koji se tek lani doselio iz Ludbrega. Odvjetnik Habijan novo je lice u politici, bez vidljivih mrlja, no njegov će uspjeh ovisiti o mobilizaciji HDZ-ova biračkog tijela. (ibe) KOPRIVNICA: Jakšić se nada pobjedi  Mišel Jakšić (SDP), zamjenik koji obnaša dužnost gradonačelnika Koprivnice, nada se da će uz podršku ponajprije HNS-a i HSS-a postati i gradonačelnik. HDZ-ov kandidat je Krešimir Papac, kojeg podržava i Mreža nezavisnih lista koju je osnovao bivši HSS-ov župan Darko Koren. Nekad jak HSLS na izbore izlazi s Darkom Markićem, a svoju priliku traže i nezavisni Danijela Glavosek Kovačić i Antonio Grgić. HDZ sve nade polaže na poznatog koprivničkog odvjetnika K. Papca koji smatra da grad ne ide u dobrom smjeru. (ibe) ČAKOVEC: Ankete najveće šanse daju Kovaču SDP-ovu saborskom zastupniku i aktualnom gradonačelniku Stjepanu Kovaču ankete zasad daju najveće šanse za pobjedu na izborima u Čakovcu. Socijaldemokrati u tom gradu imaju stabilno biračko tijelo pa će kandidatkinja HNS-a Ljerka Cividini, ravnateljica Županijske uprave za ceste, i kandidat HDZ-a, prometni stručnjak i vještak Aleksandar Makovec, imati težak posao. Kandidirao se i nezavisni dr. sc. Predrag Kočila, najglasniji kritičar aktualne gradske vlasti. (ibe) VUKOVAR: Penava pobjeđuje u 1. krugu? Mirjana Semenić Rutko, Ivan Penava, Goran Bošnjak i Pavao Josić kandidati su za gradonačelnika Vukovara. Prema ranijim izjava u HDZ-u očekuju kako će aktualni gradonačelnik Ivan Penava (HDZ-HKS) pobijediti već u prvom krugu. No, izgledan je drugi krug u koji bi ušli Penava i Bošnjak (SDP-HNS). BJELOVAR: Topalović i Posavac u 2. krug Za fotelju gradonačelnika borit će se šest kandidata, a najviše šanse za drugi krug imaju čelnik HDZ-a Ante Topalović, nezavisni Davorin Posavac, kojeg podržava SDP, HNS, HSU, ORaH i nezavisna lista Damira Bajsa te kao moguće iznenađenje Dario Hrebak, kandidat HSLS-a i HSS-a, državni tajnik u MUP-u. (dp) KRAPINA: Aktualni gradonačelnik vodi Građane Krapine na listićima će 21. svibnja dočekati imena samo dvojice kandidata. Aktualni gradonačelnik, inženjer medicinske radiologije, HDZ-ovac Zoran Gregurović nada se još jednom četverogodišnjem mandatu, u čemu ima, uz ostale, i podršku HSS-a. Protivnik mu je SDP-ovac Željko Pavić, informatičar, kojeg podržava široka koalicija u kojoj su i HNS, Laburisti, Reformisti i HSU. Cilj je te koalicije osvojiti mandat gradonačelnika već u prvom krugu. (ibe) SLAVONSKI BROD: Gradski zaposlenik želi srušiti Dusparu Najveći izgledi za pobjedu u Slavonskom Brodu daju se aktualnom gradonačelniku Mirku Duspari, koji će se boriti za svoj četvrti uzastopni mandat. Glavni Dusparin protukandidat bit će Hrvoje Špicer (HDZ). Predviđanja govore kako će odluka o novom prvom čovjeku grada pasti u drugom krugu upravo između njih dvojice. Zanimljivo je kako je Špicer kao ravnatelj Kazališno-koncertne dvorane zapravo zaposlenik Gradske uprave i kako mu je upravo Duspara, kao njegov šef, nedavno spočitnuo da radno vrijeme koristi za predizbornu kampanju. Robertu Lujiću, čiji SDP u koaliciji s Dusparinom nezavisnom listom ima većinu u Gradskom vijeću, ne daju se preveliki izgledi iako ga podupire sedam stranaka. (vb) POŽEGA: Dosad najveći broj kandidata U utrku za gradonačelnika Požege ove se godine uključio dosad najveći broj kandidata, čak sedam, a najveće šanse daju se Darku Puljašiću (HDZ). Iako se u HDZ-u nadaju da će Puljašić osvojiti više od 50% glasova, realnije je očekivati okršaj u drugom krugu s dugogodišnjim šefom požeškog SDP-a i bivši prvim čovjekom grada Zdravkom Ronkom. (vb) DUBROVNIK: Bez Vlahušića, Franković vodi Nakon što je dosadašnjem gradonačelniku Andri Vlahušiću onemogućeno kandidiranje na ovim izborima, HNS-u prijeti opasnost da izgubi vlast na jugu Hrvatske. Njihov Valentin Dujmović ne uživa ni približno jaku potporu kakvu je imao Vlahušić, a prema različitim anketama velike izglede za pobjedu u Dubrovniku ima saborski zastupnik i predsjednik dubrovačkog HDZ-a Mato Franković, koji je u proteklom mandatu vodio i Gradsko vijeće u kojem je HDZ, unatoč Vlahušiću, imao većinu. Zanimljivo, velike izglede prema predizbornim istraživanjima ima i HSS-ov kandidat Vido Bogdanović koji je Dubrovnik vodio od 1997. do 2001. Iako se vlasti nadaju i SDP-ova Tatjana Šimac Bonačić te Mostov Maro Kristić, istraživanja im nisu toliko sklona. (tr) PULA: Miletiću najveća prepreka Licul Predsjedniku IDS-a i aktualnom gradonačelniku Pule Borisu Miletiću (kojeg na ovim lokalnim izborima podupiru i HNS, ISU-PIP te Zeleni) ove će se nedjelje na biralištima suprotstaviti još četvero protukandidata. Prema prvim procjenama, najveća mu je prijetnja Mauricio Licul, kandidat kojeg podupiru SDP, HSU, HSLS i SDSS. Jedan od kandidiranih zamjenika za Licula je, zanimljivo, i predsjednik HSU i saborski zastupnik Silvano Hrelja. Za vlast u Puli bore se i HDZ-ov kandidat Mirko Jurkić, nezavisni kandidat Oliver Orlić te Josip Ivančić iz Radničke fronte. (tr) ZADAR: Gubitak utvrde HDZ-u bi bio velik poraz  Ovaj dalmatinski grad definitivno očekuju uzbudljivi lokalni izbori. I to vjerojatno u dva kruga. U tom drugom krugu očekuje se žestoki okršaj energične i britke saborske zastupnice SDP-a Sabine Glasovac i uglednog zadarskog liječnika, HDZ-ovca Branka Dukića kojeg je stranka kandidirala nakon što je dugogodišnji gradonačelnik Božidar Kalmeta odustao od još jedne bitke za grad pritisnut USKOK-ovim optužnicama. Zadar je oduvijek HDZ-ova utvrda i gubitak izbora u ovom gradu za tu bi stranku bio veliki poraz. Nije čudno da su upravo Zadar u HDZ-u uvrstili među prioritete koji se “moraju dobiti”. S druge strane, ni porazi SDP-a nisu bili preveliki, tako da u toj stranci vjeruju da je upravo s Glasovac moguć veliki preokret. (pmž) ŠIBENIK: Mijenjaju vlast svake 4 godine, hoće li i sada? Šibenik je vjerojatno rijedak grad, ako ne i jedini, koji je svoju lokalnu vlast mijenjao svake četiri godine. Hoće li tako biti i u nedjelju, veliko je pitanje. Kako stvari stoje, aktualni HDZ-ov gradonačelnik Željko Burić ima ponovno velike šanse da odnese još jednu pobjedu i tako ukine šibensku tradiciju. I njegov slogan “Šibeniče, samo naprid” pokazuje da je uvjeren da će još jedan mandat voditi grad. Najveći mu je konkurent SDP-ovac Josip Živković koji ima podršku i HSS-a i HSU i koji je oko sebe okupio zanimljivo društvo s kojim vodi kampanju – bivšu Miss Hrvatske Katarinu Prnjak, ali i Antona Dobru, bivšeg HDZ-ovca. Živković je iskrsnuo kao novo lice SDP-a umjesto Franka Vidovića koji je kandidat za župana. U drugom krugu vidi se i Hrvoje Zekanović, zastupnik Hrasta. (pmž) KARLOVAC: Vodi HDZ-ovac Mandić Čak šest kandidata bori se za prvog čovjeka Karlovca. Najviše šanse brojne ankete daju upravo HDZ-ovu kandidatu Damiru Mandiću, ravnatelju gimnazije, i poduzetniku Davoru Petračiću kojeg podržava karlovački SDP. Njih dvojicu većina anketa vidi u “produžetku”. Kandidati su i Nikola Badovinac (HNS), Davor Bartolac (HSS), Davor Andrijašević iz Mosta te Ivan Vilibor Sinčić iz Živog zida, koji je iznenađenje karlovačkih izbora i koji će se, ako pobijedi, preseliti u Karlovac. (sb) SISAK: Favorit SDP-oivka Ikić-Baniček Čak je devet kandidata na izborima za gradonačelnika/cu Siska. Favorit je gradonačelnica i SDP-ovka Kristina Ikić-Baniček, koju podržavaju i Laburisti i HSS Braće Radić, a kojoj bi se u vjerojatnom drugom krugu trebao sučeliti Franjo Šaban, kandidat koalicije HDZ, HKS, HSLS, HSP AS. Čak je troje nezavisnih kandidata, od kojih je najzvučnije ime Jasmine Jovev, zviždačice čiji je istup doveo do pada bivše SDP-ove županice Marine Lovrić-Merzel. Uz nju su nezavisni S. Gašić i M. Radišić. Prvi put u Sisku nastupa i Most s prof. Tomislavom Ivšićem, ravnateljom Glazbene škole u Sisku. (dp) GOSPIĆ: Krmpotić i Starčević u 2. krug? U Gospiću su kandidati za gradonačelnika Petar Krmpotić (HDZ, HSS,HSP AS), aktualni gradonačelnik, zatim Sanja Rukavina (HSLS), Karlo Starčević (HSP), pivar, vlasnik Ličanke i tvorac Velebitskog piva, te Ana Šikić-Rosandić (SDP). Po anketama, izgledan je drugi krug, u kojemu bi se mogli naći Petar Krmpotić i Karlo Starčević, koji je na prošlim izborima zamjerio Darku Milinoviću (HDZ) da ga je pokrao. Ana Šikić-Rosandić prva je od svih najavila kandidaturu i ima podršku birača, ali, upućeni tvrde, ipak nedovoljnu. (sb) 