Slovenski predsjednik Borut Pahor zauzeo se za održavanje redovnog dijaloga u odnosima s Hrvatskom, u izjavi za ljubljansko "Delo" koje u petak donosi poseban prilog s "pozitivnom" i "negativnom" bilancom u međusobnim odnosima dviju susjednih država među kojima neka bilateralna pitanja poput graničnog prijepora još nisu riješena. "Dobri susjedski odnosi s Hrvatskom su u međusobnu korist, dok nam loši štete", kazao je Pahor, istaknuvši konstruktivan odnos i susrete koje redovno ima s hrvatskom predsjednicom Kolindom Grabar-Kitarović. "U uzajamnom je interesu da obje države imaju redovan i iskren dijalog, da se za to trude. S hrvatskom sam se predsjednicom do sada sastao 23 puta", naveo je slovenski predsjednik, dodavši da i to doprinosi stvaranju pozitivnog ozračja i uzajamne naklonjenosti. "Budući da naše odnose još uvijek opterećuju neka neriješena pitanja, bitno je da se obje strane suzdrže od bilo kakvih izjava ili postupaka koje bi pogoršale stvari", kazao je slovenski predsjednik, dodavši kako bi eventualni ponovni ulazak u konfliktno stanje bio vrlo loš. "Ako bi se dogodilo da se zapletemo u ozbiljan konflikt, to bi moglo dovesti do paralize ekonomskog, socijalnog i svakog drugog oporavka u objema državama", kazao je Pahor. Kako navodi "Delo", slovenski je predsjednik "jedan od rijetkih ako ne i jedini" slovenski politički čelnik iz prve kategorije kojemu uvijek uspijeva "voditi smiren dijalog s hrvatskom stranom". Slovenija i Hrvatske jedna su drugoj na listi najvažnijih gospodarskih partnera, s robnom razmjenom od preko 3,5 milijarde eura, a komplementaran je i njihov turizam. Zato je direktorica predstavništva Hrvatske turističke zajednice (HTZ) u Ljubljani Metka Bradetić izrazila uvjerenje da će se dobri odnosi nastaviti, a očekivanja pred predstojeću punu turističku sezonu su odlična. Kako je naglasila u izjavi za "Delo", u prva četiri mjeseca ove godine i za prvosvibanjske blagdane u Hrvatsku je došlo 10 posto više slovenskih turista nego lani, a broj njihovih noćenja povećao se za 15 posto. "Hrvatska i Slovenija su susjedne države, pa će se poslovne, obiteljske i turističke migracije u oba smjera uvijek događati i ne vidim razloga zašto bi se to promijenilo", kazala je Metka Bradetić za "Delo". Sudeći po statistici i najavama i ova će turistička sezona u obje države biti uspješna i nadajmo se da će se to ostvariti, dodala je.