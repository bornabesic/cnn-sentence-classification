SDP-ov gradonačelnik Ludbrega Dubravko Bilić, kojemu je na pobjedi u prvom krugu čestitao Zoran Milanović, ocijenio je da SDP nema dovoljno jedinstva i kohezije te da što hitnije treba raspisati unutarstranačke izbore na lokalnoj razini kako bi se stranka pripremila za moguće prijevremene parlamentarne izbore. Bilić je jedini iz te stranke koji je u prvom krugu osvojio čelno mjesto u nekom od gradova ili općina u Varaždinskoj županiji, a da je dobio čestitku od bivšeg predsjednika te stranke Zorana Milanovića, potvrdio je za Hinu nakon konferencije za novinare u povodu službenog preuzimanja novog mandata na čelu Ludbrega.  Za razgovor s bivšim predsjednikom stranke i premijerom rekao je da su teme bile rezultati izbora, posebice oni u Varaždinskoj županiji i Zagrebu. Osim Milanovića, Bilić kaže da su mu na izbornoj pobjedi čestitali i Peđa Grbin te Siniša Hajdaš Dončić. Bilić smatra da se SDP kao vodeća oporbena stranka mora trgnuti i pronaći zajednički put prije svega unutar stranke da doista ponudi prave ljude, a na pitanje može li Davor Bernardić voditi stranku na prijevremenim izborima, rekao je kako je činjenica da SDP ne pokazuje da unutar samoga sebe ima dovoljno jedinstva i kohezije. "Govoriti o socijaldemokraciji prije sto godina i danas nije isto i ljudi to ne očekuju od nas. Mislim da je vrijeme da u Zagrebu, odnosno središnjici prepoznaju nove izazove koje građani predstavljaju pred nas, da im odgovorimo na to. Da se bez floskula i naučenih parola obratimo građanima i od njih zatražimo punu potporu. Moramo im ponuditi zrnce utopije, zrnce nade koje su lijeve stranke uvijek nudile inače se nećemo ni u čemu razlikovati od desnih stranaka ili stranka centra", odgovorio je Bilić na pitanje o stanju u SDP-u. Dodao je kako pozdravlja odluku središnjice da se krene s formiranjem savjeta, iako misli da je vremena malo jer, po njemu, uskoro slijede prijevremeni parlamentarni izbori.  Na pitanje može li Bernardić voditi stranku na prijevremenim izborima, rekao je kako je činjenica da SDP ne pokazuje da unutar samoga sebe ima dovoljno jedinstva i kohezije te da "to samo govori kako članovi stranke nisu na pravi način prepoznali sve ono što nam vodstvo stranke nudi". "Ovi izbori su za SDP kao stranku presudni i ne bi bilo dobra da nam se desi kao u Francuskoj, gdje su lijeve stranke gotovo pa nestale. Moramo odgovoriti izazovu da ljudi ne prepoznaju više boju stranke, već nijanse, a te nijanse su ljudi. Ukoliko stranka neće imati ljude koji mogu preuzeti na pravi način politike SDP-a i dostojno ih prezentirati građanima, stranka neće postići uspjeh", zaključio je Bilić.   Mišljenja je da sada treba sačekati rezultate drugog kruga izbora i nakon toga "otvoreno sjesti i do kraja ljeta vidjeti što napraviti unutar SDP-a". Drži da je prvi korak što "hitnije raspisivanje unutarstranačkih izbora na lokalnoj razini koji će na terenu pripremiti stranku za prijevremene parlamentarne izbore". Inače, Bilić je u prvom krugu izbora u nedjelju osvojio gotovo 59 posto glasova za gradonačelnika. Dobar rezultat ostvarila je  i koalicijska lista kojoj je on bio nositelj budući je osvojila 9 od 15 mandata.