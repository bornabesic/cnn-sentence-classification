Na poziv predsjednika Sjedinjenih Američkih Država Baracka Obame, predsjednica Kolinda Grabar-Kitarović sudjelovala je na sastanku na visokoj razini o očuvanju mira. Naglasivši kako je Hrvatska u svega nekoliko godina prešla put od poprišta jedne od najvećih UN-ovih mirovnih operacija u povijesti do aktivnog sudionika u tim istim operacijama, predsjednica je istaknula kako smo odlučni i dalje imati aktivnu ulogu u tom pogledu te dijeliti iskustva s ostalim zemljama kroz naše centre za obuku. Dodala je kako je Hrvatska, kao naš novi zalog očuvanju mira, odlučila staviti inženjersku postrojbu na raspolaganje UN-ovim snagama za očuvanje mira. – Hrvatska je također spremna nastaviti organizirati i pokrivati troškove obuke žena policijskih službenika iz zemalja izvan euroatlantskog područja koja pridonose mirovnim misijama diljem svijeta. Na taj način nastojimo ne samo dijeliti našu stručnost i iskustva, nego i promicati jednakopravnost spolova i ulogu žena u mirovnim naporima UN-a – kazala je. Istaknuvši kako mirovne misije u drugom desetljeću 21. stoljeća ostaju izrazito važne za očuvanje međunarodnog mira i stabilnosti, Grabar-Kitarović je kazala kako ti napori postaju sve složeniji te se suočavamo s novim izazovima svakoga dana. Iz tog razloga, Hrvatska snažno pozdravlja i pohvaljuje rad Panela o mirovnim operacijama. Uvjerena kako će izvješće Panela pružiti snažan temelj i smjernice za povećanje učinkovitosti mirovnih operacija UN-a, predsjednica je posebno istaknula kako je potrebno aktivno uključiti žene u sve napore u sprječavanju te rješavanju sukoba, uključujući u donošenje odluka te kako mandat mirovnih operacija UN-a mora biti posebice usmjeren na zaštitu civila i onih najugroženijih u sukobima: žena, djece i starijih osoba. Nadalje, optužbe neprimjerenog ponašanja od strane nekih vojnika koji služe kao mirotvorci trebamo ozbiljno shvatiti te konačno, veza između sigurnosti i razvoja treba biti u stalnom središtu našeg djelovanja. Sudjelovanjem u međunarodnim misijama i operacijama Hrvatska promiče vrijednosti i interese koje dijeli sa saveznicima i partnerima u međunarodnoj zajednici te organizacijama poput UN-a, EU-a i NATO-a, naglasila je Grabar-Kitarović dodavši kako Hrvatska želi dati svoj udio "u donošenju sigurnosti, nade i mira milijunima ljudi". >> Ured predsjednice: Nikolićevo je viđenje da smo razgovarali o 'krizi koju je izazvala Vlada RH'