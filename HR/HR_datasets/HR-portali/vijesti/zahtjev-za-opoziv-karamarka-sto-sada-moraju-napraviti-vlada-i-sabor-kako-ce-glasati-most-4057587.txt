- Ako budemo inicirali osnivanje saborskog istražnog povjerenstva o odnosima i vezama potpredsjednika Vlade Tomislava Karamarka i lobista MOL-a, Joze Petrovića, onda će to biti zbog ugrožavanja nacionalnih interesa. Jer, ako je netko tko je špijun MOL-a kućni prijatelj potpredsjednika Vlade i njegova supruga je s njim bila u poslovnom odnosu, onda je to ugrožavanje nacionalnih interesa. Posrijedi su interesi Ine, dakle kompanije od nacionalnog interesa - stav je koji smo čuli u Klubu SDP-a kada smo pitali koje sve postupke namjeravaju pokretnuti ne bi li, kako kažu, istjerali na čistac odnos između predsjednika HDZ-a Karamarka i Joze Petrovića. Nakon informacije da je Karamarkova supruga sve do formiranja nove Vlade imala poslovni odnos s Petrovićem, tjednik Nacional objavio je novi dokument iz kojega se vidi da je Petrović s funkcije člana Uprave Ine, s pauzom od par dana, pretrčao na drugu stranu i postao lobist MOL-a. Ugovor s njim u ime MOL-a potpisao je Zsolt Hernádi, predsjednik Uprave MOL-a, koji je osumnjičen da je bivšem premijeru Ivi Sanaderu dao 10 milijuna eura mita za promjenu dioničarskog ugovora, odnosno prepuštanje upravljačkih prava nad Inom. - Nećemo odmah inicirati osnivanje istražnog povjerenstva. Sada smo pripremili prijedlog za opoziv Tomislava Karamarka. Idemo korak po korak. Ostavili smo mu vrijeme da se sam povuče. Kako to nije učinio, podnosimo zahtjev da mu se izglasa nepovjerenje kao članu Vlade - kaže nam jedan od članova Kluba SDP-a koji navodi da je kod iniciranja opoziva saborski Poslovnik vrlo strog jer se prijedlog mora odmah staviti na dnevni red, a Vlada ima rok od osam dana u kojemu se mora očitovati na njega. Rasprava i glasanje o (ne)povjerenju Karamarku moraju se održati u roku od 30 dana od upućivanja prijedloga, što znači da će pitanje političke odgovornosti predsjednika HDZ-a biti na dnevnom redu Sabora najkasnije do 18. lipnja. Do tada će se, kako kažu inicijatori postupka opoziva, vidjeti je li ugovor između Petrus savjetovanja Joze Petrovića i Drimije Karamarkove supruge Ane Karamarko jedini poslovni odnos ili toga ima još. U međuvremenu će SDP u svim javnim nastupima i raspravama dokazivati da je Karamarkova sklonost MOL-u zapravo dio kontinuirane politike HDZ-a. MOL-u se, kažu u SDP-u, pogoduje još iz vremena premijerskog mandata Ive Sanadera kada je MOL-u predao upravljačka prava nad Inom te pristao na izdvajanje plinskog biznisa. U SDP-u tvrde da je Karamarko nastavio tu politku koja se forsirala i kroz njegovo oporbeno djelovanje. Konkretno navode da je sklonost HDZ-a MOL-u bila motiv za kritiku bivše Vlade jer je u izbjegličkoj krizi zaoštrila odnose s Mađarima, a bivši ministar pravosuđa Orsat Miljenić ukazuje na sastanak koji je prije izbora Karamarko imao s mađarskim ministrom vanjskih poslova. Podsjeća da je Ministarstvo vanjskih poslova Mađarske dalo priopćenje kako su razgovarali o Ini i MOL-u, dok je HDZ svojim priopćenjem to negirao. - Zašto negiraju da su razgovarali o Ini ako je tu sve čisto - pita Miljenić i navodi da je i sadašnja politika HDZ-a koja se zalaže za izlazak iz arbitraže na istom smjeru. No, ako budu pokretali osnivanje saborskog istražnog povjerenstva, SDP će to vjerojatno ostaviti za jesen. O zahtjevu za opoziv će se glasati koncem lipnja, a  15. srpnja počinje ljetna stanka. Ako se ne izglasa nepovjerenje Karamarku, ono se po saborskom Poslovniku ne smije ponovno otvarati šest mjeseci, pa bi u toj varijanti povjerenstvo došlo kao nova metoda političkog pritiska. Za njegovo osnivanje nema nikakvih rokova, a ono može zatražiti sve ugovore i podatke o poslovanju svih strana koje su povezane s Inom i MOL-om. Problem je, međutim, što se povjerenstvo osniva odlukom većine zastupnika, dakle za njega treba biti 76 ruku. U Klubu HDZ-a kažu da prvo treba vidjeti što bi to SDP točno tražio i kako bi svoj zahtjev obrazložio, pa bi se potom u stranci zauzeo stav. Ako HDZ ne bi podržao istražno povjerenstvo, ono bi se ipak moglo osnovati uz podršku zastupnika Mosta. A kakav je njihov stav prema ovoj temi jučer nismo uspjeli doznati. SDP će danas u Saboru zatražiti da se pokrene postupak opoziva prvog potpredsjednika Vlade Tomislava Karamarka zbog afere s ugovorom između njegove supruge i MOL-ova konzultanta Josipa Petrovića. Time SDP ne samo da udara na šefa HDZ-a nego želi testirati Most koji se u ovoj aferi predstavlja kao zaštitnik nacionalnih interesa. - Ovdje se radi o političkoj odgovornosti prvog potpredsjednika Vlade koji očito svojim postupcima stavlja interes MOL-a ispred interesa države. Karamarko, HDZ i MOL imaju iste interese kad je u pitanju Ina. Koalicijski partneri HDZ-a morat će se izjasniti glasovanjem u Saboru jesu li im važni interesi Hrvatske ili interesi Karamarka i MOL-a - poručio je jučer Zoran Milanović, predsjednik SDP-a. Osnovno je pitanje koje će se ovdje otvoriti kako će glasati zastupnici Mosta, njih 15. Ako se ujedine svi oporbeni zastupnici, nedostajat će im pet od 15 ruku mostovaca. U razgovoru s nekolicinom njih jučer smo došli do zaključka da će oni čekati odluku Povjerenstva za sprječavanje sukoba interesa. To je jučer potvrdio i Božo Petrov. - Mislim da nije uopće korektno, dok određene ustanove obavljaju svoj posao, jedan je postupak u tijeku, to komentirati na bilo kakav način - odgovorio je Petrov. Ono što se u Mostu može neslužbeno čuti jest da oni od HDZ-a očekuju da riješi problem s Karamarkom. Većina saborskih zastupnika Mosta jučer se nije htjela ništa reći o ovom slučaju. Mostova zastupnica Ružica Vukovac kratko je rekla da se o tome tek moraju dogovoriti u Klubu, dok je Ivan Mišić rekao da će pričekati odluku Povjerenstva. Juro Martinović pak kaže da će, ako se ne budu mogli dogovoriti, glasati svatko po svojoj savjesti. - Nadam se da ćemo donijeti zajednički stav. Osobno smatram da naš politički partner treba odlučiti. Povjerenstvo će donijeti odluku, pa ćemo nakon toga i mi lakše zauzeti stav - kaže Martinović i napominje kako smatra da Vlada ne može opstati ako iz nje izađe čelnik HDZ-a. O aferi konzultantica jučer se oglasio i GONG koji je pozvalo Povjerenstvo za odlučivanje o sukobu interesa da zbog “kolopleta interesnih povezanosti obitelji Karamarko” razmotri je li moguće da predsjednik HDZ-a nastavi obavljati funkciju prvog potpredsjednika Vlade koji je ujedno predsjednik Vladine Koordinacije za unutarnju politiku i upravljanje državnom imovinom, kao i moguću funkciju saborskog zastupnika. (G. Penić)