Iz Hrvatske seljačke stranke (HSS) u srijedu su Hini opovrgnuli medijske špekulacije da će njihovih petero saborskih zastupnika dati potporu premijeru i predsjedniku HDZ-a Andreju Plenkoviću za formiranje nove parlamentarne većine. "Navodi Večernjeg lista i naslovnica na kojoj piše 'Plenković: Idemo s HSS-om'", ne odgovaraju istini", poručili su iz HSS-a. "Ništa nije utemeljno na činjenicama, to je naprosto novinarska konstrukcija u funkciji kreiranja javnog mnijenja, a to ne bismo komentirali", kažu u HSS-u i poručuju da će se stvari razvijati u potpunom drugačijem smjeru. Na pitanje je li Plenković razgovarao s HSS-ovim saborskim zastupnicima, među kojima je i predsjednik stranke Krešo Beljak, iz HSS-a odgovaraju kako je to točno. "Plenković je razgovarao s našim zastupnicima, ali od potpore nema ništa", kažu HSS-ovci. Predsjednik HSS-a Krešo Beljak nije se javljao na svoj mobitel, a iz HSS-a tvrde da je njihov predsjednik non-stop na terenu.   