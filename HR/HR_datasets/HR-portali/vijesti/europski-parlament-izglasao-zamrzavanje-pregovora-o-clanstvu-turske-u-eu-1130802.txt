Europski parlament izglasao je privremeno zaustavljanje pregovora o članstvu Turske u Europskoj uniji zbog presnažne turske reakcije na propali puč u srpnju. Odluka je izglasana s velikom većinom. Rezultat ovoga glasanja nije obavezujući, ali kako je već određen broj zemalja članica zatražio da se preispita treba li s Turskom i dalje pregovarati o članstvu, a o zamrzavanju pregovora suglasni su svi klubovi zastupnika u Europskom parlamentu, ono će u svakom slučaju donijeti dodatnu težinu. Na najavu o izglasavanju odmah je reagirao turski predsjednik Recep Tayyip Erdoğan koji je kazao da u njegovim očima ovo glasanje neće imati baš nikakvu vrijednost. – Bitka naše zemlje za stabilnost i sigurnost neće biti prekinuta zato što netko tamo diže i spušta ruke – kazao je Erdoğan i naglasio kako Turska zbog prekida pregovora neće pretrpjeti nikakvu štetu jer nikakve koristi ni pomoći od EU nisu ni imali. Kako EU nije ispunio nijedan dogovor u okviru sporazuma s Turskom o sirijskim izbjeglicama, Erdoğan već najavljuje kako će se Turska povući iz toga sporazuma, što znači da bi krajem ove godine Europu ponovno mogle zapljusnuti rijeke izbjeglica koje će Turska početi puštati da slobodno odu s njena teritorija. Ako do toga dođe, cijela Europa mogla bi se naći u izuzetno osjetljivoj i eksplozivnoj situaciji. Prošloga vikenda Erdoğan je najavio da Turska više u osnovi i nije pretjerano zainteresirana za članstvo u EU te da ima alternativu, a to je Šangajska organizacija za suradnju u kojoj su već Rusija, Kina, Kazahstan, Kirgistan, Uzbekistan i Tadžikistan. Indiju i Pakistan od punopravnog članstva dijeli samo nekoliko mjeseci, a Afganistan, Mongolija i Iran imaju status promatrača. Čini se da je Erdoğan već zapravo donio odluku da ubrzano krene prema ovoj integraciji koju mnogi već nazivaju NATO-om istoka. To bi mogao postati blok koji će postati jači i moćniji i od NATO-a. >> 'Puč nas je ujedinio, a Erdoğan je za Europu demon jer ne šuti. Vladat će on još 20 godina...' >> Turska i EU: Je li došao kraj puta?