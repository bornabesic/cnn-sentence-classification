Aktivist na tajnom zadatku koji je istraživao radne uvjete u dvije kineske tvornice koje proizvode, među ostalim, i obuću za modni brend "Marc Fisher" Ivanke Trump je uhićen, a još dvojica se smatraju nestalima, piše New York Times. Hua Haifeng koji je radio za China Labor Watch, organizaciju koja nadzire radne uvjete u velikim tvornicama poznatim po izrabljivanju radnika navodno je optužen da je vršio ilegalni nadzor, kazala je njegova supruga Deng Guimian. Nju je kontaktirao netko iz policije i kazao joj da ne mora znati detalje, osim da supruga neće vidjeti neko vrijeme niti će od njega dobivati novac. Policija ga može držati nekoliko dana, pa čak i tjedana prije nego ga i službeno uhite. "Uspaničila sam se, bila sam jako ljuta kad me policajac nazvao", kazala je supruga. Direktor kompanije za koju radi Haifeng, Li Qiang kaže da je izgubio kontakt s njim i još dvojicom zaposlenika, Li Zhaom i Su Hengom. Nakon desetaka neuzvraćenih poziva, zaključio je da su ih zadržali ili vlasnici tvornice ili policija. Qiang tvrdi da trojica aktivista nisu ilegalno koristila opremu za nadzor. Kaže kako je moguće da su ih priveli zbog korištenja mobitela. "Policija samo traži izgovor", rekao je. China Labor Watch, neprofitna organizacija s bazom u New Yorku, planirala je sljedećeg mjeseca objaviti izvještaj o niskim plaćama, prekovremenom radu i iskorištavanju praktikanata u tvornicama smještenima u Ganzhouu i Donguanu. Iz Ivankine kompanije nisu željeli komentirati slučaj. Li Qiang koji je organizaciju utemeljio prije 17 godina i proveo na tisuće istraga u kineskim tvornicama kaže da je ovo prvi put da je netko od aktivista priveden. Prema njegovom mišljenju, policija je reagirala jer su odlučili istražiti tvrtku povezanu s obitelji američkog predsjednika Donalda Trumpa. No, kako je sam rekao, nema konkretnih dokaza za to. China Labor Watch je ranije kontrolirala radne uvjete u svjetski poznatim kompanijama kao što su Apple i Samsung.