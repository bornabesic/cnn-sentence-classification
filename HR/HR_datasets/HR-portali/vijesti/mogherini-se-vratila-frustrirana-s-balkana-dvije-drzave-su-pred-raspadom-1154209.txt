Europska unija postaje sve manje ozbiljan sugovornik u pitanjima proširenja, napustila je zapadni Balkan, a posljedice su da su danas dvije tamošnje države pred raspadom, a tri u dubokoj krizi, izjavio je u Bruxellesu slovački ministar vanjskih poslova Miroslav Lajčak. "EU postaje sve manje ozbiljan sugovornik kada je riječ o proširenju. Mi smo sa zapadnog Balkana istupili riječju i djelom i sada vidimo koje posljedice - imamo dvije države koje su pred raspadom i tri koje su u dubokoj političkoj krizi. A razlog je taj što EU ispunila svoju lidersku ulogu, kao strana u dijalogu koja treba pružiti perspektivu tim zemljama", rekao je Lajčak, prije početka sastanka ministara vanjskih poslova, koji na dnevnom redu imaju raspravu i o stanju u zemljama jugoistočne Europe. Visoka predstavnica za vanjsku i sigurnosnu politiku Federica Mogherini izvijestit će ministre o svom prošlotjednom posjetu tim zemljama. "Mislim da se visoka predstavnica vratila frustrirana s balkanskog puta", kaže Lajčak. Hrvatski ministar vanjskih poslova Davor Ivo Stier rekao je uoči sastanka da će u raspravi naglasak staviti na Bosnu i Hercegovinu i njezin europski put. "Mi smo zainteresirani za stabilnost jugoistoka Europe i da se nastavi proces reformi u tim zemljama. Mi ćemo naravno naglasak staviti na našu susjednu i prijateljsku zemlju Bosnu i Hercegovinu i njezin europski put i stabilnost", rekao je Stier, koji je prošli tjedan posjetio Sarajevo zajedno s mađarskim kolegom Peterom Szijjartom. >>Juncker pitao Cerara: 'Seksaš se ili igraš golf? >>'Ako se Europa raspadne, onda će se to dogoditi tamo gdje je najkrhkija – na Balkanu' 