Screenshot: YouTube BRITANSKA obavještajna agencija MI5 dobila je prije tri mjeseca informaciju od FBI-a da Salman Abedi planira napad u Velikoj Britaniji, prenosi Independent. "Početkom 2017. FBI je rekao MI5 da Abedi pripada sjevernoafričkoj terorističkoj skupini sa sjedištem u Manchesteru, koja je tražila političku metu u ovoj državi", rekao je sigurnosni službenik za Mail on Sunday. Britanska istraga o Abediju nije ništa otkrila "Informacije su stigle iz FBI-a, koji je istraživao Abedija od sredine 2016., te iz Libije, gdje je pronađena veza Abedijeve obitelji s terorističkim skupinama", rekao je službenik. "Nakon dojave, MI5 je istraživao Abedija i druge članove skupine. Tada se smatralo da planira atentat na neku političku figuru. Ali, istraga nije ništa otkrila i dogodila se tragedija". MI5: Imali smo previše otvorenih istraga MI5 je suočen s pitanjem kako im je Abedi mogao promaknuti te izvesti napad u Manchesteru u kojem je ubio 22 i ranio 64 ljudi. Odgovorili su da su tada imali otvoreno ukupno 500 istraga o terorizmu te istraživali 3000 ljudi. Britanska policija objavila je u nedjelju navečer da je nakon potrage u jugoistočnom dijelu Manchestera uhitila 19-godišnjaka u vezi samoubilačkog napada. Uhićen u četvrti Gorton, mladić je osumnjičen za kršenje protuterorističkih zakona i on je 15. osoba uhićena u sklopu istrage o tom atentatu, precizirala je policija Manchestera u priopćenju. Trenutno se u pritvoru nalazi 13 osoba, a jedan muškarac i jedna žena oslobođeni su bez podizanja optužnice.