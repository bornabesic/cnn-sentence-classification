Sjednica Odbora za Ustav ponovno se nije uspjela održati zbog nedostatka kvoruma. Zapelo je već kod utvrđivanja dnevnog reda, a nakon kreativnog objašnjenja predsjednika Odbora Roberta Podolnjaka zašto se na dnevnom redu nisu našli zahtjevi za povredu Poslovnika vezani uz sjednicu s koje su izbačeni Ivan Pernar i Ivan Vilibor Sinčić, SDP-ovci su napustili sjednicu i vladajući su ponovno ostali bez kvoruma jer na sjednici nije bilo SDSS-ova Milorada Pupovca koji im je ključni zastupnik za održavanje većine. Naime, nakon sjednice s koje su izbačeni Pernar i Sinčić, prigovor na tumačenje Poslovnika od tada predsjedavajućeg Željka Reinera uputili su Sinčić zbog izbacivanja i Branimir Bunjac iz Živog zida zbog oduzimanja mobitela te SDP-ov Arsen Bauk zbog prekidanja rasprave HDZ-ove Irene Petrijevčanin Vuksanović. Na posljednjoj sjednici otvorila se rasprava o prigovoru Bunjca, a ostali nisu ni došli na dnevni red jer je SDP i tada srušio kvorum uz objašnjenje kako vladajući bez njih nemaju dovoljnu većinu i ne žele im pomagati u donošenju odluke kako Reiner na spornoj saborskoj sjednici nije pogrešno tumačio Poslovnik. Očekivalo se kako će se o Bunjčevu prigovoru danas glasovati te još raspraviti i Sinčićev i Baukov prigovor, međutim, te se točke uopće nisu našle na dnevnom redu. Na to je odmah na početku sjednice upozorio Arsen Bauk, koji je primijetio da se Reiner u međuvremenu liberalizirao u vođenju sjednice, pa te točke možda više i nisu prioritet. – Pa vi ste tada prekinuli sjednicu, pa to više nije aktualno – uzvratio je Podolnjak. Bauk je kazao kako su njegovi stranački kolege napustili sjednicu jer nisu htjeli držati kvorum umjesto vladajućih. – Ja sam tada branio kolegicu iz HDZ-a, a ta točka nije ni došla na dnevni red – primijetio je Bauk, a HDZ-ov Branko Bačić dobacio mu je kako je nije ni trebao braniti. SDP-ov Peđa Grbin tada je Podolnjaka pitao znači li to da Odbor uopće ne misli dati tražena tumačenja, a Podolnjak je uzvratio kako je SDP tada napustio sjednicu pa i ne treba dati tumačenja. Bauk je primijetio da je samo SDP napustio sjednicu, a ne i članovi Živog zida, čije su točke bile na dnevnom redu te kako bi ovakvo tumačenje što Odbor treba ili ne treba raspraviti vladajući ubuduće mogli koristiti kao instrument da izbjegnu rasprave koje im ne odgovaraju. – To vaše tumačenje bih mogao prihvatiti da su kojim slučajem vladajući rušili kvorum, ali ovako ne mogu – rekao je Podolnjak. Nakon ovoga, SDP-ovci su ustvrdili kako ne žele sudjelovati u takvim raspravama te su ponovno napustili sjednicu. Vladajućima je nedostajao Pupovac da bi imali kvorum, a kad su iz telefonskog razgovora s njime shvatili da neće stići na sjednicu, razišli su se uz dogovor kako će novu sjednicu imati u četvrtak ujutro. Inače, jedina točka dnevnog reda bila je prijedlog za davanje vjerodostojnog tumačenja članka 42. Zakona o izborima zastupnika u Hrvatski sabor, koji se referira na imenovanje Josipa Salapića kao zamjene Branimiru Glavašu u Saboru. Na to su imali prigovor sada već bivši HDSSB-ovci koji su tvrdili kako Salapić nije mogao biti zamjena jer su više preferencijalnih glasova na istoj listi imali Vladimir Šišljagić i Dinko Burić, no Glavaš je tvrdio kako su oni već tada napustili stranku, pa ih nije ni postavio kao svoje zamjene. Nakon prekinute sjednice, Podolnjak je objasnio kako je prekinuta jer su zastupnici oporbe, kao i na prošloj sjednici, napustili dvoranu dok se raspravljalo o njihovim prigovorima na kršenje Poslovnika. – Moje je stajalište, kao predsjednika Odbora, da napuštanjem sjednice predstavnici opozicije smatraju da teme koje su tada stavili na dnevni red više nisu aktualne i da više nema potrebe o njima ponovno raspravljati na današnjoj sjednici. U trenutku kad jedna odluka njima nije po volji, ustaju i napuštaju sjednicu. Dakle sami su srušili kvorum, sami nisu željeli raspraviti o ostalim pitanjima o kojima bi Odbor zauzeo stav i to stajalište bilo bi putokaz i za buduće odlučivanje Odbora i ponašanje predsjedatelja. Smatram da nema ni logike ni smisla ponovno uvrstiti točke na dnevni red današnje sjednice jer nakon svake oni ponovno ustaju, napuste sjednicu i tako unedogled. Možda mjesecima raspravljamo o kršenju Poslovnika za koje smo zaboravili kad se dogodilo – objasnio je Podolnjak. SDP-ov Orsat Miljenić nakon sjednice objasnio je kako su srušili kvorum iz principa. – Logika kojom se vode vladajući značila bi, ako nema kvoruma, da se nikada neće ništa održavati. Mi smo u manjini kao opozicija, a dužnost je vladajućih da imaju kvorum i dužnost je da stave na glasanje one točke koje su bile navedene. Ne može netko samoinicijativno skidati te točke. Zašto? Zato što je netko izišao? To nije normalno. Prema toj logici, o zakonu o kojem se trebalo glasati u srijedu, ali nije bilo kvoruma, nikada se neće više glasati zato što nije bilo kvoruma. Ovo je logika jačeg. Tko je jači, taj tlači – komentira Miljenić. >> Maras zaradio dvije opomene 'zbog provociranja': Odbijeni amandmani Hasanbegovića i Bulja 