POLITIČKA situacija u Metkoviću nastavlja privlačiti pozornost javnosti. MOST-ova kandidatkinja za drugi krug Katarina Ujdur tako je danas pozvala HDZ-ovog Dalibora Milana na sučeljavanje te zatražila Milana i Jambu da se očituju o tome jesu li u koaliciji. "Hvala još jednom svim biračima na povjerenju koje nikada nećemo izdati. U drugom krugu idemo na pobjedu kojom ćemo dokazati da smo najjači upravo u Metkoviću iz kojega je krenula jedna lijepa politička priča koja danas prolazi širom Lijepe naše. Pozivamo HDZ i HSS da se javno priznaju jesu li u koaliciji ili nisu. Neka birači znaju. Jer već se navodno dijele mjesta i pozicije koje određuje gradsko vijeće. Osim toga pozivam i svog protukandidata Dalibora Milana na sučeljavanje. Spremna sam suočiti se izravno i s gospodinom Daliborom Milanom i s Nikolom Oršulićem koji je stvarni predsjednik HDZ-a s obzirom da kontrolira članstvo, a Dalibor Milan je v.d. predsjednika iako to ne predviđa statut. Ovaj puta dame ne moraju birati, neka to učine muškarci", napisala je Ujdur na Facebooku. Jambo: Podržat ću HDZ Nije trebalo dugo čekati na odgovor Stipe Gabrića Jamba, koji je za N1 potvrdio kako će podržati Dalibora Milana i slaganje HDZ-ove većine u Metkoviću. Na pitanje o tome hoće li možda podržati Ujdur, u slučaju da ona pobijedi, odgovorio je negativno.   "U nikakvom scenariju. Pljuvali su me četiri godine. A Ujdur može biti gradonačelnica kao moja pokojna majka koja je umrla 2010. godine", rekao je Jambo.