Ima li 'Agrokoru' spasa? Ako ima, onda bi dobar dio trebao biti u rukama jednog Imoćanina. Onaj drugi "Agrokor" je doveo u sadašnju situaciju, piše Slobodna Dalmacija. Teo Vujčić (48), zadnji, očajnički, kadrovski potez Ivice Todorića koji ga je dan nakon dolaska Antonija Alvareza III. povukao iz Zrenjanina s vodećeg mjesta tvornice ulja "Dijamant" i stavio na čelo "Konzuma", od ponedjeljka će biti čovjek od najvećeg povjerenja Ante Ramljaka, Vladina povjerenika u "Agrokoru". Može se reći, počinje sječa menadžera u posrnulom poslovnom carstvu, a Vujčić postaje ključni operativac koncerna. Pored vođenja "Konzuma" iz nadzornih odbora kontrolirat će "Ledo", "Zvijezdu" i "PIK Vrbovec". Možda i još ponešto, piše Slobodna Dalmacija. Teo Vujčić je, izvorno, čovjek "Agrokora", ali je u bogatoj poslovnoj karijeri, stjecajem okolnosti, više vremena proveo izvan koncerna nego u njemu. Godinama je radio više u regiji (BiH i Srbija) nego u Hrvatskoj. Prije tri godine postao je prvim čovjekom "Zvijezde", a dvije godine kasnije "Dijamanta". Iz toga se razvijala priča kako Todorić seli industriju ulja u Srbiju. Bio je i izvršni direktor "Agrokora" u poslovnoj grupi Hrana. U međuvremenu imao je visoke pozicije u "Dukatu" u Hrvatskoj i Bosni i Hercegovini. Bio je i savjetnik poznate njemačke mljekarske industrije "Zott", koja je surađivala i s "Agrokorom", i to odmah nakon završene epizode u "Dukatu". U srbijanskoj grupaciji mljekara "Imlek" bio je na poziciji menadžment konzultanta, a zatim i direktora operacija i to kao važan čovjek vlasnika, britanskoga Salford Investment Funda. Radio je i kao senior konzultant "AT Kearney". Nigdje ga dugo nije držalo mjesto. Za širu javnost Teo Vujčić, diskretni obiteljski čovjek i otac troje djece, potpuno je nepoznat. Rođen je u Imotskom gdje je polazio osnovnu i srednju školu, diplomirao je na Agronomskom fakultetu u Osijeku da bi prvi posao dobio u Splitu. Dvije-tri godine kao agronom nije mogao naći posao pa je kao otac mlade obitelji ljeti konobario, a zimi odlazio na bauštelu u Njemačku. Nije ga imao tko pogurati u ozbiljan posao. Njegov veliki potencijal i silnu energiju prepoznao je i u službeni svijet rada ga primio tadašnji direktor MILS-a Ante Vrandečić, što Vujčić nikad nije zaboravio i uvijek rado ističe. Radio je vrlo revno u sirovinskoj službi tada "Agrokorove" mljekarske tvrtke, imao odlične rezultate, napredovao i dogurao dosta brzo i do direktora proizvodnje. Po načelu radi i uči upisao je postdiplomski studij. Tvrtka mu je 2002. godine financirala magisterij na Sveučilištu u Zagrebu na temu "Utjecaj različitih kultura na održivost i kakvoću jogurta pri različitim temperaturnim uvjetima čuvanja". Kratko vrijeme bio je i član Uprave MILS-a. Ambiciozan i siguran u sebe nije se libio ulagati u svoju budućnost. Na Harvard Business School, vlastitim sredstvima iz kredita vrijednog nekoliko desetaka tisuća eura, specijalizirao je menadžment i doktorirao na poljoprivrednoj ekonomiji. Doktorsku disertaciju obranio je 2006. na Sveučilištu u Zagrebu. Visoko kotira u konzultantskom svijetu, njegove usluge koristila je i domaća industrija hrane "Podravka", Kraš", "Franck"... Od prvog zaposlenja ni jednog dana nije bio bez posla. Ide u red traženih menadžera koji mogu birati radno mjesto i imaju svoju cijenu na tržištu. Teo Vujčić važi za iznimno bistrog, inteligentnog čovjeka (visoki IQ evidentiran mu je u Mensi), zavidne je radne etike, radoholičar, uporan, fascinantan matematičar, kažu, ne baš lake naravi. Ako mu nije minus što je vrlo tvrd prema dobavljačima i poslovnim partnerima, onda posjeduje idealne karakteristike top menadžera. Po obrazovanju je agronom, odlično poznaje proizvodnju, jako puno se bavio restrukturiranjem, a smatra se posebno vrhunskim stručnjakom za pitanja distribucije. Iznad teoretske podloge strše sami uspjesi u praktičnom radu. Ne svrstavaju ga u interesne grupe, definitivno pripada klubu onih koji nisu opcijaši i koji su se u poslovnom svijetu probijali sami, bez mentora i patrona. Možda još važnije, potpuno je apolitičan i udaljen od stranačkih lobija. Sudbina "Agrokora", koja se raspetljava na ključnoj liniji Konzum-Ledo, u dobrim je rukama smatra se u poslovnoj zajednici. Teo Vujčić je odličan izbor, pod uvjetom da za velika djela nije (pre)kasno.