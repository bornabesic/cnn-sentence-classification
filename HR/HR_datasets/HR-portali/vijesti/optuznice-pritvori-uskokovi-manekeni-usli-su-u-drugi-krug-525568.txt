Uskokove optužnice, istrage, pa čak niti dani provedeni iza rešetaka, pojedincima nisu odmogli u osvajanju svojih gradova, općina i županija. Dapače, birači su poneke i nagradili i vratili na političku scenu. Varaždinci i stanovnici Varaždinske županije poželjeli su dobrodošlicu Ivanu Čehoku i Radimiru Čačiću. Obojici je zajedničko zatvorsko iskustvo i za obojicu je ovo veliki “come back”. Bivši varaždinski gradonačelnik Čehok skoro je u nedjelju kao nezavisni kandidat odnio pobjedu već u prvom krugu. Prije šest godina napustio je gradonačelničku fotelju zbog tri optužnice da je oštetio Varaždin za 50 milijuna kuna, a mjesec dana proveo je u pritvoru. Sudski proces još je u tijeku, a s 41 posto osvojenih glasova pokušat će u drugom krugu ponovno preuzeti grad. - Moral je stvar koja na kraju završi na zadnjoj instanciji, vašoj savjesti. Mi ćemo grad voditi na načelima da treba biti pošten u svom radu, a moja savjest je čista - odgovorio je Čehok medijima u nedjelju nakon objave rezultata na pitanje je li moralno što se kandidirao za gradonačelnika na ovogodišnjim izborima. U drugi krug za varaždinskog župana ide i reformist Čačić, koji iza sebe ima odležanu godinu zatvoru. Bivši čelnik HNS-a u zatvoru je završio 2013., tri godine nakon što je izazvao prometnu nesreću u kojoj je poginulo dvoje ljudi u Mađarskoj. Osuđen je na 22 mjeseca, a u zatvoru je odslužio polovicu kazne. Svoj dom u nekoliko je navrata Remetincem zamijenio i zagrebački gradonačelnik Milan Bandić, koji za sobom vuče brojne afere i nekoliko optužnica. U aferi Agram sumnjiče ga da je oštetio Zagreb za oko 20 milijuna kuna, a u aferi Štandovi da si je navodno priskrbio nezakonitu korist od najmanje 305.000 kuna. Otvoren je i niz istraga protiv Bandićevih suradnika za pogodovanje i namještanje poslova. Nakon 16 godina na čelu grada, Zagrepčani su opet njemu dali najviše svojih glasova i poslali ga u drugi krug za svoju utvrdu. Unatoč optužnicama i zatvorskim kaznama, u Virovitici i Karlobagu također nema nikakve promjene. Tu su HDZ-ovci nadmoćno pobijedili protivnike i zaključili borbu već u prvom krugu. Ivica Kirin u Virovitici ostaje gradonačelnik, a Ivan Tomljenović u Karlobagu načelnik. Gradonačelnika Kirina, bivšeg ministra unutarnjih poslova kojem se sudi za aferu Fimi media i tereti za zloporabu položaja i ovlasti “tešku” 7,5 milijuna kuna, ponovno je podržalo 60 posto Virovitičana. Više od njega, čak 66 posto, osvojio je Tomljenović, koji je mjesec dana proveo u istražnom zatvoru te je 2015. nepravomoćno osuđen na godinu dana zatvora zbog pogodovanja tvrtki svoje supruge u gradnji šetnice u Karlobagu. Prije nekoliko mjeseci ponovno je izazvao skandal kad je uhićen zbog prijetnji stranačkom kolegi Mili Milinoviću. Najprije mu je prijetio telefonski, a potom je otišao i korak dalje pokušavši ga vozilom izgurati s ceste. U Metkoviću HSS-ovac Stipo Gabrić Jambo nije uspio preuzeti vlast, ali je dobio dovoljno podrške građana za ulazak u Gradsko vijeće. Protiv Jamba, bivšega gradonačelnika Metkovića i neretvanskoga “kralja mandarina”, Uskok je podignuo optužnicu kojom ga se tereti da je novcem grada kupovao sadnice maslina od supruge i slao članove stranke na hodočašće u Mariju Bistricu. Tijesna borba je i u Đakovu, gdje u drugi krug ide i nekadašnji gradonačelnik Zoran Vinković, a koji također ima teret optužnice. Vinković je prije nekoliko godina nepravomoćno osuđen na osam mjeseci zatvora uvjetno zbog lažiranih putnih troškova, a tereti ga se i za pogodovanje zakupnicima poljoprivrednog zemljišta. Tema: Lokalni izbori 2017.