Foto: Instagram VEĆINA ljudi prostitutke i druge seksualne radnice smatra jadnim žrtvama, no to nije uvijek slučaj. Za neke ljude posao prostitutki, eskort djevojki i sponzoruša je isti, a povezivanje seksa i novca smatraju zlostavljanjem i nehumanošću. Ipak, postoje ljudi koji spavaju s drugima jer to žele, a usput dobiju i novac za to. Sponzoruše su mlađe cure koje uživaju u pažnji starije gospode, a ta pažnja najčešće znači obasipanje novcem i darovima. Zauzvrat im pružaju svoje društvo, koje ponekad uopće ne uključuje seks. Sponzore pronalaze na stranicama kao što su sugardaters.com u Europi i seekingarrangement.com u Americi. Sponzoruše su moderne, praktične i educirane djevojke koje polako mijenjaju svijest o seksualnim radnicama u današnjim okolnostima. Postale su već toliko uobičajene da i nekad elitni mediji poput Wall Street Journala, CNN-a i BBC-a izvještavaju o njima. Kao razlog zbog kojeg se u zapadnom svijetu povećava broj mladih djevojaka koje traže sponzore su studentski krediti, za koje je često potrebno izdvojiti više novca, ali i ekonomska kriza. Mnogi su uvjereni da je ono što sponzoruše rade jednako prostituciji, samo je malo ublaženo kako bi bilo socijalno prihvatljivije. No to nije istina. Brojne korisnice ovakvih stranica su obrazovane mlade žene ili studentice, koje koriste ovu platformu kako bi zaradile ozbiljnu lovu. Osim toga, one su dokaz da sve djevojke koje se nalaze u sferama seksualne industrije nisu "žrtve" ni "tragične". Život nije težak ni sponzorima, koji imaju više šanse od drugih muškaraca da upoznaju mlade i zgodne žene, nemaju nikakve obveze prema njima, odnosi su od početka jasno određeni, a partnericu mogu naći bilo kada, bilo gdje i preko bilo kojeg uređaja (pametnog telefona, tableta ili računala). Novinar Unilada napravio je profil na sugardaters.co.uk kako bi upoznao djevojke i otkrio zašto se bave time čime se bave. Neke od njih tvrde da uopće ne rade u industriji seksa, druge misle da su u nekoj sivoj zoni, dok treće ne vide razliku između prostitutki i sponzoruša. "Volim se seksati pa zašto ne bih bila plaćena za to", rekla je jedna, dok druga kaže: "Zašto bih radila u kafiću za tri eura po satu, kad mogu zaraditi 800 eura za seks s nekim bankarom?". Treće su mu objasnile da si zbog toga mogu priuštiti putovanja, priliku da se bave onim što vole, plate studij, večeraju u finim restoranima i žive u ugodnim stanovima. "Ponuda je odlična, iako sam isprva naletjela na čudne muškarce. No kad sam počela posvećivati više pažnje tome i upoznala se s terenom, stvari su se popravile. Možete naći različite muškarce, oženjene, rastavljene, slobodne, bezobrazne, sramežljive, one koji traže prijateljice, one koji traže seks, one koji traže društvo na putovanjima...", ispričala je jedna. "Kad je netko spreman platiti tisuću eura za seks s vama, nema potrebe da vam govori da ste prelijepi. Postajete luksuzni seksualni objekt i to je jako uzbudljivo. Tako nešto ne možete doživjeti s dečkom, jer je ta veza puna emocija", ispričala je druga djevojka. Kroz razgovor s tim ženama, novinar je utvrdio da je seks sa sponzorom mnogo drugačiji od seksa iz ljubavi ili zabave. "Za razliku od seksa s dečkom, u seksu sa sponzorom znate da on ne mašta ni o kome drugom dok je s vama. Kad vas netko plaća to je zato što želi biti s vama", tvrdi ista djevojka. Zbog tog razgovora novinar se zapitao razmišljaju li sve žene na taj način, no zbog odgoja i nekih vrijednosti u koje vjeruju ne usude se krenuti ovim putem. "Možemo se seksati zbog ljubavi, možemo se seksati zbog novca, možemo se seksati zbog zabave, možemo se seksati iz bilo kojeg razloga pod uvjetom da je to naša odluka", kaže. Iako su žene koje su pristale razgovarati s novinarom zadovoljne zbog svojih odluka, često ih se napada jer se takvi odnosi ne smatraju normalnima, već ih se gleda kao način da se opravda prostitucija. Pitanje je samo jesu li stranice poput SugarDatersa potaknule žene da se u većem broju bave tim poslom ili su se žene oduvijek time bavile, no internet je to samo objelodanio. Žene koje rade kao sponzoruše nisu prisiljene na to, već su jednostavno same odlučile da je to najbrži i najjednostavniji način da zarade novac i steknu iskustva koja inače ne bi stekle. Jedino što je sigurno jest to da im je dosta komentara svijeta, koji kao i inače misli da zna bolje od njih što bi trebale raditi, zaključuje Unilad.