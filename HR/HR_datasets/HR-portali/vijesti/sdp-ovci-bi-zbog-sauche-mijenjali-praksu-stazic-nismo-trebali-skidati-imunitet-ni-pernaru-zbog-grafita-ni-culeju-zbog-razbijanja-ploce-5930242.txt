Zastupnici SDP-a založili su se u srijedu u Saboru za promjenu dosadašnje prakse da saborsko Mandatno-imunitetno povjerenstvo (MIP) na zahtjev Državnog odvjetništva RH (DORH) automatski skida imunitet zastupnicima ustvrdivši da su u slučaju zastupnika Tomislava Sauche izašle na vidjelo mnoge nelogičnosti i propusti. "Dosadašnju praksu treba preispitati ili promijeniti", rekao je Arsen Bauk (SDP) u raspravi o izvješću MIP-a o skidanju imuniteta nekadašnjem šefu kabineta u SDP-ovoj Vladi Tomislavu Sauchi. "Prilikom odlučivanja vodit ćemo se kriterijima je li nužno da se postupak protiv zastupnika vodi dok mu traje mandat ili se to može napraviti i nakon mandata te hoće li zastupnik imati pravedniji proces dok je zastupnik ili kada se povuče iz politike", rekao je Bauk. Ustvrdio je i da je u slučaju Sauche odgovor na oba pitanja negativan. MIP je prošlog tjedna s pet glasova 'za' i tri oporbena 'protiv' predložio Hrvatskom saboru skidanje imuniteta zastupniku Tomislavu Sauchi na temelju novog zahtjeva DORH-a za dodatnim skidanjem imuniteta zbog još dva slučaja zlouporabe položaja i ovlasti te dva krivotvorenja službene isprave pri čemu mu je pomagala tajnica Sandra Zeljko. "Dosadašnja praksa, shvatio sam, bila je pogrešna", rekao je Nenad Stazić (SDP) koji smatra da se ništa neće dogoditi ako se kazneni progon provede nakon isteka zastupničkog mandata, a pritom bi se, smatra, odbacila pomisao da državni odvjetnik radi u političkom interesu vladajućih. Smatra također da MIP nije trebao skinuti imunitet ni zastupniku Ivanu Pernaru zbog crtanja grafita niti Stevi Culeju zbog navodnog razbijanja dvojezične ploče. Orsat Miljenić (SDP) ukazao je na niz nelogičnosti u postupku protiv Sauche. "U ovom predmetu postavlja se pitanje što se zaista događa. Ako izglasamo ovo, potvrdit ćemo tezu da je Saucha novac od prvih stotinjak naloga zadržao za sebe, a od daljnjih osam podijelio s tajnicom. To je životno nelogično", rekao je. U SDP-u zalažu se i za preispitivanje prakse skidanja imuniteta i kod privatnih tužni i građanskih parnica protiv zastupnika zbog izgovorenih riječi u Saboru. Vezano za promjenu prakse MIP-a Žarko Tušek (HDZ) apelirao je na dogovor i konsenzus zastupnika. Da je optužnica protiv Sauche "čudna" smatra i Ivan Pernar (Živi zid) koji spornim smatra brzinu cijelog procesa, ali i sudjelovanje glavnog državnog odvjetnika Dinka Cvitana na konferenciji za novinare premijera Andreja Plenkovića. "DORH umjesto da vidi da je ušao u mutnu političku igru, priznaje da nije temeljito proveo istragu, da ima još nekih spornih dnevnica", kazao je Pernar, ocijenivši cijelu istragu politički motiviranom. "Zakoni ne vrijede jednako za sve", dodao je Branimir Bunjac (ŽZ) ustvrdivši da je Cvitan izgubio kredibilitet. HDZ-ovci pak smatraju kako je u interesu zastupnika da se istraga što prije provede. Stevo Culej (HDZ) kazao je da treba braniti dignitet zastupnika i ukoliko se pojave sumnje u neko kazneno djelo da treba što prije te sumnje odagnati i riješiti. "Spora pravda je zapravo nepravda i zato treba kada je vrijeme određeni postupak provesti", nadovezao se Branko Bačić (HDZ). Tomislav Saucha ustvrdio je da ga sada čeka dugogodišnja bitka kroz sudove i da mu je život uništen. "Tri sata sam iznosio obranu na USKOK-u jer sam htio surađivati i vjerovao da ako kažem što je istina da će shvatiti da nisam kriv. Međutim, to se nije ostvarilo već je svaki moj trud rezultirao da mi je bilo još gore. Svaki put kada govorim radim na svoju štetu. Sada ću morati početi šutiti i nažalost život će mi biti uništen, i je uništen, čeka me dugogodišnja bitka kroz sudove", kazao je. Sabor sjednicu nastavlja u četvrtak.