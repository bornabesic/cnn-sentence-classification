Željko Lukunić, fotoreporter Pixsella, danas je dobio nagradu "Nikša Antonini" Hrvatskog novinarskog društva za novinsku fotografiju. Njegov uradak snimljen u svibnju prošle godine dočarao je atmosferu s prosvjeda branitelja na Markovu trgu. Lukunić je snimio trenutak kad su pripadnici specijalne policije pokušali ući u crkvu Svetog Marka i izvući prosvjednike. Došlo je do velike gužve u kojoj je bio i Josip Klemm, jedan od vođa prosvjeda. Na fotografiji se vidi kako je jedan branitelj uhvatio specijalca za vrat. – Dva dana eskalacije prosvjeda koji je Hrvatsku doveo do usijanja Željko je sveo na bitno: granicu koja se ne smije prijeći, ruku koja ne smije napraviti što je naumila. Među stotinama ljudi koji su tih dana snimali, što profesionalaca, što amatera, i tisućama fotografija koje su tada nastale, samo je jedna TA fotografija. Željko nam je pokazao sliku koja govori više od tisuću riječi i svu dramatiku događaja koji je potresao Hrvatsku – objašnjava HND i dodaje: – Mogli bismo sada naglašavati da je u tom trenutku trebalo imati hrabrosti pa se, za razliku od svih drugih, izboriti za poziciju u crkvi, a ne vani, da za popravni nije bilo prilike ako ta jedna snimka ne uspije... Mogli bismo, ali nema potrebe. Jer Željko je napravio točno ono što treba. Time je žiriju ovogodišnje nagrade "Nikša Antonini" olakšao odluku kome ide nagrada za fotografiju godine. >>Večernjakovci Haidar Diab i Veljković te Pixsellov fotoreporter Lukunić dobili nagrade HND-a 