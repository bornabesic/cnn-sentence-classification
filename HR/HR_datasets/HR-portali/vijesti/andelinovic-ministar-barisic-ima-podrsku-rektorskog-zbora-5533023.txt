Predsjednik Rektorskog zbora Šimun Anđelinović u petak je izjavio kako ministar znanosti i obrazovanja Pavo Barišić ima potporu Zbora, a rektor Sveučilišta u Zagrebu Damir Boras je rekao kako očekuje da će Ustavni sud uskoro dati pravorijek o odluci Odbora za etiku u znanosti i visokom obrazovanju da je prijava za plagiranje protiv Barišića "djelomično opravdana".   "Ministar Barišić, sve dok se nešto ne promijeni, ima našu podršku kao naš profesor na sveučilištima u Splitu i Osijeku," rekao je novinarima Anđenlinović danas u Splitu gdje se održava sjednica Rektorskog zbora.   Odovarajući na pitanje novinara o tvrdnjama da je ministar Barišić u sukobu interesa jer je u listopadu 2016. potpisao odluku kojom je njegovo ministarstvo financiralo znanstvene skupove u čijoj je organizaciji sam sudjelovao, Anđelinović je kazao kako je u sukobu interesa i znanstvenik Ivan Đikić, koji je u pismu premijeru Andreju Plenkoviću tražio smjenu ministra Barišića.   "Hrvatska je premala država u kojoj smo svi u sukobu interesa. I kolega Đikić je u sukobu interesa jer je na istoj katerdi ( s njim) njegov kum i supruga od kuma,"  kazao je Anđelinović.   Rektor Sveučilišta u Zagrebu Damir Boras je ocijenio da je odluka Odbora za etiku u znanosti i visokom obrazovanju u vezi ministra Barišića nezakonita. "Ta odluka, po mojem mišljenju, još uvijek nije zakonita. Nadam se kako će uskoro Ustavni sud RH donijeti o njoj pravorijek,  pričekajmo to, pa ćemo onda razgovarati," kazao je Boras novinarima.   Na upit treba li ministar Barišić podnijeti ostavku zbog optužbi o plagiranju, Boras je rekao: "Kad bi plagirao - da, ako nije plagirao, ako je na vrijeme ispravio pogrešku, ako relevantna tijela donesu takvu odluku - a što se tiče Sveučilišta jest donesena takva odluka, onda nemamo više što komentirati,"  poručio je Boras.