Hrvatski premijer Andrej Plenković, potpuno neočekivano, odlučio je na sam Badnjak dati izjavu za medije. Po samom terminu održavanja konferencije dalo se naslutiti da je nešto važno, a Plenković je odmah u startu otkrio o čemu se radi - Hrvatska je izgubila arbitražu u slučaju INA-MOL! Ipak, to je nagnalo hrvatsku stranu da donese veliku odluku. - Donijeli smo političku odluku o povratku INA-e u vlasništvo Republike Hrvatske. Kao što sam nekoliko puta isticao, razmatrali smo najbolje opcije za budućnost INA-e. I u kontekstu strateškog interesa, ali i u energentskom smislu. Hrvatska će pokrenuti proces otkupa cjelokupnog udjela MOL-a u INA-i bez da se poveća javni dug Hrvatske. S ovom odlukom je upoznata i predsjednica RH i predsjednik Sabora, ali i mađarska strana - rekao je Plenković dodavši da je od pravnog tima RH dobio obavijest da je sud u Ženevi odbacio dokazne materijale RH. - Naime, od pravnih zastupnika Republike Hrvatske smo dobili obavijest da je donesena odluka u postupku koji je Hrvatska pokrenula protiv mađarske naftne i plinske kompanije MOL pred arbitražnim sudom komisije Ujedinjenih naroda za međunarodno trgovačko pravo u Ženevi. Dokazni postupak je završio prije početka mandata ove vlade. Arbitražni sud je odlučio da ponuđeni dokazi nisu dovoljni da dokažu da su ugovori sklopljeni 2009. godine nastali kao plod koruptivnih aktivnosti te ih je stoga sud odbio poništiti, rekao je Plenković i napomenuo da ni hrvatski sudovi do danas nisu donijeli niti jednu pravomoćnu presudu koja bi to dokazivala, odnosno da je jedinu takvu presudu koja je bila donesena nedavno ukinuo Ustavni sud. Vlada se snažno protivi takvoj odluci Arbitražnog suda i razmatramo s našim pravnim savjetnicima sve pravne opcije kako bismo osporili ovu odluku rekao je Plenković. Kazao je kako će odluka pred Međunarodnim sudom za rješavanje investicijskih sporova u Washingtonu biti donesena, prema informacijama koje ima, do kraja iduće godine.  U zaključku je rekao: - Odluka je donesena u najboljem interesu RH i, uvjeren sam, najboljem interesu INA-e kao naše strateške naftne kompanije. Koliko će to koštati Plenković nije objavio, ali je dodao: - Otkup će se odvijati prema modelu koji smo već razdradili, a koji je financijski održiv i neće povećati javni dug Hrvatske.