Ministar vanjskih i europskih poslova Davor Ivo Stier rekao je u ponedjeljak u Podrutama da obilježavanje Dana Republike Srpske, unatoč suprotnoj odluci ustavnog suda BiH, svjedoči procesu eskalacije tenzija u Bosni i Hercegovini. To nije proces koji je započeo danas i ima poticaj nekih čimbenika međunarodne zajednice jer dopuštaju da se to u ovom trenutku odvija bez većih reakcija, kazao je Stier novinarima u Podrutama kraj Novog Marofa, gdje je bio na obilježavanju 25. godišnjice stradavanja petorice promatrača Europske zajednice. Nekada su hrvatski čelnici bili sankcionirani za puno manje stvari, rekao je Stier. "To danas nije i vjerojatno neće biti slučaj. Trebamo zato mirne glave gledati ovaj proces", kazao je. "Hrvatska je dala veliki doprinos u Bosni i Hercegovini, ali često puta je nakon toga dobivala samo optužbe da je bila samo agresor i naši časnici dobivaju optužnice. U tim i takvim okolnostima jedino što danas želim reći jest pozvati sve aktere u BiH da na miran, odgovoran način, za stolom, pronađu rješenje za otvorena pitanja koja postoje među trima konstitutivnim narodima", rekao je Stier. Ministar Stier potvrdio da su zapaljena Inina postrojenja u Siriji Ministar vanjskih i europskih poslova Davor Ivo Stier potvrdio je u ponedjeljak kako su snage tzv. Islamske države zapalile Inina postrojenja u Siriji, a za daljnju procjenu situacije zatražit će se potpuna potvrda i procjena šteta. "Prva izvješća koja smo dobili potvrđuju tu informaciju, međutim još ćemo tražiti potpunu potvrdu i procjenu štete. To očekujemo da dobijemo kako bi mogli i dalje procijeniti situaciju", izjavio je Stier odgovarajući na pitanja novinara.  Upitan ima li podatke o kojem bi se iznosu šteta moglo raditi, Stier je samo ponovio da treba dobiti procjenu kakva bi bila eventualna šteta.  "Zatražili smo i još ćemo dobiti ta izvješća", odgovorio je ministar vanjskih poslova. Kako pišu mediji, teroristi tzv. Islamske države digli su u zrak plinsko postrojenje Hayan, koje se nalazi 100 kilometara istočno od Homsa. Organizacija se operacijom pohvalila putem Amaq Newsa, njihovog propagandnog kanala.  Ina je u Siriji bila prisutna od 1998. godine, kada je provodila istraživanja i proizvodnju temeljem potpisanih Sporazuma o podjeli proizvodnje na blokovima Aphamia i Hayan. No, zbog političke i sigurnosne situacije u Siriji Ina je u veljači 2012. godine suspendirala sve svoje aktivnosti na spomenutim blokovima.  Iz Ine je još uvijek čeka službena potvrda toga događaja. Cijena dionice Ine na Zagrebačkoj burzi u prijepodnevnom trgovanju u ponedjeljak pala je 3,39 posto, na 2.900 kuna, uz 84.100 kuna prometa te je bila među najvećim gubitnicama. >> Dodik na proslavi Dana Republike Srpske otkrio jedini način na koji će BiH opstati 