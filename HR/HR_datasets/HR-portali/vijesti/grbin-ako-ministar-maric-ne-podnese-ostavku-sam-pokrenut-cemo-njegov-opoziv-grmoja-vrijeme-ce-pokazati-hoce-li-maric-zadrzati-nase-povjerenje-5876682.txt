Saborski zastupnik SDP-a Peđa Grbin izjavio je u petak kako ministar financija Zdravko Marić ne može obnašati svoju dužnost te bi trebao sam otići, a ako to ne učini SDP najavljuje mogućnost pokretanja njegovog opoziva. "Ako ministar Marić ne ode u jednom primjerenom roku, tu se radi o danima, najviše tjedan dana, tada ćemo odlučiti o sljedećim koracima, a, naravno da je jedan od tih koraka i mogućnost pokretanja njegovog opoziva", rekao je Grbin novinarima u Saboru. Na pitanje zbog čega Marić ne može obnašati tu dužnost, Grbin je odgovorio kako je Marić i sam jasno rekao da ne može donositi odluke niti u jednom predmetu koji je povezan s Agrokorom. U tekstu zakona o Agrokoru stoji da je Hrvatska došla u situaciju koja prijeti njezinom financijskom i fiskalnom sustavu. "A tko je osoba u Hrvatskoj koja se brine za financijski i fiskalni sustav? Ministar financija. Ako mi imamo osobu koja se sama izuzima iz čitavog niza odluka koja su u ovom trenutku ključne, jasno je da ta osoba ne može obnašati svoju dužnost", poručio je Grbin. Upitan o SDP-ovoj inicijativi za pokretanje istražnog povjerenstva u slučaju Agrokor uzvratio je kako će to predložiti najkasnije do utorka. "O tome odlučuje Sabor, u kojem mi nemamo većinu. No, mislim da su argumenti itekako u prilog osnivanju povjerenenstva", rekao je. Podsjećajući na tvrdnje potpredsjednice Vlade Martine Dalić da su se u Agrokoru događale nekakve stvari koje su formirale paralelan sustav financiranja u Hrvatskoj, izvan nadzora nadležnih institucija, Grbin je rekao kako bi to povjerenstvo trebalo utvrditi kako je do toga došlo i što se točno događalo. "Najvažnije što bi trebalo proizaći iz rada takvog povjerenstva je, ne samo pronaći one koji su krivi, nego spriječiti da Hrvatska ponovno dođe u situaciju u kakvoj smo danas", istaknuio je. Na pitanje je li predsjednik Sabora Božo Petrov trebao podnijeti kaznenu prijavu protiv Ivice Todorića, Grbin je odgovorio kako se Petrov ne može odvojiti od dužnosti koju obnaša, pa reći da je četiri sata predsjednik Sabora, a nakon toga nije. "Nikad nije javno rekao zašto je podnio tu prijavu i na temelju čega. Ako je samo na osnovu napisa u novinama to je onda najblaže rečeno smiješno, jer, koliko mi je iz medija dostupna informacija, ti se izvidi u Agrokoru odvijaju već tjednima. Dakle, Petrov je odlučio populistički iskoristiti ovaj trenutak i jedan dan glasovati za zakon koji u mnogome pomaže Todoriću, a drugi dan protiv njega podizati kaznenu prijavu", rekao je. Vjeruje i kako će SDP zatražiti ocjenu ustavnost Zakona o postupku izvanredne uprave u tvrtkama od sistemskog značaja. "To je naša obveza kako bi se utvrdilo je li ovo dopušteno, da ne bi za tri, četiri godine netko pobijao radnje koje su poduzimane temeljem ovog zakona. Ustavni sud treba učiniti što prije. Bez obzira ne moje sumnje, bio bih sretan da se pokaže da je ovaj zakon ustavan, da je sve što će se dogoditi tijekom postupka izvanredne uprave rezultira Konzumom, Zvijezdom i drugim trgovačkim društvima u Agrokoru koja mogu funkcionirati i nisu otpustila niti jednog radnika, iako čisto sumnjam da će se to dogoditi", rekao je Grbin. Bankari su, kaže, zainteresirani za aktiviranje tog zakona jer im on jamči stopostotnu zaštitu bez ikakvog rizika onih ulaganja koja će oni sada napraviti. "Ali, meni kao poreznom obvezniku ili zaposleniku Konzuma, dobavljaču ili njegovom zaposleniku ne donosi apsolutno nikakvu sigurnost. Ako će posljedica zakona biti stečaj iz kojeg će jedinio neokrznuti izaći bankari koji će sutra dati novac, onda je bolje da se stečaj dogodi danas, pa da svi dobiju barem nešto. Jer, ako se stečaj dogodi za 15 mjeseci, onda nitko u ovoj zemlji neće dobiti ništa, osim bankara koji u biti predstavljaju državne banke u vlasništvu Kremlja", rekao je Grbin. Davor Bernardić komentirao je kako je Vlada s lex Agrokorom potpuno na strani banaka. Komentirao je i lex Vlahušić. Kazao je kako SDP poštuje odluku suda, 'za razliku od njih'. Vezano uz blokadu Petrokemije i svega u državi, kazao je kako je pod hitno potrebno zaštititi poljoprivrednike i proizvođače tako da se osigura da svi hrvatski proizvodi budu na tržištu zastupljeni s minimalno 40 posto. - Da su prije godinu dana poslali prijedlog zakona o nepoštenoj trgovačkoj praksi, mi ne bi imali ovaj problem. Zahvaljujući njihovom kašnjenju, stvar je eksplodirala. Idući tjedan na predsjedništvu SDP-a bit će riječi o opozivu Zdravka Marića – kazao je Bernardić. Grmoja o zahtjevu SDP-a za povjerenstvom za Agrokor: Most s tim nema problema, nek ispitaju i one koji pokreću povjerenstvo, jer su i oni odgovorni za situacijuPolitički tajnik Mosta Nikola Grmoja u petak je izjavio kako u Mostu "nemaju nikakvih problema" s inicijativom SDP-a za osnivanje saborskog saborskog  istražnog povjerenstva za Agrokor, ali i poručio kako ni SDP-ove vlade koje su osam godina vladale Hrvatskom ne mogu biti izuzete od odgovornosti za ovo što se događa u Agrokoru.  "Imali su i ministra financija u proteklom razdoblju i nisu zaustavili ovo što se dogodilo. Prisjetimo se da je Zoran Milanović 2014., kad je Agrokor preuzeo Mercator, izjavio kako je to izvrstan potez i čestitao gospodinu Todoriću. A to je bio jedan od poteza koji su doveli do svega ovoga. Tako da mi s istražnim povjerenstvom nemamo nikakvih problema. Što se tiče odgovornosti svih koji su odgovorni za ovu situaciju, želim da odgovaraju. Naš zastupnik Bulj prozvao je HNB i HANFA-u za nereagiranje i morat će odgovore dati Vujčić i čelni čovjek HANFA-e", rekao je Grmoja novinarima u Saboru. Želim da se ispita i one koji pokreću povjerenstvo, jer su neki od njih odgovorni za ovu situaciju  Upitan kako tumači SDP-ovu inicijativu za opoziv ministra financija Zdravka Marića odgovorio je kako nije za presude prije bilo kakve istrage. "Želim da se sve ispita, pa i one koji pokreću istražno povjerenstvo. Neki od njih zasigurno su odgovorni za ovu situaciju u Agrokoru", istaknuo je Grmoja.  Naglasio je kako će svi oni odgovorni i kojima se dokaže da su imali nekakvu ulogu u svemu što se događalo u Agrokoru morati snositi odgovornost. "Valjda je prvi korak to istražno povjerenstvo", ustvrdio je.  Na pitanje zašto se izbjegava izjasniti ima li ministar Marić povjerenje Mosta ili ne, odgovorio je: "Mi smo glasovali za njega kao ministra, a vrijeme će pokazati je li on odgovoran i može li i dalje imati to povjerenje".