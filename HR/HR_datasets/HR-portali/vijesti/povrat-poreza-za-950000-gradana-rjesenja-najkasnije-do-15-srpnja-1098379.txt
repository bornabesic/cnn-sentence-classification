Porezna je uprava pročešljala prošlogodišnju zaradu 3,5 milijuna poreznih obveznika te je najavila da će 1,1 milijun građana najkasnije do 15. srpnja primiti privremena rješenja o utvrđenom dohotku i razlici za povrat poreza, odnosno uplatu. Povrat poreza bit će u kolovozu, a može ga očekivati 950 tisuća građana. Rješenja o poreznom dugu može očekivati 150 tisuća obveznika! Razlika od 15 kuna u odnosima s državom pojavila se kod svakog trećeg od približno 3,5 milijuna obveznika poreza na dohodak i njima se neće slati rješenja. Svaki drugi od 950 tisuća obveznika koji su preplatili porez može računati da će mu na račun sjesti manje od 300 kuna povrata. Lani je oko 500 tisuća obveznika dobilo milijardu kuna povrata poreza, dok je 60 tisuća ostalo dužno državi oko 300 milijuna kuna. Znatno veći broj ljudi kod kojih se ove godine pojavila razlika pravda se s više razloga. Jedan od razloga znatnog većeg broja obveznika kod kojih se pojavila razlika je to što su u obračun poreza uključeni i novi izvori dohodaka koji se prije nisu oporezivali: kamate na štednju ili dohodak od otuđenja posebnih vrsta imovine, odnosno otpada. No, isto tako poreznici kažu da mnogi poslodavci nisu proveli konačne obračune za svoje djelatnike. Lani je, na primjer, gotovo dvjesto tisuća maloljetnika platilo porez na kamate na štednju te će njih 85 tisuća dobiti rješenja o povratu automatski. Ostali koji su platili manje od 15 kuna poreza mogu ih zatražiti u svojoj poreznoj ispostavi. Rok za dostavu svih rješenja bio je 30. lipnja, no zbog velikog broja obveznika porezna uprava najavljuje da će se slanje rješenja protegnuti do 15. srpnja. Kašnjenje neće bitnije utjecati na isplatu preplaćenog poreza, jer će država sve svoje obveze ispuniti u mjesecu kolovozu. Izuzetak će, kažu, biti samo oni za koje se moraju prikupiti dodatni podaci kao što je dokaz boravka ili potvrde o primicima iz inozemstva. >> Porezna uprava: Povrati poreza na dohodak od početka kolovoza