Nakon što je Mostov minstar uprave Ivan Kovačić zaprijetio ostavkom ako mu se saborski zastupnik HDZ-a Josip Đakić ne ispriča zbog toga što je podlom nazvao Kovačićevu odluku da za savjetnice uzme bivše SDP-ove kadrove Višnju Tafru i Vesnu Nađ, Đakić je ustvrdio da nije vrijeđao i da je samo rekao svoje mišljenje o osobama primljenim u Kovačićevo ministarstvo. "Ja sam rekao svoje mišljenje i nisam vrijeđao, nego samo sa svog pogleda okarakterizirao osobe primljene u Ministarstvo uprave", napisao je danas u sms poruci za HRT saborski zastupnik i predsjednik Hvidre. Namjeru potpredsjednika Vlade i minsitra uprave Ivana Kovačića medijima je potvrdio njegov posebni savjetnik Ivica Relković. "Ako se premijer Plenković ne bude očitovao u korist potpredsjednika Vlade i ministra uprave, Kovačić će podnijeti ostavku na te funkcije", potvrdio je jučer Hini Relković. "Riječ je o odluci da se gospođu Tafru imenuje za glavnu tajnicu. Riječ je bila o javnom natječaju i ne samo da je ona bila najbolja nego je to bila i Vladina odluka. Dakle, 14 ministara HDZ-a je donijelo tu odluku zajedno sa četiri ministra Mosta. S druge strane, za gospođu Nađ za prebacivanje iz Ministarstva branitelja u Ministarstvo uprave tjednima je molio HDZ-ov ministar branitelja Tomo Medved jer mu se tamo nije uklapala u shemu. I kad učinite uslugu svom partneru, onda vas njegov zastupnik uz podsmjeh nazove podlacem, odnosno kaže da ste donijeli podle odluke", rekao je Relković. Uz očitovanje premijera i ispriku Đakića očekuju, kaže Relković, i očitovanje ministra Medveda jer je, tvrdi, on sam takvu odluku tražio. "I drugi visoki dužnosnici HDZ-a znali su da će doći do ovih imenovanja i svi su pristali, pa neka to sada protumače javno", poručio je Relković.