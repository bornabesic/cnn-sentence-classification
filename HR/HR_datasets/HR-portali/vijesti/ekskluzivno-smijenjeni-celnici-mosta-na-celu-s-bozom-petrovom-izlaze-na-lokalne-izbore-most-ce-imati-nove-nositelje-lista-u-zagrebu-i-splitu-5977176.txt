Pojedini Mostovi smijenjeni ministri i državni tajnici, ali i sam Božo Petrov koji broji zadnje dane na čelu Saboru, kako Jutarnji ekskluzivno doznaje, sada će u bitku na svibanjske lokalne izbore. Božo Petrov, govore nam izvori iz vrha Mosta, najvjerojatnije će nositi županijsku listu za Dubrovačko-neretvansku županiju i tako će, vjeruju u Mostu, pomoći Nikoli Grmoji, političkom tajniku stranke, da pokuša dobiti izbore u ovoj najjužnijoj županiji. Grmoja, kažu u Mostu, nije bez izgleda za to, a još ako mu se pridruži Petrov HDZ-ovom županu Nikoli Dobroslaviću neće biti nimalo lako i izgledno je da bi mogao u drugi krug s Grmojom i Petrovom. Ante Čikotić, dojučerašnji državni tajnik za energetiku u Ministarstvu zaštite okoliša i energetike, koga je predsjednik Vlade Andrej Plenković u petak smijenio s te pozicije, u ovom se trenutku, kažu naši sugovornici, pokazao kao odlično rješenje za grad Split, gdje je Most nakon odustajanja Roberta Pauletića ostao bez svog kandidata. Prema informacijama iz Mosta, jako su blizu da dogovore da Čikotić bude kandidat za gradonačelnika Splita čime će, vjeruju, Most dobiti nekoliko vijećnićkih mjesta u Gradskome vijeću. Spominje se i mogućnost da Ivan Kovačić, bivši potpredsjednik Vlade i ministar uprave, bude nositelj županijske liste Mosta u Splitsko-dalmatinskoj županiji, a u igri je i rješenje da bude kandidat za zamjenika župana Mire Bulja u koga Most polaže velike nade. Kada je riječ o Slavenu Dobroviću, bivšem ministru zaštite okoliša i energetike, on bi mogao ići na čelo liste za zagrebačku Skupštinu, jer u Mostu vjeruju da bi time sigurno povećao šanse i rejting Mosta u metropoli i tako sigurno ušao u Gradsku skupštinu. Još se razmišlja i o tome da, kažu nam izvori iz Mosta, Vlaho Orepić iskoristi svoju popularnost i pomogne bratu u Pločama na listi za vijeće. Most sada kaže da je Plenković svojim "diktatorskim potezom smjene državnih tajnika i ministara omogućio izuzetna pojačanja njihovoj stranci za lokalne izbore". - Uzet ćemo HDZ-u tri županije i još dva grada, što će biti ozbiljan udar za Plenkovića koji će se vrlo brzo morati suočiti s realnošću koja se zove parlamentarni izbori, poručuju neslužbeno izvori bliski vrhu Mosta.