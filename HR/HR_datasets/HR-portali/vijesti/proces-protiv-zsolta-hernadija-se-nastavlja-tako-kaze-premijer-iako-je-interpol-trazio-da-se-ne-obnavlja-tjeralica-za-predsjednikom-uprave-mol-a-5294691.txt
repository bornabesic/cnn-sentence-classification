Premijer Andrej Plenković u utorak je izjavio da kao tehničku informaciju doživljava Interpolovu odluku o odbacivanju zahtjeva hrvatske strane da obnovi tjeralicu za predsjednika Uprave MOL-a Zsolta Hernadija te dodao da se, koliko zna, pred hrvatskim pravosudnim tijelima nastavlja proces pokrenut protiv čelnika MOL-a. Hernadi je još 2013. pred zagrebačkim Županijskim sudom optužen da je dao 10 milijuna eura mita bivšem premijeru i predsjedniku HDZ-a Ivi Sanaderu, čime je MOL-u osigurao upravljačka prava u Ini, no do danas je ostao nedostupan hrvatskom pravosuđu. MOL je u više navrata odbacio te optužbe tvrdeći da nikad nije podmitio nijednog političara i nije dao novac da bi stekao upravljačka prava u Ini. Na nedavnoj generalnoj skupštini Interpola preglasan je hrvatski zahtjev da se produlji crvena tjeralica za Hernadija, a njegov je odvjetnik u medijima izjavio da je Hrvatska crvenu Interpolovu tjeralicu iskoristila u političke svrhe. 'Ovu informaciju koju smo zaprimili glede Interpola doživljavam kao tehničku informaciju', rekao je Plenković u izjavi novinarima nakon što je bio jedan od govornika na međunarodnoj sigurnosnoj konferenciji Zagreb 2016. u organizaciji Zaklade hrvatskog državnog zavjeta i Zaklade Konrad Adenauer u Hrvatskoj. Podsjetio je da je postupak protiv Hernadija u Hrvatskoj pokrenulo Državno odvjetništvo pred zagrebačkim Županijskim sudom. „Taj je proces se, što se tiče naših pravosudnih tijela, koliko je meni poznato, nastavlja. I postoji mogućnost da se na razini suradnje u okviru EU razriješe eventualni sporovi koji u tome postoje“, dodao je. Kao jedan od mogućih načina naveo je, na pitanje novinara, mogućnost da Županijski sud zatraži o tom slučaju preliminarno mišljenje od Europskog suda. „Ali to su tehnička, pravna pitanja. U svakom slučaju proces se, kad je riječ o hrvatskim pravosudnim tijelima, koliko je meni poznato, nastavlja. I nije ispolitiziran“, naglasio je premijer. Postoje međunarodni mehanizmi suradnje, mi ćemo na tom inzistirati i taj se proces, što se Hrvatske tiče, i dalje nastavlja, ponovio je. Izjavu glasnogovornika MOL-a da će ta tvrtka prodati svoj udio u Ini ako ne postigne dogovor s Hrvatskom, Plenković nije htio komentirati kazavši kako njegov partner za razgovor nije glasnogovornik te tvrtke već je „na nešto višoj razini“. Pritom je naglasio da je upravo njegova Vlada prva koja je organizirala susret s upravom Ine nakon nekoliko godina, kao i to da je potpredsjednik Vlade i ministar vanjskih i europskih poslova Davor Ivo Stier danas u Budimpešti. Inu hrvatski premijer vidi kao hrvatsku kompaniju, strateška naftnu kompaniju i kaže kako Vlada radi na objedinjavanju svih stručnjaka i onih koji se bave temom energetike u Hrvatskoj, svih resora koji su za to bitni, kako bi dogovorila strategiju o Ini. 'Ona je za nas i pitanje energetske sigurnosti i pitanje jednog od najvažnijih gospodarskih subjekata, ali ima i svoju važnu socijalnu dimenziju. Svi ti aspekti su dio našeg pristupa Ini', rekao je. Na pitanje bi li Hrvatska bila zainteresirana za kupnju MOL-ovog udjela u Ini, Plenković odgovara kako je Hrvatska zainteresirana da Ina bude kvalitetna, profitabilna kompanija koja osigurava energetsku sigurnost i koja pridonosi zaposlenosti u Hrvatskoj. Ministar unutarnjih poslova Vlaho Orepić je na pitanje novinara o slučaju Hernadi kratko proučio da će Hrvatska inzistirati da se zadovolji pravda.