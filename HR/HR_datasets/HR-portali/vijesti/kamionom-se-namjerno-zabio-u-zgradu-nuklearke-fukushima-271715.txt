Kamion sa reklamnim zvučnicima probio je vrata japanske Fukushima nuklearne elektrane, a vozač je nakon toga odmah uhićen, prenosi AFP. Muškarac se prvo dovezao do Fukushima Daiichi reaktora broj 1, okrenuo se i potom se zabio vozilom u vrata 2. reaktora. Incident se dogodio danas u ranim popodnevnim satima po lokalnom vremenu. - Vozač je pobjegao nakon što je u elektrani proveo desetak minuta - kazao je glasnogovornik nuklearke Yuichi Sato. Policija ga je otkrila i uhitila dva sata kasnije. - Njegov identitet i motiv nisu bili odmah jasni - dodao je. Kazao je kako je kamion bio opremljen zvučnicima i nalikovao onima koje koriste desničarske nacionalne skupine pri političkim demonstracijama.  - Ne možemo oprostiti takav upad. Moramo pojačati sigurnost! - rekao je Hidehiko Nishiyama, zamjenik ravnatelja Agencije za nuklearnu sigurnost. Inače, otkriveno je kako je zbog istjecanja radijacije u Japanu zagađena i govedina. Japanski dužnosnici tvrde kako takvo meso nije na tržištu. S druge strane, radioaktivne čestice već su pronađene u povrću i sirovom mlijeku u blizini nuklearke. 