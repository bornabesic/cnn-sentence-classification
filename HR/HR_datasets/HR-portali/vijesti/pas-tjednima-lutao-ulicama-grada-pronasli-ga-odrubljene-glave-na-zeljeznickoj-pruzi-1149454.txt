Bio je crn, nekima lijep, drugima običan, a njegovim vlasnicima bio je samo pas. Baš tako je i završio, sam kao pas skončao je na željezničkoj pruzi u Slavonskom Brudu. Tijelo s jedne, a glava s druge strane pruge, uz njega dijelovi prerezane ogrlice. Prizor je zgrozio čak i volontere, iako su se već svega nagledali u gradu u kojem još uvijek nije riješeno pitanje zbrinjavanja napuštenih životinja. A nikoga od odgovornih ne zanima ni što se vlasnici ne brinu za svoje pse. I Medo je, kažu poznavatelji cijele situacije, bio pas o kojem se vlasnici nisu znali brinuti. Više na cesti nego u dvorištu. Mogao je i bolje živjeti, ali nije bilo dovoljno vremena. Njegov život završio je prije nego su ga uspjeli spasiti, prije nego su mu pronašli novi dom. A imao je samo 11 mjeseci. Pronađen je odrubljene glave, o čemu su istog dana obavijestili i policiju. Sve su riješili Prije nego je nastradao, pas je nekoliko tjedana proveo na ulicama grada. Vlasnici su i sami priznali da je stalno bježao, ali i da ga nisu tražili. - Bio je čipiran i cijepljen, dvorište nam je ograđeno i on je stalno kopao rupe. Sam se vraćao kući. Vodili smo brigu o njemu i vezali smo se za njega. Pokupili smo ga i pokopali u dvorištu, tako nam je rekla policija - ispričala nam je u telefonskom razgovoru ženska osoba koja se nije željela predstaviti. Rekla je samo da je majka maloljetnog sina koji je upisan kao vlasnik psa. Uz to nije joj bilo jasno zašto nas uopće zanima nešto što su sami riješili i s veterinarom i s policijom. U pokušaju da saznamo što se dogodilo, kako je moguće da maloljetna osoba bude vlasnik psa i hoće li i tko će odgovarati što je pas bio bez nadzora, odgovore smo potražili od policije, Ministarstva poljoprivrede, Grada Slavonskog Broda, ali i Hrvatskih željeznica. Iz Policijske uprave brodsko-posavske potvrdili su nam da su 6. veljače oko 20.55 sati zaprimili dojavu o stradalom psu. - Odmah po zaprimljenoj dojavi na mjesto događaja izašli su policijski službenici, stupili su u kontakt s vlasnikom psa koji je stradao najvjerojatnije od udara vlaka. Stradalog psa uklonio je vlasnik, a policijski službenici nisu utvrdili okolnosti niti činjenice koje bi ukazivale na odgovornost vlasnika za stradavanje psa. O događaju je upoznata mjerodavna veterinarska inspekcija u cilju poduzimanja mjera i radnji iz svoje nadležnosti, sukladno odredbama Zakona o zaštiti životinja - stoji u odgovoru PU brodsko-posavske. Vlasnik i posjednik I dok u policiji kažu kako su obavijestili veterinarsku inspekciju, u Ministarstvu poljoprivrede tvrde suprotno. Kažu, ovaj slučaj nije prijavljen veterinarskoj inspekciji Ministarstva poljoprivrede, no inspekcija je po saznanjima iz našeg upita izašla na teren i utvrdila činjenice. Pa tako na naše pitanje hoće li veterinarski inspektor reagirati na nepropisno zbrinjavanje lešine psa, s obzirom da su vlasnici rekli kako su psa zakopali, kažu da nije istina da je lešina nepropisno zbrinuta. - Inspekcijskim nadzorom utvrđeno je da će lešinu koju su vlasnici preuzeli od veterinarske organizacije na neškodljivo zbrinjavanje preuzeti za to ovlaštena tvrtka Agroproteinka - stoji u odgovoru Ministarstva poljoprivrede. Ništa sporno ne vide ni u činjenici da je vlasnik psa maloljetna osoba. - U trenutku upisivanja psa u evidenciju vlasnik je imao 17 godina. Bio je u pratnji oca, koji se smatra odgovornom osobom za psa te se prema članku 3. stavak 1. točka 37. Zakonu o veterinarstvu smatra posjednikom psa (posjednik je svaka pravna ili fizička osoba koja je kao vlasnik, korisnik ili čuvar izravno odgovorna za zdravlje i dobrobit životinje) - kažu u Ministarstvu. Ne navode tko je posvjedočio da je maloljetnik bio u pratnji oca, ali zato napominju da veterinarska inspekcija nije dobila nikakvu obavijest ni od policije, niti od stranke koja je pronašla lešinu, ili od davatelja izjave medijima, da pas luta nekoliko tjedana. Iz Grada Slavonskog Broda objašnjavaju da je gradska uprava o nesretnom slučaju saznala od PU brodsko-posavske, i to na vlastiti zahtjev. - Utvrđeno je da pas nije bio zlostavljan te se radilo o njegovom bijegu iz obiteljskog dvorišta. O nastaloj situaciji vlasnik je obavijestio veterinara i ostale nadležne institucije, a uklanjanje i saniranje uginule životinje obavljeno je od strane nadležne tvrtke, sukladno zakonskim propisima - kažu u Gradu. Istovremeno, ne odgovaraju na naš upit hoće li komunalno redarstvo, sukladno ovlastima, pokrenuti postupak kažnjavanja vlasnika zbog toga što je pas bio bez nadzora. S obzirom da je pas pronađen na željezničkoj pruzi, pitali smo Hrvatske željeznice je li itko od strojovođa prijavio ovakvu nesreću, a naveli smo im i točno mjesto gdje je pas pronađen? - U slučaju da primijeti da je pregazio životinju, strojovođa to prijavljuje prometnoj operativi. U vezi slučaja koji navodite, takvo što nije evidentirano - stoji u odgovoru HŽ Putničkog prijevoza. Iako nitko ne može sa sigurnošću reći kako je pas stradao, oprečni odgovori nadležnih institucija i odgovor iz Hrvatskih željeznica unose dodatnu sumnju u cijelu priču. Slavonskobrodski volonteri izrazili su sumnju da je Medu samo tako pregazio vlak. Sve je previše čisto, sve izgleda namješteno. Što se dogodilo vjerojatno se nikad neće doznati, jer i onima koji bi trebali provoditi zakone Medo je samo pas. A zakoni su ionako mrtvo slovo na papiru. I tumači ih kako tko hoće, kako kome paše. I dok je Zakonom o zaštiti životinja (čl. 48. st. 3.) zabranjena prodaja kućnih ljubimaca maloljetnim osobama, što znači da ne bi smjeli kupiti ni zlatnu ribicu, Ministarstvo koje je donijelo taj isti Zakon ne pronalazi ništa sporno što je maloljetna osoba vlasnik psa. Amnestiju svih uključenih u priču pronalazi u jednom drugom zakonu, onom o veterinarstvu. Pa je tako Medo imao vlasnika, maloljetnika, ali i posjednika, čuvara koji je bio odgovoran za dobrobit životinje. Kad već maloljetnik ne može odgovarati, njegov otac, očito je, nije bio dobar čuvar dobrobiti životinje. Kao izravno odgovorna osoba, trebao je nestanak psa u roku tri dana prijaviti skloništu, tako kaže jedan od zakona koji se ne provodi. Kojem to skloništu kad ga Slavonski Brod nema? A morao ga je već odavno imati, propisuje to zakon koji se ne provodi. Psa je posjednik, neodgovorni čuvar, ostavio da luta ulicama, nije ga ni tražio. Znači da ga je napustio, a i to kažnjava zakon koji se ne provodi. Kazna može biti novčana, 15.000 kuna, ali i šest mjeseci zatvora. Kad se već zakon ne provodi, zašto se ne provode ni gradske odluke. Slavonski Brod još 1996. imao je Odluku o držanju i registraciji pasa. I već u njoj pisalo je da nadzor nad provođenjem ove odluke obavlja veterinarska inspekcija i komunalno redarstvo u okviru svog djelokruga rada. Propisala je ista odluka i novčanu kaznu za onoga tko drži psa tako da mu je omogućen nekontrolirani izlazak. Kazna nije visoka, od 100 do 300 kuna. Da su je naplaćivali, sad bi imali azil u kojem bi bilo mjesta i za pse koji nisu iz Grada. Ali i odluka je, očito, samo mrtvo slovo na papiru.