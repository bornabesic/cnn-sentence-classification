Newyorški student Dejian Zeng šest tjedana proveo je u tvornici Pegatron u Šangaju sastavljajući popularne iPhoneove.  Imao je 12-satno radno vrijeme, a spavaonicu je dijelio s još sedam ljudi, piše Business Insider. – Cijelo sam vrijeme, 12 sati dnevno, radio isti posao. Bio sam zadužen za zavijanje vijka koji ''drži'' zvučnik sa stražnje strane mobitela – kazao je Zeng te dodao kako mu je radno vrijeme počinjalo u 7.30 sati. – Potom bismo 12 sati proveli u tvornici, ali imali smo sat i pol stanke – objasnio je Zeng te dodao kako je posao strašno zamoran jer se cijelo vrijeme radi ista radnja. Mjesečna plaća bila mu 3110 yuana, odnosno oko 3100 kuna, a radio je šest dana u tjednu, nedjelja je bila slobodna. Vikanje na radnike je svakodnevno – U cijelom kompleksu, u kojem je bilo sedam tvornica, radilo je oko 70 tisuća radnika – ispričao je i dodao kako je morao nositi uniformu. Većina radnika nije imala iPhone, nego su koristili jeftinije kineske pametne telefone. Po dolasku su morali "provući" svoju identifikacijsku karticu i proći prepoznavanje lica kako bi im se otvorila vrata. Tada bi slijedio i pregled na detektoru metala.  – Tako je bilo u vrijeme kada sam radio na iPhoneu 6s. Kada sam prebačen u pogon gdje se proizvodio iPhone 7, sigurnosne mjere su se pojačale. I na 4. katu bih morao ponovno provući karticu i proći kroz još jedan detektor metala – rekao je Zeng.  – Ono što me posebno šokiralo jest ponašanje poslovođa. Vikanje na radnike je svakodnevno – ispričao je Zeng i dodao kako se samoubojstva radnika sprečavaju tako što su postavljene mreže na stubama, a na prozorima se nalaze rešetke.  200 ljudi na jednu kupaonicu Živio je u spavaonici izvan tvorničkog kompleksa te je svakoga dana 10 minuta autobusom putovao na posao. U sobi je bilo osam ljudi, a posebno mu se nije svidjela činjenica što je za 200 ljudi na katu bila samo jedna kupaonica u kojoj su svi tuširali. – Radnici uglavnom rade dvije stvari: ili u svojim sobama gledaju filmove na mobitelima ili u internetskom kafiću igraju igrice – rekao je Zeng i dodao kako je jeo u menzama koje su se nalazile u kompleksu tvornica. Muškarci u dobi od 18 do 30 godina bili su većina radnika koje je vidio. Vikendom uglavnom odlaze na veliku tržnicu na ručak i druženje uz pivo.  – U spavaonicama nije dopušten alkohol ni pušenje. Ne smijete ni ući ako ste pijani jer su prije znale izbiti tučnjave zbog toga – rekao je Zeng i dodao kako je u tvornici velika "fluktuacija" ljudi i da neki radnici odlaze već nakon dva tjedna ili mjesec dana. – Mislim da nisu ponosni na posao koji rade, već ga smatraju načinom da zarade –  zaključio je Zeng.  >>5 mitova o baterijama smartphonea koji moraju izumrijeti 