Foto: Kristina Kraljić U DOMU zdravlja u Vrapču danas je otvoreno Savjetovalište za majke i djecu, na čije je otvorenje došao gradonačelnik Milan Bandić. Indexu se tom prilikom javila Kristina Kraljić, majka dvoje djece koja je s njima došla na pregled, ali kako je navela, pedijatrica ih nije mogla primiti zbog dolaska gradonačelnika.   "Došla sam s oboje djece, jedno je bilo na Zaraznoj i moralo je doći na kontrolu, a drugo mi je dijete bolesno. Međutim, kad smo došli, pedijatrica mi se ispričala da nas sad ne može primiti. Rekla mi je kako je dobila službeni nalog da ne primaju pacijente, nego da idu na 1. kat jer će doći gradonačelnik Bandić. Sve to je trajalo dva i pol sata, toliko se dugo čekalo na Bandića i da doktori opet nastave raditi", rekla je za Index Kristina Kraljić. Roditelji vikali na Bandića  Kraljić nam je ispričala da su prilikom Bandićevog dolaska roditelji koji su s djecom morali čekati na pregled, vikali na njega, no da je on samo prošao kraj njih.  "Kad se Bandić napokon pojavio, ogorčeni roditelji vikali su na njega. Pitali su ga kako ga nije sram, a on je samo prošao, nije ni pogledao u roditelje. Dio njegove delegacije nam je vikao 'Tišina', a jedan od njegovih članova stao je pred jednu gospođu koja je vikala na Bandića i gledao je prijetećim pogledom, valjda da je prestraši da prestane vikati", rekla nam je Kristina Kraljić.  Zvali smo Dom zdravlja Zagreb Zapad kojem pripada DZ Vrapče,  a ravnatelj Miroslav Hanževački nam je opovrguno ove navode i izrazio žaljenje radi bilo kakvih neugodnosti, ako su ih pacijenti doživjeli. "Nije bilo ni zahtjeva ni naputka da netko mora prekinuti rad. Događalo se to da smo imali krasno otvaranje, Savjetovališta za majku i djecu. Svi djelatnici, osobito oni koji su s područjem rada vezani uz ovo Savjetovalište kao što su pedijatri i patronažne sestre, su bili informirani s otvaranjem i svatko je po svom nahođenju došao ili nije došao. Žao mi je ako je itko imao bilo kakvu neugodnost.  U svakom slučaju ovo je nespretnost kolegice koja je rekla da ne može primiti djecu, jer mi sigurno nismo nikome rekli da ne radi. Ako je netko bio u problemu radi ovog, neka mi javi", rekao je ravnatelj Hanževački za Index. Gradska uprava: To nije istina  Iz Gradske uprave za Index su poručili da nije bilo nikakva dopisa ni usmenog naputka i da nije istina da su liječnici trebali prestati raditi zbog dolaska gradonačelnika te odbacuju takve optužbe.  Inače, Kristina Kraljić oglasila se i na Facebooku, a njezin post prenosimo u cijelosti.  "Općenito nemam naviku pisanja ovakvih statusa, no ovaj put napravit ću iznimku jer se radi o mojoj djeci, tuđoj i roditeljima te iste djece.  Naime, problem s kojim smo se danas susreli nosi ime i prezime Milan Bandić. Gradonačelnik Milan Bandić došao je u Dom zdravlja Vrabečak na svečano otvorenje ne-znam-točno-čega. No prije njegovog dolaska, svi zaposlenici DZ Vrabečak dobili su službeni nalog da prestanu s radom te izađu iz svojih prostorija! Uključujući i pedijatricu, koja je uz isprike i ogorčenost zbog takvog naloga, morala napustiti svoju ordinaciju i ostaviti nebrojene malene pacijente, od kojih većina ima temperaturu ili su novorođenčad koja je stigla na cijepljenje.   Dakle djeca i roditelji su ostavljeni da čekaju dolazak Milana Bandića na milost i nemilost, roditelji su s djecom sjedili po podu, po stepenicama, zavladala je neviđena gužva i kaos. Ljekarna također nije radila, odnosno ljekarnici su morali izaći van. Nastao je sveopći kaos, ljudi revoltirani, djeca plaču, podobni stranački ljudi likuju i ušutkavaju pobune roditelja obraćajući im se riječima: "Tišina"! i gledaju ih prijetećim pogledom, staju ispred njih i djeluju prijeteće.   Kada se Milan Bandić nakon dva i pol sata konačno udostojio pojaviti, na upite kako je mogao dozvoliti i tražiti od liječnika da prestanu s radom, šutke je prošao pored roditelja i pacijenata, bez da ih uopće pogleda.  Eto, sramota od Milana Bandića, sramota od grada Zagreba, sramota od podobnih ljudi, sramota od države, itd. Srami se Hrvatska, srami se Bandiću i sramite se svi vi koji smatrate da je ovo u redu i prešutno stojite uz bok ovakvoj demagogiji i vičete na one koji traže svoja prava: "Tišina!", napisala je u statusu na Facebooku Kristina Kraljić.