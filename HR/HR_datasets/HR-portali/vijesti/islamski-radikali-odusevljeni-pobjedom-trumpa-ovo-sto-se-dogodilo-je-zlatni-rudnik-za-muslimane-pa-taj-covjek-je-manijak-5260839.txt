Od Afganistana do Alžira džihadisti planiraju iskoristiti pobjedu Donalda Trumpa na američkim predsjedničkim izborima kao propagandu za privlačenje novih boraca u svoje redove. Talibanski zapovjednici i pristaše Islamske države (IS) rekli su da će Trumpovi komentari protiv muslimana, koje je izrekao tijekom svoje kampanje, biti odlično iskorištene za novačenja, posebice mladeži na Zapadu. Novoizabrani predsjednik u jednom je trenutku izjavio da Sjedinjene Države treba potpuno zatvoriti za sve muslimane. "Taj je čovjek pravi manijak. Njegova apsolutna mržnja prema muslimanima jako će nam olakšati posao jer sad možemo unovačiti tisuće", rekao je za Reuters Abu Omar Horasani, jedan od glavnih zapovjednika IS-a u Afganistanu. Trump je oštro govorio protiv militantnih skupina tijekom predizborne kampanje i obećao da će poraziti "radikalni islamski terorizam kao što smo pobijedili Hladni rat". Novoizabrani predsjednik kasnije je ublažio svoj poziv na potpunu zabranu ulaska muslimana u zemlju rekavši da će privremeno suspendirati useljavanje iz zemalja koje imaju "povijest izvoza terorizma". Međutim, nije iznio više detalja o svojim planovima borbe protiv različitih radikalnih skupina, uključuući IS, talibane i al Kaidu, koje predstavljaju široki spektar političkih stajališta. "On ne pravi razliku između ekstremističkih i umjerenih islamističkih trendova i istodobno previđa činjenicu da će njegov ekstremizam proizvesti drugi ekstremizam", rekao je irački moćni šijitski klerik Mokatda al-Sadr. Čak ako Trump i ublaži svoje protumuslimanske izjave kada u siječnju preuzme dužnost, analitičari smatraju da su njegove izjave tijekom kampanje bile dovoljne za raspamsavanje propagande militanata. "Militanti će i dalje koristiti te izjave", rekao je Matthew Henman, čelnik IHS Jane Centra za terorizam i pobune. "Ključna stvar za novačenje o kojoj ovise militantne skupine, posebice IS i al Kaida, je uvjeriti muslimane u zapadnom svijetu da ih Zapad mrzi i da ih nikada neće prihvatiti kao dio svog društva." Jedan talibanski zapovjednik u Afganistanu rekao je da talibani prate i bilježe sve Trumpove govore i izjave protiv muslimana. "Ako učini ono na što je upozorio u svojoj izbornoj kampanji, siguran sam da će to isprovocirati muslimansku zajednicu diljem svijeta i džihadističke organizacije to mogu iskoristiti", rekao je on. Ubrzo nakon Trumpove pobjede  nekoliko džihadističkih simpatizera odmah je krenulo s objavama na društvenim mrežama. "Pobjeda psa Trumpa na američkim izborima je zlatni rudnik za muslimane, a ne prepreka, ako će znati to iskoristiti", objavio je jedan od pristaša IS-a na Twitteru. "Čestitke muslimanima zbog pobjede nevjernika Trumpa. Njegove glupe izjave nam koriste", napisao je drugi simpatizer te radikalne džihadističke skupine.