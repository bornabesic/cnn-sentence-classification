Predsjednik SDP-a Zoran Milanović zajedno sa svojim koalicijskim partnerima predstavio je u Samoboru program Narodne koalicije za parlamentarne izbore. Glavne okosnice programa su da se neće uvoditi novi porezi, ali i da će se i dalje povećavati neoporezivi dio plaće, a obećavaju i podizanje zaposlenosti na stopu od 66,2 posto. - Mi smo povećali neoporezivi dio plaće, razmišljamo i o smanjenju PDV-a, ali prije svega o rasterećenju rada i jačim mjerama zapošljavanja, pogotovo starijih od 50 godina i mladih. S druge strane u HDZ-ovo obećanje da će smanjiti PDV ne vjeruje te se pita kako to obećanje misle ispuiti bez da ugroze strukturu. Milanović je komentirao i kako je porezna politika jedna od onih tema oko kojih bi velike stranke trebale debatirati i poručio da ne možemo politiku svoditi samo na nova lica jer to nije manekenska pista. Pohvalio se i rezultatima svoje vlade dok je bivšu vladu napao za niz stvari, prije svega što je zakočila reformu obrazovanja iz, kako je kazao, čiste zloće, ali i za pokušaj smanjivanja prava pacijenata u zdravstvu. Podsjetio je i kako je Oreškovićeva vlada prva koja se zbog nestabilnosti nije uspjela zadužiti u inozemstvu. Naglasio je i da će ljudi koji su za njegova mandata radili na reformi obrazovanja s tim poslom nastaviti i dalje. Obećao je kulturnjacima da njihova prava dirati neće niti da će im gušiti slobode kulturnog stvaralaštva. - Alternativa je vlada koja i danas donosi odluke bez mandata i pravne osnove, koja mijenja kadrove. To je nemoralno i nezakonito - rekao je Milanović. Lapsus Beljaka Rekao je da su to sve stvari o kojima s HDZ-om želi razgovarati odmah i sada i da onaj koji želi voditi Hrvatsku mora odgovor na sva pitanja imati ne večeras, nego jučer. Aludirajući na šefa HDZ-a Plenkovića kazao je kako on nema rezervnu poziciju u Bruxellesu te da je njegova volja ista kao i prije četiri godine i da sada imaju iskustvo. Plenkovića je pozvao na javnu debatu za koju je dobio konkretne ponude na televiziji. - Dajte mi to učinite za ljubav i dođite na sučeljavanje - kazao je Milanović. Šef HSS-a Krešo Beljak kazao je kako je prihvatio poziv da bude u koaliciji iz razloga što im je ponuđeno da provode svoj vlastiti program te kako se nije radilo o foteljama. Poručio je kako svako selo u Hrvatskoj mora imati školu, poštu, ambulantu i općinu. Zanimljiva je njegova izjava da svi koji pričaju o ukidanju opcija ne znaju što pričaju. Predstavljajući program dogodio mu se lapsus pa je umjesto Narodne koalicije lijevu koaliciju nazvao Domoljubna koalicija u kojoj je HSS bio na prošlim izborima. Brzo se ispravio i poručio kako se može reći da su oni Domoljubna koalicija jer vole Hrvatsku. Tijek predstavljanja programa Narodne koalicije:  16.50 – Šef HSS-a Beljak kazao je kako je Samobor itekako profitirao od politike bivše vlade. Kazao je i kako im je u ovoj koaliciji ponuđeno da vode svoj program, dok im je druga strana nudila da provode tuđi program. Smatra da je selo zapušteno i da mu treba pomoći. Kazao je i kako se politike ponašaju kao da se radi o selu 19. stoljeća, a ne 21. stoljeća. Prilikom govora napravio je i lapsus te je koaliciju nazvao Domoljubnom. Svi su na to reagirali smijehom. 16.30 – Nakon Milanovića za govornicu je došao HNS-ov Ivan Vrdoljak, a nakon njega i HSS-ov Krešo Beljak. 16.22 – Ja sam spreman, tu sam. Druga strana još ništa nije učinila – kazao je Milanović govoreći o debati. – Dajte mi učinite to za ljubav i dođite na sučeljavanje – poručio je predsjednik SDP-a i dodao da se neće valjda skrivati kao proteklih devet godina. Milanović: Sada smo još jači, sada smo Narodna koalicija. Na pogreškama smo naučili i spremni smo služiti Hrvatskoj. #politikahr #siguransmjer 16.18 – Nemamo pravo na eksperimente i na pokuse. Moramo nastaviti tamo gdje smo stali i vratiti se na siguran smjer – rekao je Milanović. Govorio je i o kurikularnoj reformi. Rekao je kako iza zaustavljanja stoji "čista zloća" te da se ona mora nastaviti.  16.15 – Milanović je kazao kako je alternativa nesigurnost te da je "sreća u nesreći" da su Hrvati mogli vidjeti samo pola godine kako to izgleda. – Alternativa je Vlada koja i danas donosi odluke bez mandata i pravne osnove, kojima mijenja kadrove, donosi poslovne odluke koje moja Vlada, kad je bila tehnička, nije donosila – poručio je.  16.09 – Milanović je kazao i kako su njihove mjere za zapošljavanje mladih bile meta podsmjeha.  – Prvo je bilo 1600, pa 2400 kuna. Sada će to biti 3000 kuna – najavio je Milanović. – Mi smo povećali neoporezivi dio plaće, razmišljamo o smanjenju PDV-a, ali prije svega zato da zapošljavamo nove ljude – rekao je Milanović. Kazao je i kako priče o smanjenju PDV-a slušamo pred svake izbore.  – Ovo nije licitacija tko će spustiti niže, ovo je odgovoran posao – rekao je Milanović. Najavio je i da će uvesti državnu mirovinu za poljoprivrednike. 16.07 – Rekao je kako neće biti novih poreza, samo manjih stopa, ali da će to biti odgovorno.  – Kada netko treći ili četvrti put najavljuje da će smanjiti PDV, onda to nije odgovorno – izjavio je Milanović i dodao da je to područje na kojem pozivaju HDZ da razgovaraju o tome i surađuju. 16.04 – Program koji su radili naši ljudi, naši stručnjaci. Na njemu je rađeno i protekle četiri godine – kazao je Milanović i dodao da ga treba pročitati što veći broj ljudi. Kazao je i kako su spremni i na dijalog s drugom stranom. – Hrvatska je bolja nego što je bila 2011. godine, našim se radom izvukla iz gospodarskog pada – rekao je Milanović. >> Veći uteg SDP-u od Milanovića jedino su bivši ministri s lista 