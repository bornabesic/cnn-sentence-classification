 Informatičari su među najtraženijim zanimanjima u većini europskih zemalja. Ni Hrvatska nije iznimka, a naš obrazovni sustav i tehnički fakulteti na tržište rada ne daju dovoljno IT stručnjaka, pri čemu se taj nedostatak posebno osjeti u broju programera. Zagrebački računalni savez trendove je prepoznao u ljeto 1999. godine i započeo s promicanjem ideje sustavne skrbi o ljudskim potencijalima i poticanju izvrsnosti učenika. Njihov projekt "Za hrvatsku darovitost" nakon nekoliko godina počeo je davati rezultate i u programima za darovitu djecu i mladež okupljati stotine sjajnih programera i matematičara. Iako su u periodu od 2006. do 2008. zagrebački programeri osvojili 35 od 36 prvih mjesta na državnim natjecanjima, i dostigli vrh, najbolji rezultati u povijesti svih učeničkih natjecanja u Republici Hrvatskoj potaknuli su ih da nastave još snažnije raditi na poboljšanju uvjeta, novih programa i unapređenja. pAKCELERATOR Programerski akcelerator popularizacijsko je natjecanje za osnovce. Na dva televizora pratimo bodovne promjene i tijek natjecanja, a s reklamnih panoa u malenoj učionici u prizemlju smješka nam se Goran Žužić, najbolje rangirani olimpijac u našoj povijesti. Uz njega su ispisana i imena svih učenika koji su osvajali najviša mjesta na državnim natjecanjima u te tri neponovljive godine. - Hrvatskoj su potrebni programeri, a osnovne škole su ono prvo pravo mjesto za popularizaciju programiranja, rekao nam je Kristijan Burnik, projektni šef ovog natjecanja, namijenjenog upravo osnovcima. Mladi programerski zaljubljenici odradilli su u dvije protekle subote (12. i 19.11) uvodno i završno natjecanje. U dva puta po dva ogleda (kola), rješavali su ukupno šesnaest zadataka u programerskom području C/C++/Python i isto toliko u programskom jeziku FMS Logo. - Uputili smo samo 50% planiranih pozivnica, no kada uredimo novi prostor u Vlaškoj, animirat ćemo i četverostruko više natjecatelja, uvjereni su u Savezu. Lijepo je vidjeti i učenike razredne nastave koji već programiraju zajedno sa svojim starijim kolegama od petog do osmog razreda. - Oni su svi od reda odlični mladi programeri, koji mogu donijeti novu vrijednost našoj Domovini, kaže predsjednik Saveza Rikard Dimić, koji je u biciklističkoj karavni tri dana vozio do Vukovara, da bi se poklonio gradu heroju, tako da u subotu nije bio sa svojom ekipom. - Učenicima nije teško programirati ni i u željezničkoj modelarnici u kojoj se s guštom gužvaju sa svojim kolegama, rekao nam je Filip Mravunac iz udruge "S Vijugom". - Vjerujem da će im modelarnica uskoro ostati tek u lijepoj uspomeni i da ćemo prikupiti dovoljno sredstava kako bi do idućeg ljeta uredili novi prostor, jer očito i nije moglo brže. Osnovne škole idealno su mjesto za sustavnu popularizaciju programiranja, a specijalističko središte Saveza je rješenje za trajno snaženje programerskog pokreta na korist Grada Zagreba i Republike Hrvatske. Darovitost valja poticati u svim prilikama i bez obzira na dob Programersko događanje "pAKCELERATOR" sastoji se od pripremnih radionica i vježbi programiranja, uvodnog i finalnog natjecanja te zaključne provjere tijekom zimskih školskih praznika. Sve sudionike na stolu su dočekale posebno dizajnirane programerske majice, uz jednu dopunsku za pobjednike uvodnog natjecanja. Zahvaljujući potpori Gradske skupštine Grada Zagreba, ova programska aktivnost uvedena je s ciljem dodatne popularizacije i otkrivanja novih programerskih poklonika i njihovog usavršavanja. U natjecanju osim starijih osnovaca redovito sudjeluju i učenici razredne nastave čime se darovitost potiče u svim prilikama i bez obzira na dob. Najbolji natjecatelji po razredima bili su Leona Granoša (2.r), Lovro Kristijan Miljak i Leon Kukovačec (3.r.), Iris Barišić (4.r), zatim Ingo Pavić i Renato Krpan među petašima. Među starijima najbolji su bili Domagoj Gavranić, Relja Šegvić, Fabjan Markovinović i Marko Dorčić (6.r) te Patrik Pavić i Bernard Inkret među sedmašima. Među osmašima su se istaknuli Eugen Bošnjak, Bartol Markovinović i Ivan Jambrešić i apsolutni pobjednik u oba programerska područja, njihov vršnjak Krešimir Nežmah. U natjecanju su sudjelovale i četiri odlične mlade programerke Ema, Sara, Laura i Iris. Mateo Strinavić je na natjecanje doputovao u pratnji roditelja direktno iz Vukovara, a Ingo Pavić sa svečanosti u kojoj je dobio nagradu za svoj literarni rad "Naš hrabri vuk - Vukovar". Natjecanje su posjetili i brojni roditelji koji čine sve kako bi njihova djeca nastavila vrijedno učiti i usavršavati se ne samo u programskim jezicima Logo i C++, nego i u mnogim drugim zanimljivim područjima. Neki od njih uključili su se u donatorski lanac s namjerom da iduće godine svoju djecu dovedu u novi prostor. Mala učionica i modelarnica bile su prepune natjecatelja, tako da je Vilim radio u uredu, a Domagoj u sistemskoj sobi. - Nadamo se da će naša djeca uskoro useliti u novi prostor koji će moći primiti i tri puta više natjecatelja, rekao nam je jedan roditelj. I nastaviti čuvati sjećanje na Vukovar. Oni to mogu i žele, a istina im daje snagu za nove pobjede. Hrvatski ratnici pobijedili su u Domovinskom ratu i stvorili temelje za obnovu i izgradnju Hrvatske, ali i za rad i usavršavanje darovitih osoba u slobodi. Vrijeme je da se i njihova znanja i vještine počnu planski i sustavno ugrađivati u projekt pobjedničkog mentaliteta države. 