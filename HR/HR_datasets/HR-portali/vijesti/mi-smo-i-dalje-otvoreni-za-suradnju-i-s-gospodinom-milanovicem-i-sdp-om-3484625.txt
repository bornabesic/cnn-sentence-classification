ZAGREB - Jedan od osnivača Mosta, glasnogovornik Nikola Grmoja u intervjuu za Hinu komentira odnose u Vladi, slučaj Ina-MOL, HDZ-ovog ministra Darka Horvata poziva da se "ne miješa u ono što mu nije resor", čelnika omiškog HDZ-a Ivana Škaričića naziva "kokošarom". Također kaže kako Most nikada nije zatvorio vrata suradnji sa SDP-om, poručuje da je ono što im je Milanović pokušao napraviti zaboravljeno te kako su otvoreni za suradnju, ali i priznaje da u nove izbore ne vjeruje.     Gdje ste nestali? Vodeći Mostovci su u vlasti i stalno su u medijima, a vi kao da ste otišli u zavjetrinu. Zašto ste ostali u Metkoviću?- Ja sam već tijekom samih izbora pokazao da nemam nikakvu ambiciju niti ići u parlament niti sudjelovati u izvršnoj vlasti. Danas radim svoj posao zamjenika gradonačelnika Metkovića i imam puno posla na lokalnoj razini te puno započetih projekata koje treba dovršiti. Ono vrijeme parlamentarnih izbora i pregovora nas je dosta iscrpilo i nisam želio da Metković zbog toga dodatno pati. Stoga sam se malo povukao i s funkcije glasnogovornika Mosta jer moramo dolje napraviti ono što smo obećali građanima. Odnosi između HDZ-a i Mosta su sve napetiji, a mnogi drže kako se približava kraj vaše suradnje?- Ja u to ne vjerujem. Mi smo znali da će tenzija biti u kakvoj god kombinaciji bili jer nastojimo neke stvari promijeniti. Ljudi vole načelno govoriti o promjenama i reformama, ali uistinu ne žele da se stvari mijenjaju. Tako je i s političkim strankama, a posebno političkim elitama koje su navikle u posljednjih 20-tak godina upravljati. Mi inzistiramo na promjenama i to je zasigurno velik problem za HDZ, odnosno dijelove HDZ-a, s obzirom da dio ljudi u toj stranci podržava ono što radi Most i ova Vlada. Verujem da će ova vlada uspjeti ako bude bila ista volja kao i kod nas i kod naših partnera. Najnoviji kamen spoticanja je Ina i prijatelj Tomislava Karamarka Jozo Petrović. Most traži da se šef HDZ-a ogradi od njega. Što ako to ne napravi?- Ne mora se gospodin Karamarko ograđivati od Joze Petrovića. On samo ne smije dopustiti da Jozo Petrović ima bilo kakav utjecaj na politiku ove Vlade jer to neće dopustiti niti premijer Orešković niti potredsjednik Vlade Božo Petrov kao ni naš ministar gospodarstva Tomislav Panenić. Gospodin Karamarko je dovoljno iskusan da shvaća da nekakve svoje privatne veze, ako ih ima, ne smije pretpostaviti interesu države. Vidjeli smo istupe pojedinih ljudi iz Ine koji su rekli kako nitko nije na ovaj način zaštitio interes Ine kao Most i ministar Panenić. Bivši ministar gospodarstva gospodin Vrdoljak uopće ih nije primio niti saslušao njihove probleme. Vaš kolega Miro Bulj je zatražio od Petrovića da objavi s kojim političarima i članovima njihovih obitelji je u poslovnom odnosu. Na koga se to odnosi?- Ne znam na koga se to konkretno odnosi i ne znam tko su sve političari koji imaju veze s gospodinom Petrovićem, ali informacije o tome s kojim je tvrtkama poslovala tvrtka gospodina Petrovića novinarima su dostupne pa ih trebaju samo malo istražiti. A što se tiče kolege Bulja, on im je svojim istupom samo malo pomogao. HDZ-ov ministar poduzetništva Darko Horvat je u više navrata kazao da bi Hrvatska trebala odustati od arbitraže s Molom?- Čudno mi je da se ministar poduzetništva petlja u nešto što nije njegov resor i ne znam u čijem to interesu radi. Volio bih da se konzultira s premijerom i ministrom gospodarstva oko stava Vlade po pitanju Ine te se ne miješa u nešto što mu nije resor. Mislim da bi to bilo u interesu Hrvatske. Potpredsjednik vlade Petrov sugerirao je da se u vezi s Inom možda radi o nečemu što je blizu izdaji nacionalnih interesa. Nije li to malo preteška kvalifikacija?- Ako bi netko radio u tom smjeru, a bio na poziciji na koju su ga građani izabrali - da štiti nacionalne interese, onda bi to zasigurno bila veleizdaja. Ne mogu tvrditi da netko to radi, ali vrijeme će pokazati kako će se i ministri ove Vlade, ali i oba predsjednika i premijer ponašati u ovom slučaju. Neki analitičari Most doživljavaju kao korektiv HDZ-a u vlasti, ali isto tako govore da od reformi koje je zagovarao još nema gotovo ništa, dok se iz HDZ-a može čuti kako ste vi zapravo kočničari promjena?- Napadi na Most su često apsurdni. Govore čas da smo kočničari, a kad predstavimo nekakav plan reformi onda kažu da s tim reformama nisu upoznati. Ja bih volio da konačno odaberu argumentaciju s kojom će ići protiv Mosta jer argumenti im ne idu u prilog. Činjenica je da Mostovi ministri ozbiljno rade: ministar Dobrović je ukinuo parafiskalni namet u iznosu od 18,5 milijuna kuna, dobio je zeleno svjetlo EK za plan gospodarenja otpadom, ministar Panenić najavljuje novi zakon o javnoj nabavi kojim će je učiniti transparentnijom i poštenijom, po prvi puta su do ovog datuma isplaćena izravna plaćanja u poljoprivredi u iznosu od gotovo milijardu kuna, ministar Šprlje priprema šest krucijalnih zakona za reformu pravosuđa, ministar Orepić je najavio dosad najveću reformu Ministarstva unutarnjih poslova... Mislim da u tri mjeseca toliki plan reformi nije dosad viđen u bilo kojoj hrvatskoj vladi. Činjenica je da vam popularnost pada. Kako to objašnjavate?- Dio birača smo izgubili već činjenicom da smo morali, jer naš plan tirpartitne vlade nije uspio, odabrati partnera. Osim toga nema političkog aktera u Hrvatskoj koji ne napada Most i stječe se dojam da je Most kriv za sve što se događalo zadnjih 20 godina u Hrvatskoj, a ljudi to slušaju i jedan dio njih na to i nasjeda. Mislim da će rejting Mosta u predstojećem vremenu prestati padati i bio bih zadovoljan ako bi on bio oko osam, devet posto jer za opciju koja sudjeluje u vlasti, a da to nije HDZ ili SDP to bi bilo idealno, nešto što nije dosad viđeno i naznaka promjena u Hrvatskoj. Ne možemo se voditi rejtingom od 19 posto koji smo imali dok smo vukli za nos i HDZ i SDP i dok su svi oni koji su protiv te dvije stranke bili za nas jer to nije realan rejting. Navodno ni u Metkoviću, odakle ste krenuli, ne stojite dobro. Čuje se kako je istina da ste pošteni, ali i da promjene idu puževim korakom?- Promjene idu sporo i to je slično kao i na nacionalnoj razini. Ako naslijedite više od 18 milijuna kuna duga i imate izvornih prihoda 20 milijuna i netko očekuje da vratite sve to te napravite velike promjene i osigurate investicije - to je gotovo nemoguće. S onim s čime smo raspolagali, mislim da smo i više nego sposobni i inovativni. Bojite li se 'preslagivanja' unutar vladajuće većine po kojoj Most, kako je najavio Milan Bandić, može ispasti iz igre?- Mislim da smo pokazali u proteklom razdoblju kako nas ničega nije strah. Mostovi zastupnici i ljudi u Mostu su bili izloženi silnim pritiscima, pozivima i prijetnjama. Nema straha za Most dok smo na pravom putu i dok guramo reforme. Bilo bi me strah kada bih vidio da su se Božo Petrov, Ivan Kovačić ili Miro Bulj promijenili i da su im bitniji privatni od nekih općih interesa. A što se tiče najava o 'preslagivanju' one su tek pucanj iz prazne puške i od njih nema ništa. Da imaju nekakvu računicu zasigurno to ne bi objavljivali po medijima. HDZ, naime, nije navikao na situaciju u kojoj Most inzistira na nekim stvarima, a naši zastupnici pak nisu ljudi da ih možete kupiti novcem, mjestom u nadzornom odboru ili im zaposliti rodbinu. Zanimljiva je primjerice bila anegdota nakon lokalnih izbora u Metkoviću kada smo osvojili četiri županijska mandata. Došao nam je tada jedan visokopozicionirani HDZ-ovac i rekao 'momci idemo se dogovori za koaliciju u Županiji'. Mi smo reki da u koaliciju nećemo, ali ćemo za dobre stvari dizati ruke. On mi je tada rekao kako im je lakše kupiti Stipu Gabrića Jamba i imati sigurne ruke četiri godine. Jambo je na te izbore izišao u koaliciji s SDP-om, a Most nije sudjelovao niti sudjeluje u vlasti u županijskoj skupštini jer naše se ruke ne mogu kupit na četiri godine. Tako je i na državnoj razini. Bandić je kazao i kako će uskoro 'poduplati' broj svojih zastupnika. Navodno računa i na neke Mostovce?- Može se na svakoga računati, ali ja koliko poznajem ljude u Mostu u to ne vjerujem. Ako se prodaju to je njihov problem, a ja s tim ne bih osobno mogao živjeti i ne mogu zamisliti da za bilo što izdam Božu Petrova, Ivana Kovačića, Miru Bulja, Tomislava Panenića, Vlahu Orepića... Ja sam uz te ljude do kraja. Predsjednik Mostovog zastupničkog kluba i omiški gradonačelnik Ivan Kovačić, konsterniran izborom Ivana Škaričića na čelo HDZ-ovog omiškog ogranka poručio je da, što se njega tiče, suradnja s tom strankom na nacionalnoj razini više nije moguća?- Vladu možemo rušiti jedino iz zaštite nacionalnih interesa, zbog Ine ili pak pokušaja privatizacije šuma i voda, a ne zbog kokošara poput Škaričića iz Omiša. Novi predsjednik HNS-a Ivan Vrdoljak rekao je kako ide u okupljanje stranaka centra. Most nije među njima?- Kako može okupljati stranka od dva posto? O HNS-u ne mislim ništa dobro, to je klijentelistička stranka, bili bi izvanredni partneri pa ni HDZ ni SDP ne bi s njima imali nikakvih problema. Osim toga treba vidjeti da li je sve što je gospodin Vrdoljak radio bilo u skladu sa zakonom. Vrdoljak također drži da stranke 'trećeg puta' pa tako i Most, obično bljesnu i nestanu. Vas je nazvao 'neprincipijelnim populistima'?- Vjerojatno je u interesu svima na račun Mosta skupati bodove i pozicionirati se. Ne znam ni zašto smo neprincipijelni ni zašto smo populisti. Odredba ministrice Jurline Alibegović o ograničavanju prava na mobitele ili automobile nije populizam već ušteda od 50 milijuna kuna. Most će inzistirati na ukidanju privilegija saborskih zastupnika i pripremamo zakonski prijedlog, a ako ga ne podrži HDZ, SDP, HNS mi ćemo ići na referendum. Očito da ove političke elite ne žele odustati od privilegija i nazivaju ih populizmom, a vidimo da su to velike uštede. Ako HDZ krene u 'preslagivanje', je li moguće da ćete i vi to isto pokušati samo s drugom opcijom, SDP-om?- Mi nikad nismo zatvorili vrata za suradnju s bilo kime i mi smo i dalje otvoreni za suradnju i s gospodinom Milanovićem i SDP-om oko svih onih zakonskih prijedloga i inicijativa koji idu u korist ove države i njezinih građana te nikada nećemo osobne sukobe i netrpeljivosti pretpostaviti državnom interesu. Ono sve što je gospodin Milanović pokušao je zaboravljeno i otvoreni smo za suradnju oko svega onoga što je u interesu građana ove zemlje.  S obzirom na trenutne odnose u vlasti, mnogi drže kako su novi izbori vrlo realna opcija. Što Vi mislite o tome?- Ne vjerujem u nove izbore i uvjeren sam da, što se tiče Mosta, on neće biti nikakav faktor nestabilnosti te da ćemo čuvati leđa i premijeru i Vladi kao i da ćemo provesti sve obećane reforme. Dojam je u javnosti kako u premijeru Tihomiru Oreškoviću imate saveznika. Koliko je to točno?- Gospodin Orešković je kao financijaš čovjek koji se vodi konkretnim brojkama i kad donosi odluke mislim da ne gleda tko mu je draži - gospodin Petrov ili gospodin Karamarko, već gleda koliko je ta odluka ispravna. On je premijer zato što ima podršku i Mosta i Domoljubne koalicije i tu mora zadržati dozu neutralnosti. Može li Orešković na kraju završiti u Vašem taboru?- U politici je sve moguće i nikad ne reci nikad. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!