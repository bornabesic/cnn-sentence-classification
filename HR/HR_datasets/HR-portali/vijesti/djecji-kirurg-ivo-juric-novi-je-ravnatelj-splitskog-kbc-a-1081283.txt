Novo Upravno vijeće splitskog KBC-a u utorak je na sastanku smijenilo dosadašnjeg sanacijskog upravitelja splitske bolnice Kolju Poljaka i na njegovo mjesto postavilo vršitelja dužnosti ravnatelja, dječjeg kirurga Ivu Jurića. O izboru je odlučivao tajnik županijskog HDZ- a Ante Mihanović, koji je na funkciji predsjednika Upravnog vijeća KBC-a Split, te članovi Vijeća - tajnik gradskog HDZ- a Tomislav Prljević i profesor na splitskom Medicinskom fakultetu Ivica Grković. Njih troje jednoglasno je odlučilo da novi v.d. ravnatelj bude Jurić, kojeg sada još treba potvrditi i ministar zdravlja Dario Nakić.  Jurić je u izjavi novinarima kao najnegativnije stvari u splitskom KBC-u naveo manjak osoblja i novca, zbog čega je najavio da će od Ministarstva zdravlja tražiti da dopusti zapošljavanje novih kadrova te novčana sredstava kako bi bolnicu dodatno opremio.  Za stanje u splitskoj bolnici rekao je da je kao i stanje u državi - ozbiljno jer nedostaje novca. Zahvalio je svim kolegama jer funkcioniraju i rade više od onoga za što su plaćeni, najavivši smanjenje lista čekanja iako bolnica ima malo liječnika koji i dalje odlaze, a puno je posla. "Bio bih nerazuman kada bi sada rekao da se ne plašim ove velike odgovornosti, ali strah ću pokušati svladati", kazao je Jurić. Upitan što misli o najavljenoj Vladinoj reformi zdravstva, rekao je da svaka reforma nastoji napraviti neko bolje rješenje i put, te istaknuo da zdravstvo nije samo u Hrvatskoj kompliciran i kompleksan problem, već i u svim državama Europe.  Uz Jurića se kao najizgledniji kandidat za ravnateljsku fotelju spominjao gastroenteorolog Željko Puljiz iz Klinike za unutarnje bolesti, u javnosti poznat jer, kao ratni zapovjednik, 1992. nije današnjem HDZ-ovom gradonačelniku Imotskog Anti Đuzelu na južnom bojištu napisao zapisnik o ranjavanju. Đuzela je u ponedjeljak splitska policija kazneno prijavila zbog krivotvorene liječničke dokumentacije.  Jurićeve kolege liječnici uvjereni su kako mu je prvenstveni cilj unaprijediti bolnicu, a drže da zbog svojih godina te velikog stručnog znanja i iskustva ima autoritet među kolegama. Kažu kako se dosad nikada nije isticao po nekim rukovodećim funkcijama, već isključivo po predanom radu prema malim pacijentima i ulaganju u svoj posao. Roditelji djece koju je operirao i liječio za njega imaju samo riječi hvale, zbog čega mu daju najvišu ocjenu za kvalitetu liječničke usluge.  Dosadašnji sanacijski upravitelj, SDP-ov kadar Kolja Poljak na tu je funkciju zasjeo u srpnju 2013. godine i "preživio" je smjene sanacijskih upravitelja koje je u početkom 2015. godine proveo bivši ministar zdravlja Siniša Varga. >> Ministarstvo zdravlja šalje inspekciju u KBC Split. Tomasović: Sve je kompletna laž, izmišljotina i manipulacija 