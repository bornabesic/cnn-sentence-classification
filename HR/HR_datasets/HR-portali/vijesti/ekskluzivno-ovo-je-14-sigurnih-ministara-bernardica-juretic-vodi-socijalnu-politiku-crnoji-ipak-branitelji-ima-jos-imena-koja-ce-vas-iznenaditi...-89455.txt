Jutarnji je list ekskluzivno saznao 14 sigurnih imena buduće hrvatske vlade iz redova HDZ-a. Od ranije je poznato da će ministar financija biti Zdravko Marić. U fotelju ministra zdravlja sjesti će zadarski nefrolog dr. Dario Nakić. Resor kulture dobiva Zlatko Hasanbegović, a Ministarstvo pomorstva, prometa i infrastrukture Oleg Butković. Ministarstvo obrane vodit će Josip Buljević. Očekivano, ministar vanjskih poslova biti će Miro Kovač, a znanosti, obrazovanja i sporta Predrag Šustar. U fotelju ministra branitelja ipak će sjesti Mijo Crnoja, dok će resor turizma voditi Anton Kliman. Ministar graditeljstva i prostornog uređenja biti će Lovro Kušćević. Ministarstvo socijalne politike i mladih voditi će Bernardica Juretić, a regionalni razvoj i fondove EU-a Tomislav Tolušić. Ministrica rada i mirovinskog sustava bit će dr. Nada Šikić, a ministar poduzetništva i obrta Darko Horvat. Podsjetimo, trenutno se u središnjici Hrvatske demokratske zajednice na Trgu žrtava fašizma održava sjednica Predsjedništva HDZ-a. Goran Mehkek / CROPIX Na sjednicu su stigli Božidar Kalmeta, Dubravka Šuica, Gordan Jandroković, Josipa Rimac, Oleg Butković, Davorin Mlakar, Milan Kovač, Ivan Šuker, Darko Milinović i drugi. Goran Mehkek / CROPIX Goran Mehkek / CROPIX Uoči sjednice Gordan Jandroković prokomentirao što očekuje od sutrašnje sjednice Sabora na kojoj će mandatar Orešković predstaviti ministre i program vlade. - Vidjet ćemo kako će proći. Od njih smo svašta vidjeli u ove četiri godine, a nadam se da će biti dovoljno dostojanstva i pameti da ne rade probleme. Očekujemo kontruktivnu i civiliziranu raspravu te to očekujemo i od političkih protivnika - rekao je Jandroković, prenosi HRT. Nakon završetka sjednice predviđene su izjave za medije, a iz HDZ-a su najavili kako će se u 12 sati u hotelu Sheraton mandatar Tihomir Orešković obratiti javnosti vezano uz sastav nove Vlade. Naime, Orešković te čelnici MOST-a i HDZ-ove koalicije usuglasili su se jučer oko svih imena ministara u novoj hrvatskoj vladi koja bi trebala biti predstavljena javnosti tijekom današnjeg dana. U međuvremenu su iz Mosta nezavisnih lista izvijestili kako će u 15,30 sati održati konferenciju za novinare na kojoj će predstaviti ministre koje su predložili mandataru Tihomiru Oreškoviću.