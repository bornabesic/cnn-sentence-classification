Screenshot: YouTube AKO imate groznog šefa s kojim nikako ne znate kako izaći na kraj, donosimo nekoliko savjeta koji bi vam mogli pomoći pri rješavanju nesuglasica s nadređenom osobom. Iako mnogi strahuju da bi mogli dobiti otkaz ako bilo što kažu te da je bolje šutjeti i trpjeti, ovakav stav i ponašanje dugoročno neće nikom donijeti ništa dobro. Evo što se preporučuje, piše EliteDaily. 1.	Ugovorite sastanak lice u lice Ako imate neki problem, a pogotovo ako se radi o nečemu zaista bitnom, najbolje je ugovoriti sastanak sa šefom i dobro se pripremiti. Razmislite unaprijed o tome što želite reći, kako ćete to reći i što želite postići. Isto tako, ugovaranjem sastanka i vaš šef će imati vremena razmisliti o temi razgovora. Konflikte i tenzije najgore je rješavati preko email-a, a sjedeći jedan preko puta drugog dajete si priliku imati više razumijevanja prema drugoj osobi, što može i 'smekšati' vašeg šefa. 2.	Razgovarajte s kolegama Prije nego što ga poželite pitati zašto se ponaša prema vama na određen način, popričajte prvo s kolegama i provjerite kakav oni odnos imaju. Pitajte ih gledaju li na vaš problem isto kao i vi. U većini slučajeva, loš šef je loš prema svima, a ne samo prema vama i u tom slučaju bolje je da potražite sreću negdje drugdje. 3.	Evaluirajte vlastiti rad Prije nego što se nađete sa šefom, stavite se prvo u njegove cipele, odnosno, probajte vidjeti sebe i svoj rad iz njegovih očiju. Možda ne zadovoljavate određene standarde radnog mjesta i možda je to razlog tenzije između vas. Uzmite u obzir njegova očekivanja i svoje mogućnosti i razmislite postoji li neka sredina u kojoj se možete naći. Uostalom, ako super radite svoj posao, naći ćete se i u boljoj poziciji tijekom razgovora. Nošenje s užasnim šefom može biti jako teško. Ipak, uvijek postoje načini na koje možete poboljšati atmosferu na poslu bez da dobijete otkaz. A ako se to i dogodi, gledajte to na način da vam je ionako bilo loše te da će vam negdje drugdje sigurno biti bolje.