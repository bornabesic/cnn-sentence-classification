"Svi traže da Ivica Todorić izađe iz vlasništva. Todorić je prošlost. Zakon o sistemski važnim tvrtkama nema veze sa spašavanjem njegove obitelji nego prvenstveno s nastojanjem da spriječimo veliku štetu za cjelokupno gospodarstvo koja prijeti urušavanjem koncerna Agrokor." Ustvrdili su to u četvrtak Jutarnjem listu izvori iz Mosta uoči završnih pregovora s HDZ-om o detaljima tzv. Lex Agrokora koji će u petak na Vladu. U Mostu ne samo da tvrde da Todorić ne smije sudjelovati u procesu osnivanja prinudne uprave i restrukturiranja koncerna i da više ne bi smio biti u upravljačkoj i vlasničkoj strukturi Agrokora, nego smatraju da bi Todoriću trebalo oduzeti i privatno vlasništvo za podmirenje dugova. Oko donošenja zakona postoji konsenzus između njih i HDZ-a, kažu u Mostu. Nitko od vladajućih partnera nema dilemu oko toga da je zakon potrebno hitno donijeti, naročito nakon što su Rusi izašli s informacijom o spornim financijskim izvještajima. Usto, tijekom četvrtka proširila se informacija da su osim Branka Roglića još neki dobavljači aktivirali zadužnice. Konačna verzija zakona, objašnjava nam isti izvor, razlikovat će se od one o kojoj su dosad pisali mediji. Osnovna intencija je da se regulira način na koji bi se trebalo provesti restrukturiranje kompletnog Agrokora i osigura "razbijanje" na manje tvrtke. Parceliranjem tvrtki, drže u Mostu, svim drugim tvrtkama omogućilo bi se da budu konkurentne prilikom izlaska na tržište. "Zakon treba svim sudionicima dati kisika, prinudna uprava treba osigurati stabilizaciju poslovanja u dogovoru s vjerovnicima, a dobavljačima obrtni kapital. Plan je da se tvrtke u narednih godinu dana pripreme za rasprodaju. Nitko živ ne može procijeniti koliko bi koštao slom Agrokora. Ma koliko stanje sada bilo dramatično, ovo je prilika da se postave zdravi temelji hrvatskog gospodarstva: više jakih domaćih tvrtki, a ne jedan monopolist", objašnjavaju u Mostu. Moguće je da se zbog hitnosti već preko vikenda sazove sjednica Sabora na kojoj bi trebalo amenovati zakon.