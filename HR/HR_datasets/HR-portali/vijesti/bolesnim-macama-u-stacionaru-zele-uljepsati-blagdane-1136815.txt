U stacionaru osječke Udruge za dobrobit i zaštitu mačaka i pasa 9 života u posljednje vrijeme traži se boks i deka više. Među bolesnim macama najviše je onih najmanjih, koje su tek počele živjeti. Prehlađene, iskašljavaju krv, bore se s hranom jer im je zbog upala teško jesti. Ne igraju se, ne trčkaraju, stišću se i pokušavaju zaboraviti na sve boli koje su ih snašle. – Svi naši štićenici imat će Božić, svi koji se nalaze po privremenim domovima. Shvatile smo da jedino mace koje su u našem stacionaru neće imati Božić kakav bi trebale imati, one najbolesnije, one koje bi možda razveselila neka fina konzervica, paštetica, poslastica ili neka igračka – kažu volonteri udruge. Stacionar će ukrasiti blagdanskim bojama, bit će tu i mali okićeni bor. Za ostalo pozivaju sve koji žele da se uključe u njihovu akciju. Macama možete dar poslati i poštom, uplatiti na račun udruge, IBAN HR3923400091110475218, a možete nazvati i donacijski telefon 060/989898 (6,25 kn). Sve što se nađe pod borom poslikat će i objaviti na svojoj Facebook-stranici, za dodatna pitanja možete im pisati na udruga.devet.zivota@gmail.com. 