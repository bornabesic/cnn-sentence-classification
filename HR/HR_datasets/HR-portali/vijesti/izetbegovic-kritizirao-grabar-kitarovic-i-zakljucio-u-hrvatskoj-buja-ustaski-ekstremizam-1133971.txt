Član Predsjedništva Bosne i Hercegovine Bakir Izetbegović pridružio se kritikama iz te zemlje na račun hrvatske predsjednice Kolinde Grabar-Kitarović zbog njezinih izjava o prijetnji koju u BiH predstavlja radikalni islam i njegove pristalice, dodavši tome optužbe kako ona pokazuje nepoštovanje prema BiH i miješa se u unutarnje stvari, ali i tvrdnju da "u Hrvatskoj buja ustaški ekstremizam". – Smatram da bi svi lideri u regiji trebali dva puta razmisliti prije nego što se upuste u komentiranje situacije i problema u susjednim državama. Predsjednica Grabar-Kitarović očigledno nije postupila tako, čime je pokazala nepoštovanje prema Bosni i Hercegovini i njenu vodstvu – kazao je Izetbegović u intervjuu za agenciju Fena. Hrvati odlaze na strana ratišta Hrvatskoj je predsjednici predbacio njezinu konstataciju o BiH kao "neemancipiranoj zemlji", kao i komentare o odijevanju Bošnjaka koje se, prema njezinim riječima, promijenilo pod utjecajem radikalnog islama, a ustvrdio je kako ona preuveličava problem islamskog ekstremizma u BiH uvećavajući višestruko brojke koje govore o povratnicima s iračko-sirijskih ratišta. "Sa sirijskog ratišta vratilo se  46 osoba iz BiH dakle, par desetaka, a ne nekoliko tisuća, kako je to ustvrdila predsjednica Hrvatske. U prošloj godini nije zabilježen ni jedan odlazak na strano ratište iz BiH. Naše službe sigurnosti aktivno se i uspješno nose s ovim problemom, razmjenjuju podatke i iskustva s nadležnim službama, uključujući i one u Hrvatskoj", kazao je Izetbegović. "I u Hrvatskoj buja ustaški ekstremizam i Hrvati odlaze na strana ratišta poput ukrajinskog, u Jasenovcu je otkrivena spomen-ploča s nacističkim pozdravom, javnost se čudila nekim fotografijama s ekstremističkim barjacima, pa smo mi iz BiH izbjegavali takve pojave komentirati", kazao je Izetbegović. "Nadam se da će  predsjednica Grabar-Kitarović ubuduće postupiti tako, odnosno brinuti o vlastitom dvorištu, a nama prepustiti brigu za naše", poručio je Izetbegović. >>Dodik: Izetbegović je Srbin koji bježi od svog podrijetla >>Dodik: Izetbegović je prijatelj terorista, vehabija i islamista