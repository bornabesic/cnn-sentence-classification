Visoki američki dužnosnik izjavio je u ponedjeljak da u Hrvatskoj ne vidi prisutnost fašizacije, kako to tvrdi Srbija koja je pozvala međunarodnu zajednicu da reagira na "bujanje fašizma" u Hrvatskoj. "Ne vidim taj trend", kazao je novinarima u Zagrebu Hoyt Brian Yee, zamjenik pomoćnika američkog državnog tajnika za Europu i Euroaziju. Srbijanski ministar rada i socijalne skrbi Aleksandar Vulin pozvao je u nedjelju Europu da reagira na "bujanje fašizma" u Hrvatskoj, ocijenivši da postavljanje ploče s pozdravom "Za dom spremni" u Jasenovcu više nije pitanje za Hrvatsku i Srbiju već zahtijeva međunarodno reagiranje. Veterani HOS-a u centru Jasenovca prije nepunih mjesec dana otkrili su spomen-obilježje na kojem je uklesano ‘Za dom spremni’ u sjećanje na 11 poginulih pripadnika Hrvatskih obrambenih snaga (HOS), koji su stradali na tom području. Odvojeno upitan o ploči s natpisom "Za dom spremni", ministar vanjskih i europskih poslova Davor Ivo Stier rekao je da će vlada tom pitanju pristupiti sustavno i institucionalno. "Ova će vlada tom pitanju pristupiti sustavno i institucionalno, a na tragu programa HDZ-a, koji osuđuje sve totalitarizme - i fašizam i nacizam i komunizam. I smatramo da se upravo na taj, institucionalni način, mora riješiti ovo pitanje i prestati  s njim manipulirati u dnevnopolitičke svrhe“, rekao je Stier Hini. Osvrnuvši se na odnose Hrvatske i Srbije, Yee je kazao da svjedoči istinskim naporima Zagreba i Beograda u rješavanju spornih pitanja, bilo da se radi o ratnim zločinima, integracijskim pitanjima, BiH, Crnoj Gori ili odnosima s Rusijom. Dodao je, međutim, da vidi trend prisutan ne samo u regiji već i šire, a tiče se građana i njihovih očekivanja od svojih vlada, očekivanja koja se tiču budućnosti njihove djece. "Mislim da je prerano brzati sa zaključcima (...) vidimo rast radikalnih stranaka u južnoj i jugoistočnoj Europi, ali ne samo na desnici već i na ljevici gdje političari pokušavaju iskoristiti, politički profitirati od nezadovoljstva ljudi", rekao je Hoyt. Ono što je konstanta i to na globalnoj razini je hitnost da se stanje popravi, zaključio je Yee.