Prije aktualnog prijepodneva potpredsjednik Vlade Božo Petrov rekao je da će se proračunski novac za političke stranke srezati na 48 milijuna kuna tek od rebalansa ili novog proračuna, no nakon aktualca ustvrdio je da će stranke već od 1. lipnja dobiti manje novca nego što je planirano. Najavio je da će Vlada izmijeniti zakon tako da će strankama pripasti 0,075 posto od prihoda u državnom proračunu.  – Procjena je da će po tome strankama ići 48 milijuna kuna. Moram reći, da je slučajno ostao stari zakon na snazi, bilo bi to 63 milijuna kuna. U prosjeku je prije bilo između 45 i 53 milijuna kuna, ali smo na tome pokazali dosljednost i da se određene stvari moraju rezati, poput financiranja političkih stranaka – kaže Petrov te dodaje da će Most pripremiti prijedlog kojim će se rezati prava zastupnicima. Uvjeren je, dodaje, da će tu izmjenu zakona prihvatiti oporba, ali i njihovi partneri. – Smatramo da neke povlastice, odnosno način na koji se danas izračunava plaća saborskih zastupnika, nije nešto po čemu se može mjeriti rad i po čemu se može kvalitetno isplaćivati plaća odnosno honorirati učinkovitost. To je ono na čemu inzistiramo u javnom i u državnom sektoru pa ne vidim razlog zbog čega bi zastupnici bili izuzeti. Po meni je sasvim normalno da dobijete plaću po učinku pa onda dobijete osnovicu od 3000 do 4000 kuna ako vas nema u Saboru ili dobijete punu plaću ako sudjelujete na sjednicama. Mislim da je to fer odnos – smatra Petrov.  Vjeruje da je prvi aktualac dobro prošao te da su članovi Vlade pokazivali da zaista rade, no ipak priznaje da je očekivao više od aktualca. Je li činjenica da je najviše pitanja upućeno Tomislavu Karamarku poruka ostalim članovima Vlade da su nebitni, zanimalo je novinare. – Ne bih se upuštao u prosudbe kakve smo poruke dobili. Nažalost, oporba na takav način uvijek postupa. Smatram da je potrebno mijenjanje političkog dijaloga i da on treba biti konstruktivan. Nažalost, još uvijek smo u sferi nekonstruktivnog, ali valjda će se i to promijeniti u budućnosti – tvrdi Petrov. Očekuje, dodaje, potporu oporbe kada Vlada donese plan reformi jer su, naglašava, članovi koalicije Hrvatska raste na njih pristali kada su pregovarali o sastavljanju vlade. – Ne očekujem da će se to ići negirati samo zato što oni ne čine vlast. Treba pokazati da nam nije stalo do vlasti nego da se reforme provedu. Reforme su već počele i u neke zakone mora se debelo zarezati. Oni su sada u pripremi. U pripremi su velike promjene u Ministarstvu pravosuđa. Tamo se trenutačno priprema 15 zakona koji će ići u proceduru već ove godine – zaključio je Petrov. 