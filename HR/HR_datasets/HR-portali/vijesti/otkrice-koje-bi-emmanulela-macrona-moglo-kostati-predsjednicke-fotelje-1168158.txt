Unatoč džentlmenskom sporazumu francuskih, pa i mnogih drugih zapadnih medija, zahuktava se afera s elektronskom poštom koju je Wikileaks uoči današnjih izbora hakirao iz računala stožera francuskog predsjedničkog kandidata Emmanulea Marcona. Tako ipak nije moglo proći nezapaženo da je Wikileaks je u svom statusu na Twitteru objavio kako se među hakiranim dokumentima, između ostalog, devet puta spominje ime službenika ruske tvrtke Evrika.  Na snimku ekrana vidi se tablica s datumima, a posebno se ističe ime izvjesnog Georgija Petroviča Roške. Wikileaks u svom tweetu ne navodi o kojoj je konkretnoj tvrki riječ. U Rusiji, pa i u nekim drugim državama svijeta, postoji nekoliko kompanija koje se zovu Evrika. Uvidom u njihove djelokrugove rada, logično je pretpostaviti da je riječ o tvrtki koja je, nagađaju to i ruski mediji, dobila licencu ruske federalne službe sigurnosti za rad na zaštiti državnih tajni. I doista, među ruskim IT tvrtkama postoji Evrika čiji su stalni klijenti i rusko ministarstvo vanjskih poslova, i ministarstvo ekonomskog razvoja, i ministarstvo zdravlja, baš kao i Ruska središnja banka i tamošnja Gospodarska komora. Podsjetimo, dokumenti koji su u petak procurili na internet nalazili su se u elektroničkoj pošti hakiranoj prije nekoliko tjedana, a riječ je o Macronovim mailovima.  Ti dokumenti pomiješani su s lažnima kako bi "posijali sumnju i dezinformacije", naveo je Marconov izborni stožer, dodavši da je to pokušaj destabilizacije francuskih predsjedničkih izbora nalik onome koji se prošle godine dogodio u Sjedinjenim Američkim Državama.  Hoće li ovo curenje podataka imati utjecaja na rezultate francuskih predsjedničkih izbora, saznat će se već danas kasno navečer, kad se očekuju prvi službeni rezultati. 