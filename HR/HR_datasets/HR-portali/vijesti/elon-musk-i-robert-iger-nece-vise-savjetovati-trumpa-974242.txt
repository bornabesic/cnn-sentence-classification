Foto: FaH IZVRŠNI direktor tvrtke Tesla Elon Musk i izvršni direktor kompanije Walt Disney Robert Iger napuštaju savjetničko tijelo Bijele kuće nakon što je predsjednik SAD-a Donald Trump objavio da će Sjedinjene Države povući iz Pariškog sporazuma o klimi.  "Klimatska promjena je stvarna. Napuštanje Pariza nije dobro za Ameriku ili svijet", napisao je u objavi na Twitteru Musk, utemeljitelj tvrtke za proizvodnju električnih vozila. Musk je član predsjednikovog Foruma za strategiju i politike, kao i Trumpovog savjeta za radna mjesta u proizvodnji.  Musk je u srijedu rekao da je učinio "sve što je mogao" kako bi uvjerio Trumpa da ostane u sporazumu i zaprijetio da će napustiti savjetodavno vijeće ako Trump objavi istupanje.  Iger je na Twitteru napisao  da je "iz načela dao ostavku na mjesto u predsjednikovom vijeću zbog povlačenja iz Pariškog sporazuma". Iger je također član Trumpovog savjetodavnog tijela koje je Trump osnovao u prosincu kako bi mu pomoglo u kreiranju gospodarskih politika. "Sporazum nije o klimi"  Na pitanje o Muskovoj ostavci ministar trgovine Wilbur Ross za televizijski kanal "Fox News" rekao da će "svatko tko pročita i razumije sporazum shvatiti da on zapravo nije o klimi nego o prelijevanju američkog novca u druge zemlje i da ne rješava probleme klime".  Pored Tesle stotine američkih kompanija tražile su od Trumpa da se ne povlači iz sporazuma, među kojima i tvrtke poput Intela, Hewlett-Packarda i veliki proizvođači hrane i odjeće, i najavile da će nastaviti s nastojanjima da se smanje emisije stakleničkih plinova .   U pismu Trumpu tvrtke su izrazile "duboku predanost" rješavanju pitanja klimatskih promjena i rekle da žele da gospodarstvo SAD-a bude energetski učinkovito i temeljeno na opskrbi energijom s malim udjelom fosilnih goriva.  "Inovativna i ekonomična rješenja mogu nam pomoći postići te ciljeve", kaže se u pismu. "Neuspjeh u izgradnji gospodarstva s malom potrošnjom fosilnih goriva izlaže američki napredak riziku". Šteta za gospodarstvo  Skupina Environmental Entrepreneurs E2, koja okuplja poslovne ljude koji se zalažu za zaštitu okoliša, kritizirala je Trumpovu odluku upozorivši da Trump prepušta američku predvodničku ulogu drugim zemljama i šalje poruku ulagačima u čistu energiju da idu drugdje.  "On će nanijeti pravu financijsku štetu milijunima američkih radnika koji svakog dana svoju plaću zarađuju u sektorima proizvodnje čiste energije i prijevoza", rekao je u izjavi Bob Keefe, izvršni direktor grupe.  Više od tri milijuna radnika u SAD-a trenutno je zaposleno u proizvodnji energije pomoću vjetra i sunca te industriji povezanom s energetskom učinkovitošću, a izlazak iz sporazuma isključit će američke tvrtke iz globalnih prilika koja pruža čista energija vrijednih 19 bilijuna dolara, poručila je skupina E2.