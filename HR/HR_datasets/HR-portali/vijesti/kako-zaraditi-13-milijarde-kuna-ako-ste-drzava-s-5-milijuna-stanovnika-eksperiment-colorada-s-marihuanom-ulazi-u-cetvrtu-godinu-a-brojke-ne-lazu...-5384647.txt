Vrijednost prodaje opojne biljke marihuane u američkoj saveznoj državi Colorado dosegla je 1,1 milijardu dolara - više od 7,8 milijardi kuna - u prvih 10 mjeseci ove godine. Radi se o iznimnom ekonomskom uspjehu države koja je sa svojih 5,4 milijuna stanovnika usporediva s Hrvatskom. Prošle godine, ukupni prihodi od prodaje marihuane dosegli su 996 milijuna dolara, od čega je državi kroz poreze otišlo 120 milijuna - oko 850 milijuna kuna. Uz rast prodaje, rasli su i prihodi u državnu blagajnu, pa je tako do kraja studenog ove godine od prodaje marihuane Colorado zaradio već 151 milijun dolara - oko 1,07 milijardi kuna, a do kraja godine ta brojka bi mogla doseći 1,3 milijarde kuna. Ilustracije radi, taj iznos veći je od cjelokupnog duga hrvatskog zdravstva, a s njim bi se moglo platiti i pola Pelješkog mosta. S druge strane, legalizacija marihuane u toj saveznoj državi nije dovela do onoga čega su se bojali najveći protivnici - porasta korištenja kod tinejdžera. Prema istraživanju koje je sredinom ove godine objavio Zavod za javno zdravstvo i okoliš države Colorado, uporaba marihuane među tinejdžerima pala je za četiri postotna poena u odnosu na 2009. godinu, i sada stoji na 21 posto, što je ispod prosjeka na razini cijelih Sjedinjenih Američkih Država. Istraživanje je provedeno na nasumičnom uzorku od 17.000 učenika srednjih škola u Coloradu, a pokazalo je da četiri od pet srednjoškolaca ne uzima marihuanu, čak niti povremeno. Građani Colorada na referendumu su izglasali legalizaciju marihuane 2012. godine, a prve trgovine otvorene su 1. siječnja 2014. godine. Za manje od mjesec dana će legalna prodaja marihuane u toj saveznoj državi ući u svoju četvrtu godinu.