U Uredu predsjednice Republike u četvrtak je održana sjednica Vijeća za obranu, koju su sazvali predsjednica Kolinda Grabar-Kitarović i premijer Andrej Plenković na temu potrebe revidiranja strateških dokumenta iz područja obrane te razvoja, opremanja i modernizacije Oružanih snaga (OS) RH. Vijeće se usuglasilo o potrebi revidiranja strateških dokumenta iz područja obrane, Strateškog pregleda obrane i Dugoročnog plana razvoja OS RH, koju je na sjednici izložio ministar obrane Damir Krstičević u kontekstu izrade Strategije nacionalne sigurnosti, priopćeno je iz Ureda predsjednice. Razgovaralo se i o pitanjima vezanim za razvoj, opremanje i modernizaciju OS RH, među ostalim i o trenutnom stanju borbenog zrakoplovstva, sa ciljem donošenja odluke o mogućnostima i modalitetima razvoja sposobnosti OS u zaštiti zračnog prostora Hrvatske. Na sjednici je izloženo trenutno stanje i plan sudjelovanja u novim operacijama (UN, NATO i EU) i aktivnostima pripadnika OS RH u inozemstvu te je zaključeno kako će se zbog njihove realizacije predložiti donošenje potrebnih odluka u Hrvatskom saboru. Razgovaralo se i o prijedlogu Nacionalnog plana za dostizanje izdvajanja za obranu od 2 posto BDP-a, te je zaključeno kako će se u idućem razdoblju usvojiti taj plan, u smjeru dostizanja preporučenog izdvajanja za obranu Hrvatske, navodi se u priopćenju.