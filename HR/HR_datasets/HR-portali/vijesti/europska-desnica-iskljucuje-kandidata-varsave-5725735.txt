Europska pučka stranka (EPP), glavni savez stranaka desnog centra u Europskoj uniji, odbacila je u ponedjeljak poljski prijedlog da eurozastupnika Jaceka Saryusza-Wolskoga kandidira u predsjedništvo Europskog vijeća, nasuprot dosadašnjeg predsjednika Donalda Tuska, također kandidata EPP. Poljska koja ima hladne odnose s Bruxellesom nakon što je na vlast stupila nacionalistička konzervativna stranka Pravo i pravda (PiS), iznenadila je predloživši Saryusz-Wolskog za predsjednika. Njegov sunarodnjak Donald Tusk ima podršku većine drugih zemalja za drugi mandat. "Duboko žalim zbog nedostatka poštovanja i nelojalnosti Saryusz-Wolskoga", rekao je predsjednik EPP-a, Francuz Joseph Daul i najavio njegovu smjenu u europskoj stranci nakon sastanka s eurozastupnikom. Dosadašnji zamjenik predsjednika EPP-a, Saryusz-Wolski je na poljskoj televiziji najavio svoju ostavku. Ponovni izbor Tuska, koji je predsjednik Eurpskog vijeća od kraja 2014., ne bi trebao biti ugrožen opiranjem njegove vlade, jer među zemljama članicama EU ima podršku većine, kao i podršku EPP-a. Poljski ministar vanjskih poslova Witold Waszczykowski se i dalje u ponedjeljak zalagao za iznenadu kandidaturu Saryusz-Wolskoga. "To je naš kandidat, to je jedini poljski kandidat u predsjedničkoj utrci Europskog vijeća. Francuski socijalistički predsjednik Francois Hollande je u ponedjeljak ujutro podržao Tuska. U četvrtak će na europskom summitu u Bruxellesu čelnici EU izjasniti o drugom predsjedničkom mandatu Donalda Tuska u Europskom vijeću.