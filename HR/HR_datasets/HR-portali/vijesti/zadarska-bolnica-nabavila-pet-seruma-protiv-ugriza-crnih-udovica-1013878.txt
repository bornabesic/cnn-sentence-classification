Panici zbog nedostatka seruma protiv otrova crnih udovica više nema mjesta i to ne samo zbog činjenice što je zadarska Opća bolnica uspjela nabaviti pet seruma. Crnih udovica, naime, nikad nije bilo manje na zadarskom području. – Uoči ljeta nismo imali serume, no dobili smo pet seruma i to iz Afrike. Istodobno, budući da sam tražio primjerke crne udovice za istraživanje, od ljudi na terenu sam saznao da ih nikad nije bilo manje. Vjerojatno im nije odgovarala prošla zima – rekao nam je dr. sc. med. Boris Dželalija sa zaraznog odjela zadarske Opće bolnice. No, unatoč ovim svjedočenjima itekako, kako kaže dr. Dželalija, treba pripaziti na otrovnog pauka čiji ugriz može biti i smrtonosan za kronične bolesnike, a ugriz rezultira možda i s najjačim mogućim bolovima uopće. Na zadarskom području tijekom nekih ljeta znalo je biti sedam ili osam ugriza i to napose u zadarskom zaleđu i na otocima. Ove godine, nasreću, još ih nije bilo. >> Ugrizla je zmija dok je brala šparoge: Jako sam se uplašila, bila je velika i debela