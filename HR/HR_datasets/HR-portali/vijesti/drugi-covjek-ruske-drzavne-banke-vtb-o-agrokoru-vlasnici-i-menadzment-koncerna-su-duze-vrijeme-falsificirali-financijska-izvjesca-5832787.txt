Vjerovnici hrvatskog koncerna Agrokor, među kojima su i ruske banke Sberbank i VTB, moraju potpisati sporazum o budućnosti kompanije, izjavio je u srijedu na konferenciji za novinare prvi potpredsjednik VTB-a Juri Solovjev. - Svi vjerovnici moraju potpisati 'standstill sporazum'. Agrokor bi prema sporazumu morao dopustiti, primjerice, predstavnicima banaka ili odbora vjerovnika da uđu u upravu, odnosno da zamijene financijske direktore ili revizore. Ima niz uvjeta koje bi kompanija trebala ispuniti, uključujući smjenu trenutnog vodstva koje je dovelo do ovakve situacije, izjavio je Solovjev. Dodao je da bi sporazum za prvu ruku mogao biti kratkoročan, mogao bi trajati samo tjedan dana ili mjesec dana, nikako ne godinu, piše Reuters. - Kompanija mora ojačati svoj menadžment, najvjerojatnije s predstavnicima države ili odbora vjerovnika. Kada je riječ o upravi, želimo profesionalne menadžere s globalnim ugledom, specijaliste koji mogu nadići teške situacije poput ove, rekao je Solovjev, koji je izrazio sumnju u pravovaljanost Agrokorovih financijskih izvješća zbog čega smatra da je i to pridonijelo destabilizaciji poslovanja. - Vlasnici i menadžment kompanije su, nažalost, dosta dugo falisificirali financijska izvješća. To je dovelo do toga da je kompanija upala u dugove, koje nije prikazivala, ali u jednom trenutku pitanje kratkoročne likvidnosti je izašlo u prvi plan i zato je tvrtka došla u sadašnju situaciju, kazao je Solovjev, kojega je citirala ruska agencija RNS.  - Promjene u dioničarskoj strukturi također su moguće (nakon restrukturiranja duga), rekao je Solovjev i otkrio da VTB drži oko 300 milijuna eura Agrokorova duga. Solovjev je također rekao da bi vjerovnici mogli osigurati kratkoročnu likvidnost Agrokora: - Lokalna banka za razvoj mogli bi dati garancije dobavljačima da nastave s isporukom robe. Kombinacija kratkoročnog financiranja i potpore vlade je moguća - rekao je Solovjev. Glavno je sada, prema Solovjevu, zaustaviti paniku. - Svi se moramo smiriti. Oni trenutno imaju dva dijela kompanije spremna za prodaju, čak postoje i kupci. Jednostavno, u ovakvim situacijama kada pokušavate nešto prodati onda cijene te imovine zbog stresa znatno padaju. Prvo dakle treba spasiti kompaniju tako da počne normalno funkcionirati. Druga faza će biti razrada restrukturiranja duga tako da se "cash-flow" ravnomjerno i pošteno popdijeli "stejkholderima", a treća je moguća strateška prodaja nekoliko dijelova kompanije, ali po normalnoj tržišnoj cijeni, kako bi se umanjio pritisak duga, pojasnio je Solovjev. Standstill agreementŠto je “standstill agreement”? U načelu, to je sporazum kreditora i dužnika u kojem se suspendira dosadašnji ugovor o zajmu te se pregovara o novom kreditnom aranžmanu kako bi se osiguralo kakvo-takvo dužnikovo ispunjavanje obveza. “Standstill” se u pravilu koristi za sprečavanje bankrota kada dužnik više ne može vraćati kredit prema početnim uvjetima. U standstill agreementu postojeći dioničari najčešće moraju pristati na smanjenje vlasničkih prava ili čak puno razvlaštenje. Standstill agreementom vjerovnici spašavaju dio uloženog kapitala, ali u pravilu ne prolaze bez značajnih gubitaka. (G.D.)