Predsjednik Vlade nazvao je smiješnim kritike zbog današnje zajedničke konferencije za medije s glavnim državnim odvjetnikom Dinkom Cvitanom povodom nastavka afere "Dnevnice". - Smiješne su kritike Bernardića i brojnih drugih političkih aktera, promatrača ili dijelova civilnog društva. Imamo ozbiljan problem koji smo uočili na temelju istrage koju sam ja naložio kao predsjednik Vlade u funkcioniranju dijela službi Vlade. Ako je riječ o opravdanoj sumnji da je bilo i nezakonitosti i nepravilnosti, onda je moja dužnost da kao predsjednik Vlade, da tako krupnu političku stvar stavim i u dijalog s državnim odvjetnikom čija je zadaća, po njegovoj funkciji, da se po službenoj dužnosti bavi ovakvim temema i zbog toga je danas on bio na sastanku. To je dobro, a ne loše. Prema tome, ako oporba baš nikada nema ništa korisnoga i dobroga za reći, mogli su onda radije takve komentare i prešutjeti - poručio je premijer nakon sastanka s predsjednikom kluba zastupnika Europske pučke stranke u Europskom parlamentu, Manfredom Weberom.