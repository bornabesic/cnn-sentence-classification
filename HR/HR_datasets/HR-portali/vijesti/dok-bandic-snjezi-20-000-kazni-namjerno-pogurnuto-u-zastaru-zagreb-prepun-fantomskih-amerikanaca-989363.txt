Savjesni djelatnici Zagrebparkinga prijavili su svoje nadređene zbog čijih je zloporaba položaja i nepostupanja po zakonu u zastaru otišlo 20.000 parkirnih kazni ispisanih u razdoblju od 2010. do 2013., čime je Grad Zagreb oštećen za 2,5 milijuna kuna Zna li Milan Bandić, dok se zabavlja s ekstravagantnim projektima u hrvatskoj metropoli, a pola se države sprda s njegovim sve bizarnijim pothvatima, dakle zna li zagrebački gradonačelnik što mu rade donedavni susjedi iz Bužanove ulice, djelatnici informatičke tvrtke RAO d.o.o., koja godinama provodi cjelokupni sustav naplate za Zagrebparking? Teško je povjerovati da bi Bandić, autokratski sveprisutan, svepitan i svenadležan, dopustio da mu ispod radara prolaze zbivanja u jednoj od najizdašnijih, a među građanima najomraženijih podružnica Zagrebačkoga holdinga, koja doslovce lopatom kupi novac sa zagrebačkih ulica. Javna je tajna da upravo Zagrebparking te Zagrebačke ceste slove kao najpouzdaniji i uvijek puni gradski i gradonačelnikovi bankomati. Uz pomoć kojih je Bandić, „kupujući“ posredno i(li) neposredno suce, kameleonske političare, policijske načelnike i inspektore te članove njihovih obitelji, učvršćivao svoju moć i „vjekovnu“ vladavinu Zagrebom. Stotine je novinskih tekstova napisano samo unazad nekoliko godina o duboko poslovno i moralno kompromitiranom ZG holdingu u kojem su od njegova osnutka carevali nepotizam, zloporabe ovlasti, pogodovanja, suspektna javno-privatna partnerstva, politička imenovanja, rođačka podobnost, interesna premreženost, ukratko korupcija i kriminal, što je uostalom potvrđeno i opsežnim Uskokovim istragama, privođenjima najvećih gradskih „glava“ i prvim optužnicama u aferi „Agram“. U jeku intenzivnih Uskokovih pročešljavanja gradskih ureda i poduzeća visoki nam je izvor blizak Upravi ZG holdinga prokazao Zagrebačke ceste kao omiljenu gradonačelnikovu igračku za izvačenje novca: „S proračunom između 250 i 300 milijuna kuna, u ZG cestama je bilo lako putem preplaćenih poslova godišnje zamračiti između pet i deset milijuna. Kad je prije devet godina tada novoustoličeni direktor ZG cesta Igor Rađenović ozbiljno krenuo u reviziju poslovanja s najmerom da raskrinka kriminal, nakon prvotnih prijetnji, brutalno je pretučen bejzbolskom palicom. Baš kao tri tjedna kasnije i novinar Dušan Miljuš koji je pratio slučaj Rađenović i uopće organizirani kriminal. Premda su batinaši koji su premlatili Rađenovića procesuirani i osuđeni, policija nikada nije otkrila tko je nalogodavac, pa se s pravom sumnja da se radi o politički moćnom i bogatom čovjeku.“ Drugi pak izvor, također dugogodišnji djelatnik u sustavu gradskih vlasti, rekao nam je da su se kuloari gradskih ureda tresli od šaputanja, ali i od straha, kada je ujesen 2009. Bandić naredio direktorima svih Holdingovih podružnica (16) da svaki sa po pet „izmišljenih“ milijuna kuna mora poduprijeti njegovu kampanju za predsjednika države. „Ne znam jesu li mu baš svi osigurali po pet milijuna, ali pouzdano znam da mu je tadašnji direktor Zagrebparkiga Mate Kraljević osigurao sedam milijuna kuna!“ Ah, prava sitnica za Matu Kraljevića, jer tih je godina Zagrebparking imao godišnje prihode oko 350 milijuna kuna, pa se nešto moglo staviti na stranu. Što Kraljeviću vjerojatno nije bilo osobito teško izvesti, on se u biznisu s parkingom kalio još osamdesetih u Jugoslaviji, a njegovi tadašnji djelatnici govore da je već onda uzimao svoj reket izravno od njih s ceste, šeretski im dopuštajući da i oni nešto zamrače za sebe, što je tada, u slabo kontroliranim uvjetima tehnološki tanane zemlje, bio mačji kašalj od posla. S godinama, iskustvom i novom tehnologijom sustav naplate parkiranja u Zagrebu izrastao je u pravu „zvijer“, ali nije zaostajao ni Kraljević, vječni „P“ šef izrastao je u tsunami brojnih Holdingovih afera. Pa je zato povučen na rezervne položaje, a već treću godinu u zvjerinjaku Zagrebparkinga na direktorskom mjestu stoluje Ana Preost, isključivo po Bandićevoj preporuci, premda je otpočetka do danas krajnje neorganizirana i nemoćna da svoj sektor dovede u red. Svojedbono se žalila, i to je istina, da ju opstruiraju stari Kraljevićevi kadrovi, koji su napravili paralelne strukture vlasti i rade što hoće. Pa tako dok Bandić, koji inače sve zna, a mnoga toga progleda, ili fontanizira grad, ili snježi po njemu, ovisno već o godišnjem dobu, dotle neki fakini u sustavu naplate Zagrebparkinga godinama već „amerikaniziraju“ tzv. dnevne parkirne karte, tj. kazne koje vam savjesni djelatnici ZG parkinga zataknu za brisače ukoliko niste platili parking u zonama naplate. Ali, kazne „amerikaniziraju“ samo povlaštenima, onima kojima po nekom dogovoru, protekciji, neće naplatiti kaznu. Evo o čemu se radi… Jedan ili više djelatnika tvrtke RAO informatika d.o.o., koja vodi sustav naplate za Zagrebparking, mijenja/ju registracijske podatke o vozilima čiji su vlasnici počinili prekršaj, odnosno nisu platili parking. Umjesto upisivanja ispravnih brojeva registarskih tablica, unose se lažni podaci, i to strani registarski brojevi, najčešće američki ili kanadski. Istodobno djelatnik koji lažira podatke izbriše iz sustava fotografiju parkiranog automobila. Pa ti naplati kaznu Ameru koji ne da nikada nije bio u Zagrebu nego vjerojatno ni ne zna da Zagreb postoji! „Amerikanizacijom“ kazni, ali i čudesno velikodušim odnosom spram nemalog broja pravnih i fizičkih osoba, ZG parking, odnosno Grad Zagreb izgubio je od 2010. do 2013. oko 2,5 milijuna kuna. Naime, upravo je kazni u tolikom iznosu ovih dana otišlo u zastaru. „To je svojevrsni kriminal, jer umjesto da pokrenu potraživanje naplate, nadležni su namjerno sve pogurnuli u zastaru, premda apsolutna zastara nastupa tek nakon deset godina. Savjesni djelatnici Zagrebparkinga razotkrili su i prijevaru s upisivanjem lažnih podataka, pa su kontrolnom uredu Holdinga prijavili dio ekipe jer zbog njihova nepoduzimanja pravnih radnji u svezi naplate dnevnih parkirnih karata u zastaru je otišlo 20.000 (!) kazni, odnosno oko 2,5 milijuna kuna“, kaže nam naš izvor. Prijavili su rukovoditelje za zloporabu položaja, jer osim tisuća drugih, stornirali su i svoje kazne, te za nepostupanje u skladu sa zakonom. Prema njihovoj prijavi, rukovoditelji odgovorni za nepostupanje su Borka Kuharić, Danijel Grubeša, Marina Primorac, Gordana Marić, Kristina Vukelić i Dinko Herman. „Zanimljivo je i znakovito da se storniraju kazne uvijek jednih te istih. Evo, recimo VB leasing ostao je dužan samo 2010. godine 150.000 kuna, što je nedavno otišlo u zastaru. Samo VB leasing u tih je godinu dana dobio 1200 kazni i ni jednu nije platio. S kime to VB leasing ima deal i po kojoj cijeni?“, pita se djelatnik ZG parkinga i pokazuje stotine isprinatnih stranica. „Ili, recimo, pogledajte ovo. Izvjesni Impuls leasing d.o.o. Njihovih je 1000 kazni samo iz 2011., ili u prijevodu 140.000 kuna. Zastara! FIT Gradnja d.o.o. 30.000 kuna, zastara! Treba jasno utvrditi tko je našoj firmi nanio štetu i odgovornima otkazati!“, govori nam ozlojeđeni djelatnik, ali je vrlo skeptičan da će se bilo što poduzeti. „Sve će se po starom običaju samo zamagliti. Mi smo već bili kazneno prijavili RAO informatiku zbog lažiranja tablica, ali ta tvrtka i dalje ima povlašten status, pa i više od toga, točnije drži monopol na velike ugovore za informatička rješnja za Grad Zagreb i Holding. Osim toga sumnja se da je nelegalno prisvojila sustav SMS naplate parkinga ParkIS, u čiji je razvoj godinama novac i resurse ulagao Zagrebparking. Uskok i DORH već su zbog toga dobivali prijave“, kaže nam naš sugovornik te naglašava da je apsurdno da tzv. pružatelj usluge, što je RAO d.o.o., vlada svojim klijentima: Zagrebom, Hrvatskom parking udrugom te nizom drugih gradova poput Rijeke, Osijeka, Splita, Zadra, Šibenika, Dubrovnika. Sve je to RAO-ova zona u koju nitko drugi ne može bez obzira na cijenu i kvalitetu. Robert Mišeta koji je prvi, prije Ane Preost, nakratko zasjeo na mjesto direktora poslije „kralja parkinga“ Mate Kraljevića, pokušao se osloboditi tog nezdravog utjecaja RAO-a, te je zbog niza uočenih nepravilnosti i sumnji podnio i nekoliko kaznenih prijava protiv RAO-a i njegova direktora Zorana Uzelca. No, na tome je sve stalo, Mišeta je, jer je „preduboko zaorao“, hitno smijenjen, a njegova nasljednica Ana Preost objektivno nema snage boriti se protiv dvoglavog tigra, s jedne strane posrednog utjecaja i te kako živog i aktivnog Mate Kraljevića, a s druge protiv povlaštenog RAO-a u kojeg Grad (čitaj Bandić) i dalje ima neizmjerno povjerenje. Bez obzira na činjenicu da im se već godinama u sustavu sprešetavaju, ni krivi ni dužni, brojni Amerikanci i Kanađani…