Foto: FAH   IZ Agrokora su danas izvijestili o sastanku Ante Ramljaka s predstavnicima tijela vlasti BiH, te su najavili kako će se tamo vjerojatno ponovo uvesti brend Mercator. Nakon što je Ivica Todorić preuzeo Mercator, sve trgovine tog lanca u BiH preimenovao je u Konzum, što kupci nisu dobro prihvatili.  Bosanski mediji javlaju da se ne radi samo o vraćanju imena, nego da će slovenski Mercator preuzeti poslovanje Konzuma i Velproa u BiH, sve maloprodajne objekte, kao i obaveze za dobavljače i zaposlenike.   Treba napomenuti da je u vlasničkoj strukturi Mercatora prisutan i Ivica Todorić osobno, koji preko nizozemske tvrtke drži 18 posto dionica, dok udio Agrokora iznosi 69,6 posto.  Tko je sve bio na sastanku?  Drugi po redu sastanak izvanrednog povjerenika Ante Ramljaka s predstavnicima tijela vlasti BiH, održan je prostorijama Vijeća ministara BiH,  priopćili su iz Agrokora.   Na sastanku su uz domaćina ministra vanjske trgovine i ekonomskih odnosa BiH i zamjenika predsjedavajućeg Vijeća ministara BiH Mirka Šarovića bili prisutni i ministar financija i trezora BiH, Vjekoslav Bevanda, savjetnica Fadila Novalića, premijera Vlade Federacije BiH Aida Soko, ministar trgovine i turizma RS Predrag Gluhaković, potpredsjednik Spoljnotrgovinske komore BiH Nemanja Vasić, veleposlanik Republike Hrvatske u BiH Ivan Del Vechio, a sa strane Agrokora izvanredni povjerenik Ante Ramljak, direktor Konzuma BiH Tomislav Bagić, predsjednik Uprave Poslovnog sistema Mercator Tomislav  Čizmić te izvršna direktorica marketinga Agrokor koncerna Dubravka Jusić, kao i direktori ostalih Agrokorovih kompanija u BiH i predstavnici drugih tijela vlasti BiH.   Predviđa se vraćanje brenda Mercator   U priopćenju citiraju izjavu izvanrednog povjerenika Ante Ramljaka: “Danas smo predstavili pred vijećem ministara BiH novi koncept Agrokorove maloprodaje u Bosni i Hercegovini koji predviđa ponovo uvođenje brenda Mercator na tržište BiH. Radi se o prijedlogu s obzirom na to da odluka o njegovoj realizaciji još nije donesena.   Konzum BiH stabilno posluje i uredno podmiruje sve svoje obveze no odlučili smo razmotriti novi koncept poslovanja na tržištu BiH s ciljem što boljeg dugoročnog pozicioniranja Agrokorove maloprodaje i daljnjeg razvoja na regionalnom tržištu.   Prilikom pripreme različitih scenarija i temeljem brojnih analiza u fokusu nam je bilo nekoliko ključnih ciljeva, a to su prvenstveno očuvanje radnih mjesta, nastavak urednog plaćanja obveza prema dobavljačima i državi te jačanje naše maloprodajne mreže.   Ako koncept o kojem smo danas razgovarali, koji predviđa ponovo uvođenje brenda Mecator na tržište BiH, bude prihvaćen od strane uprava Konzuma i Mercatora, on će doprinijeti razvoju tržišta maloprodaje kroz poticanje konkurentnosti te će biti u najboljem interesu svih kupaca, zaposlenika, dobavljača, banaka i države.”