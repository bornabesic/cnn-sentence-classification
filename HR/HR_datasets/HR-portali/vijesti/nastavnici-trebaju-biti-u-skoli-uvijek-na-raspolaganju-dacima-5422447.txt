- Ne, škola neće biti otvorena tijekom zimskih praznika. Za to nemamo uvjeta, grijanje je preskupo. Da, točno je, nastavnici su tu, ali za njih grijemo samo zbornicu, ostale radijatore smo isključili - odgovor je ravnatelja osnovne škole iz Zagreba na upit zašto škola tijekom trotjednih zimskih praznika učenicima zaposlenih roditelja ne omogućava dnevni boravak. Kao razlog za zatvorena vrata škole tijekom zimskih praznika drugi ravnatelj navodi radove u školi. Treći kaže da roditelji nisu zainteresirani, četvrti će vrata otvoriti kad dobije preporuku Ministarstva obrazovanja. U mnogim europskim državama praznici su meka za đake zbog jedinstvene prilike da dolaze u školu na neobavezna druženja koja uključuju sportske aktivnosti, društvene igre, kreativne radionice. Praznici su pritom različita trajanja, a rijetko tko svojim školarcima omogućava zimske praznike od tri tjedna “u komadu”. Dio država dijeli ih na dva dijela, točnije, jednotjedni odmor vezan je uz novogodišnje praznike, da bi “pravi” zimski praznici bili organizirani početkom veljače. Paralelno, za učitelje i nastavnike u Hrvatskoj zimski praznici ne postoje, tvrde ravnatelji. Neradnih dana nema, objašnjavaju, samo nenastavnih. Dok su učenici na odmoru, nastavnici to vrijeme koriste za administrativne poslove, sjednice, razredna vijeća i ostalo. Iznimku čine nastavnici koji su primjerice dežurali tijekom ljeta na državnoj maturi. Oni tijekom zimskih praznika koriste dio godišnjeg odmora. Da bi praksu zatvaranja škola učenicima trebalo mijenjati, smatra pomoćnik ministra obrazovanja Momir Karin, navodeći pozitivne primjere pojedinih škola koje organiziraju dnevni boravak za učenike tijekom praznika. To je, kaže, ipak više iznimka no pravilo. - Znam da su visoki troškovi grijanja često problem tijekom zimskih praznika, zbog čega ravnatelji nisu skloni organizirati dnevni boravak za djecu. Problem je to što osnivači škola ne osiguravaju dovoljno sredstava za grijanje škola u zimskim danima. Jednom riječju, ravnatelji zato štede - priznaje pomoćnik ministra. Karin smatra da je otvaranje svih škola za učenike tijekom praznika dobra ideja i sklon ju je, kaže, podržati. - Ne vjerujem da bi nastavnici, koji su ionako svaki dan u školi, imali problema s primanjem učenika čiji roditelji rade tijekom zimskih praznika i provođenjem određenih aktivnosti. Ono što zagovaram i predlažem jest uvođenje obaveznog radnog vremena za nastavnike u trajanju od šest sati, konkretno, u jutarnjoj smjeni od 8 do 14, odnosno poslijepodnevnoj od 14 do 20 sati. Kada bismo to uspjeli uvesti, bila bi to najveća reforma u školstvu. Takva promjena koristila bi učenicima s kojima bi se nastavnik mogao više baviti. Katkad se zaboravlja da je učenik centar obrazovnog sustava. Promjenom organizacije radnoga vremena u školama poslala bi se javnosti druga slika učiteljske profesije od ove danas, kada se učitelji prozivaju neradnicima jer u školi ostaju od 8 do 11, 12 sati - objašnjava Momir Karin. Zasad je to ideja koju je moguće implementirati u izmjenama Zakona o osnovnom i srednjem obrazovanju, zaključuje.  Škola u Ivanić Gradu non-stop otvorenaU Srednjoj strukovnoj školi Ivan Švear u Ivanić Gradu nastavnici tijekom praznika u školi borave osam sati na dan. Škola je pritom otvorena i za učenike. - Tijekom odmora škola će biti otvorena svaki dan. Učenicima nudimo knjižnicu, informatičku učionicu i sportsku dvoranu. Nema zaključanih školskih vrata - kaže ravnateljica Ksenija Pavlović - i to će biti tako sve dane koji nisu službeni praznici Republike Hrvatske. Uz ravnateljicu, dežurno je tajništvo, pedagoginje, knjižničarka. Griju se prostorije koje koriste učenici i nastavnici. - Uvesti obvezu radnog vremena za nastavnike tijekom cijele godine možda ne bi bilo loše. Na taj bi se način nastavnici u školi pripremali za nastavu, kaže ravnateljica. Praksa u svijetuVećina ima praznike u nekoliko dijelova  Austrija Zimski praznici traju od 1. do 6. veljače, a učenici su slobodni i od 24. prosinca do 6. siječnja. Ljeti, praznici traju od 2. srpnja do 3. rujna.   Slovenija Nastava počinje 1. rujna i organizirana je u četiri razdoblja. Zimski praznici počinju 31. prosinca, a završavaju 22. siječnja. Ljetni praznici su od 14. lipnja do 31. kolovoza.   Srbija Uz jesenske mini praznike, učenici imaju zimske praznike u dva dijela. Jedan je vezan uz novogodišnje praznike i traje sedam dana, a drugi, dvotjedni praznici, su početkom veljače. Proljetni praznici od tjedan dana su početkom svibnja, a ljetni praznici počinju sredinom lipnja i traju do kraja kolovoza.   Francuska Školski dan traje od 8 do 16 sati, nastave nema srijedom (dan za sportske aktivnosti), subotom učenici skraćeno borave u školi. Školska godina traje od kolovoza do lipnja i podijeljena je u 4 do 7 tjedana s jednim do dva tjedna odmora između.   Švedska Zimski praznici za osnovce traju od 21. prosinca do 10. siječnja.   Australija Školska godina je podijeljena u četiri dijela, od kojih svaki traje od devet do 11 tjedana. Između svakog dijela školske godine omogućava se učenicima dvotjedni odmor. Učenici su u školi od 9 do 15.30 sati.   Kina Školska godina počinje u rujnu i traje do sredine srpnja. Ljetni praznici se provode u ljetnim razredima ili u vidu pripremanja za prijemne ispite. Prosječni dan traje od 7.30 do 17 sati, s dvosatnom pauzom.