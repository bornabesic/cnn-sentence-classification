New York se probudio u šoku. U gradu koji je svojevrsno Hillaryno dvorište svi se sada pitaju “kako nam se to moglo dogoditi”. I boje se što će biti sutra. Boje se ilegalni radnici iz Meksika, koji pripremaju pizze i sendviče, čiste stanove i čuvaju djecu Newyorčanima. Boje se milenijci koji žive u udaljenijim dijelovima Brooklyna, koji ne znaju kako vratiti studentske kredite i pronaći stabilniji posao te se pitaju jesu li pogriješili kada su odustali od Bernieja Sandersa u ime Hillarynih većih šansi u utrci s Trumpom. Boje se muslimani, osjećajući da se približavaju mračna vremena, ako je suditi prema Trumpovim izjavama tijekom kampanje. Neki, koje susrećem u dizalu ili autobusu, samo nemoćno sliježu ramenima. Moji sugrađani su bili uvjereni, bez trunčice sumnje, da će Hillary Clinton postati predsjednica i nisu pripremili nikakav “plan B” u slučaju da se to ne dogodi. Sada se pitaju što će biti s Vrhovnim sudom, Obamacareom, Rusijom, trgovinskim dogovorima, školstvom, kako će reagirati burza i strane zemlje. “Jutros ne prestajem primati izraze sućuti”, uz ironičan osmijeh kaže mi Mark, inženjer iz Kalifornije, koji radi u gradskoj upravi. “Hillary je predstavljala mirnu promjenu vlasti, a sada ne znam što trebam očekivati. Nadam se da neće biti uličnih sukoba i da njegova politika neće biti ekstremna jer to nas to moglo još više podijeliti.” U New Yorku je teško pronaći nekoga tko otvoreno slavi. A oni rijetki koji imaju zašto, čine to u tišini. Jedni se ozbiljno, ili manje ozbiljno, raspituju kamo bi se mogli preseliti, a drugi su uvjereni da sada treba okrenuti novu stranicu i surađivati s Trumpom, nadajući se da su njegove seksističke, mizoginične ili jednostavno “glupave” izjave bile tek dijelom kampanje i da će već od sutra postati drukčiji čovjek. U međuvremenu se kamioni s pijeskom, postavljeni kao zaštita od mogućih atentata, još uvijek nalaze oko Trumpova nebodera na Petoj aveniji. Oko Centra Javits, u južnom dijelu Manhattana gdje se jučer Hillary nadala održati svoj prvi predsjednički govor, njezini se pobornici i volonteri šeću u nevjerici i pitaju “što sada”. Mladi koji su mjesecima bili angažirani na dijeljenju letaka, telefonskim pozivima s neodlučnim biračima, kojima je ovo bio prvi susret s politikom i koji su duboko vjerovali da mogu utjecati na budućnost zemlje, oni očekuju Hillaryn govor kao putokaz. Samo dan ranije činilo se kako jedino žele da izbori napokon završe i da se riješe arogantnog tajkuna s kojim sasvim slučajno dijele isti grad. Hillary je pobijedila u državi New York, gdje je osam godina bila senatorica, s više od 21 boda razlike i jučer se činilo da joj ništa ne može oduzeti predsjedničko mjesto. Dok su jučer navečer na televiziji i putem društvenih mreža stizale informacije o tome kako države poput Wisconsina, Michigana i Pennsylvanije, koje su bile čvrsto u demokratskim rukama, padaju pred uraganom Trump i dok je Empire State Building i dalje bljeskao u crvenoj, plavoj i bijeloj boji, ljudi su se okupili oko Times Squarea i barova u centru Manhattana. U jeftinim dinnerima su 20-godišnjaci, od kojih su mnogi prvi put glasali, tješili jedan drugoga i plakali u nevjerici. Međutim, ulice na periferiji su bile puste i svjetla su se počela gasiti već prije Trumpova pobjedničkog govora. Svi su se nadali kako će otići u krevet uvjereni da će se probuditi u istoj zemlji. Taksist Indijac, s kojim sam se jučer rano ujutro vraćala kući, doslovno se ispričao zato što radi 12 do 14 sati dnevno i nema vremena pratiti vijesti. “Pitao sam gotovo svakog putnika koji je danas ušao u moj taksi tko će pobijediti. Svi, ali doslovce svi su mi odgovorili da je pobjeda njezina. I sada, u 4 ujutro, otkrijem da je Trump pobijedio. Možete li mi objasniti kakva je ovo zemlja”, pitao je gledajući me u retrovizoru podignutih obrva.