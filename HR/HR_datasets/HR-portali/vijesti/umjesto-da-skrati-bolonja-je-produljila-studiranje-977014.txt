Pitanje Bolonjskog procesa nakon deset godina provedbe aktualiziralo se i na osječkom Sveučilištu Josipa Jurja Strossmayera nakon što je o njemu krajem rujna progovorio i predsjednik dr. Ivo Josipović koji je rekao da on “nije neuspjeh samo sveučilišta, nego i obrazovne politike te samog gospodarstva”. Da Bolonjski proces podliježe promjenama te ga njima treba i prilagoditi, smatra dekan Poljoprivrednog fakulteta u Osijeku Vlado Guberac (49). – Bolonjski proces ne treba ukinuti. No, manjkavosti ovog sustava mogla je u vrijeme njegove provedbe uvidjeti svaka sastavnica sveučilišta pa ga sukladno s tim, vjerujem, može i revidirati. Bolonjski proces trebalo bi prilagoditi tržištu rada – smatra dekan. Cilj je bio, napominje, da se uvođenjem bolonjskog sustava skrati proces obrazovanja stručnjaka na tri godine, a s njim se on sada još i produžio na pet godina. – Vidjeli smo da tržište naše inženjere, agronome, koji su završili preddiplomski studij od tri godine, tretira kao nekada stručni studij pa se studenti radije odlučuju za nastavak školovanja koje traje još dvije godine. A cilj je bio skratiti vrijeme obrazovanja – upozorava on. Iako “glasno razmišljaju” na “svoju ruku”, ništa ne planiraju poduzeti. S obzirom na to da uz zagrebački Agronomski fakultet jedini u državi obrazuju stručnjake agronome, planiraju svaki novi korak uskladiti s njima. – Sve što budemo radili, revidirat ćemo u suradnji s Agronomskim fakultetom u Zagrebu. Njima smo predočili svoju ideju, a oni će o njoj razgovarati. To je tek prva faza – zaključuje Guberac. >> Za 1200 studenata ističe rok za dovršetak studija i prebacivanje na Bolonju 