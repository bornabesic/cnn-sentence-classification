Nakon što je direktor FBI-a James Comey otvorio novu istragu u vezi s elektroničkom poštom koju je Hillary Clinton slala sa svoga privatnog servera dok je obavljala dužnost državne tajnice, njezin predizborni stožer optužio ga je da se rukovodi dvostrukim standardima, i to nakon što je otkriveno da je zatajio podatke koji upućuju na to da je republikanski predsjednički kandidat Donald Trump izravno povezan s ruskim bankama, a možda i s Vladimirom Putinom. Usto, progresivni portal Huffington Post objavio je da se osobno zalagao za to da se Rusija ne optuži za miješanje u izborni proces u SAD-u, i to ponajprije tako što su tamošnji obavještajci hakirali elektroničku poštu visokih dužnosnika Demokratske stranke izbornog stožera Hillary Clinton. Dvostruki kriteriji Najuži tim savjetnika Hillary Clinton tvrdi da je Comey odbio objaviti te podatke uz opravdanje da bi oni mogli izravno utjecati na rezultat izbora. Također tvrde da je on to tako odlučio iako je nekoliko obavještajnih agencija izrazilo mišljenje da bi trebalo otvoriti istragu o Trumpovim vezama s Rusijom i Putinom, kao i istragu zbog hakiranja. Ovo je bio izravni odgovor na Comeyevo ponovno otvaranje istrage, a mnogi ga optužuju da se ovakvim potezom, samo 11 dana uoči izbora, umiješao u ishod predsjedničkih izbora. Voditeljica kampanje Hillary Clinton Robby Mook kazala je da je na ova dva primjera vidljivo u kojoj je mjeri Comey pristran te da ima dvostruke standarde – jedne za Clintonovu, a druge za Trumpa. Dodala je kako ova dva primjera također pokazuju kako on ne sluša ničije savjete i da djeluje i odlučuje samostalno bez konzultiranja onih koje bi u ovakvim slučajevima trebao konzultirati te naglašava da to pokazuje da je neodgovoran te da ne vodi istrage onako kako bi trebalo. Neimenovani bivši visoki dužnosnik u FBI-u za TV mrežu CNBC kazao je kako je Comey znao da strana sila potkopava izbore i kako su sve činjenice govorile tome u prilog, no on je ipak donio odluku da ovu istragu ne otvara prije izbora. S druge strane, ponovno je otvorio istragu o elektroničkoj pošti Clintonove iako ga je ministarstvo pravosuđa s glavnom državnom tužiteljicom Lorette Lynch na čelu upozorilo da to ne bi trebao napraviti. U međuvremenu, nadležna tijela objavila su da bi pod istragom mogao završiti i sam Comey, i to zato što je navedenom potezima prekršio zakon koji federalnim dužnosnicima priječi da se miješaju u izborni proces. Donald Trump vrlo je zadovoljan najnovijim predizbornim skandalom. On naglašava da će upravo ovo biti afera veća od afere Watergate zbog koje je ostavku morao dati predsjednik Richard Nixon. No ipak najutjecajniji mediji poput Washington Posta ili New York Times naglašavaju da Trump, kao i inače, pretjeruje i služi se hiperbolama te da afera s elektroničkom poštom ne može postati ni sjena Watergatea, ali i to da Clintonovoj zbog svega ovoga nikako nije mjesto u zatvoru. No brojni mediji upozoravaju da bi Trump novonastalu situaciju mogao iskoristiti za širenje novih laži, optužbi i teorija zavjere. Jedan od savjeta koji urednički kolegij Wahington Posta u svome uvodniku daje Hillary Clinton i njezinu timu jest da se suzdrže od izravnih optužbi da je Comey svime ovim namjerno pokušao učiniti Donalda Trumpa izbornim pobjednikom. No naglašavaju i to da je potpuno neizvjesno ima li među mailovima koje FBI trenutačno pregledava išta novoga u odnosu na onaj materijal na temelju kojega je taj isti Comey odlučio da Hillary Clinton nije ni na koji način ugrozila nacionalnu sigurnost.. No svaka afera, pa i ova, ima utjecaja na biračko tijelo. Neka istraživanja provedena preko vikenda, nakon Comeyeve objave, pokazuju da se podrška Hillary Clinton na nacionalnoj razini malo osula te da nešto lošije stoji u nekim od država koje su ključne za pobjedu na izborima. ABC i Washington Post objavili su rezultate ankete po kojoj je Trump pretekao Hillary Clinton, prvi put nakon svibnja. No vrlo opsežna istraživanja koja provodi Huffington Post pokazuju da su njezine šanse da pobijedi na izborima još uvijek oko 98 posto. Ta istraživanja pokazuju da Clintonova još uvijek ima sigurnih 317 elektorskih glasova, dok ih Trump ima 164. Preostalih 57 elektora pripada državama koje su još neodlučne, Nevadi, Iowi, Ohiju, Arizoni i Georgiji. U prvim dvjema blagu prednost ima Clintonova, a u ostalima istu takvu prednost ima Trump. Istraživanja su također pokazala da je nakon ove afere samo jedan posto birača koji su se odlučili glasati za Clintonovu promijenilo mišljenje ili je neodlučno. Ključnih 13 tvrdnji Gotovo usporedno s Comeyevom objavom, pojavio se i napis o profesoru povijesti na Američkom sveučilištu u Washingtonu Allanu Lichtmanu koji je još 1984. godine smislio metodu predviđanja ishoda izbora koja do današnjeg dana nikada nije pogriješila kada se uzme u obzir broj glasova na nacionalnoj razini. Zanimljivo je to što on ove godine predviđa pobjedu Donalda Trumpa. Iako je Lichtman to objavio još u rujnu, nakon čega se mnogo toga dogodilo, on ostaje pri svojoj tvrdnji da će demokrati izaći iz Bijele kuće. Napravio je popis od 13 tvrdnji na koje su jedini mogući odgovor točno ili netočno, a on ih naziva ključevima za Bijelu kuću. Izradio ih je proučavajući sve izbore od proglašenja nezavisnosti do 1984. godine kada je prvi put objavio svoje predviđanje. Ako je na šest ili više od tih kriterija odgovor „netočno“, onda stranka koja je dosad bila u Bijeloj kući gubi izbore. No i on ostavlja prostor mogućnosti da dođe do obrata jer su ovi izbori potpuno drugačiji od svih dosadašnjih. >> Putin: Zar je Amerika banana-država da Rusija može utjecati na izbore? 