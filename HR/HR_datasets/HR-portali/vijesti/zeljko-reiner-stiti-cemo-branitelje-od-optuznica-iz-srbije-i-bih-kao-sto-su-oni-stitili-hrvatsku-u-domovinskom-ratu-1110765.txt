Hrvatski državni vrh poručio je u petak na otvaranju novih prostorija Hrvatskog generalskog zbora (HGZ) u Zagrebu da će zaštititi hrvatske branitelje od optužnica za tzv. zločinačko udruživanje iz Srbije i BiH. Hrvatski generalski zbor od sada se nalazi u reprezentativnom prostoru u gornjogradskoj Habdelićevoj ulici, a na otvaranje je došao cijeli državni vrh, predsjednica Republike Kolinda Grabar-Kitarović. predsjednik Hrvatskoga sabora Željko Reiner i premijer tehničke Vlade Tihomir Orešković te brojni drugi uzvanici iz političkog i društvenog života. Hrvatska predsjednica zahvalila je generalima i svim hrvatskim braniteljima na žrtvi i svemu što su učinili u Domovinskome ratu te naglasila da je u njemu izvojevana pobjeda i neovisnost Republike Hrvatske, ali da su "druge bitke i dalje pred nama". "Pritom ne mislim samo na sigurnosne ugroze, koje vidimo da izrastaju diljem europskog kontinenta, uz naše istočne i južne rubove; pritom ne mislim samo na migrantsku krizu, koja sa sobom nosi svoje opasnosti i potrebu izgrađivanja sustava domovinske sigurnosti već i na zaštitu vašeg dostojanstva, vaše slobode, zaštitu istine, u Srbiji, u Bosni i Hercegovini. Na bitku protiv nepravedno podizanih optužnica za tzv. zločinačke, političke, udružene pokrete i slično. Znamo tko smo, znamo što smo. I ja vam u svoje osobno ime i u ime hrvatske države doista jamčim da ćemo biti uz vas, i da ću se u svakome trenutku boriti da se rat između država ne nastavlja verbalnim putem i prepucavanjem, jer to nije način rješavanja problema", poručila je predsjednica države. Predsjednica Republike: Jamčim vam da će biti riješeno pitanje optužnica Predsjednica Grabar-Kitarović zajamčila je generalima da će biti riješena "pitanja optužnica i mnogih drugih pitanja koja opterećuju odnose Hrvatske i susjednih država". "Ali u svemu tome branit ćemo čast i dostojanstvo Domovinskog rata, od Chicaga i Washingtona, preko Zagreba, Sarajeva do Beograda i drugdje. To je naša dužnost i moralna obveza", poručila je. Od članova Hrvatskog generalskog zbora očekuje i dalje da daju svoj doprinos razvoju hrvatske države jer su, kako je naglasila, pokazali da brane moralne, etičke, narodnosne i moralne vrijednosti. "Vjerujem da ćete to nastaviti činiti i da ćemo to sve zajedno prenositi i na vaše nasljednike u hrvatskim Oružanim snagama", dodala je. I predsjednik Hrvatskog sabora akademik Reiner podsjetio je na časnu ulogu hrvatskih branitelja i generala u Domovinskom ratu "što Hrvatska neće zaboraviti". Također je istaknuo da ih Hrvatska i danas još itekako treba. "Zbog svega što ste do sada učinili za Hrvatsku, nećemo i ne smijemo dopustiti da budete izloženi progonu naših dojučerašnjih agresora i okupatora, a to nam je negdje na pomolu. O tome se šuška, nešto se i ostvaruje. No ja vas uvjeravam, to nitko od nas neće dopustiti. Hrvatska će biti uz vas, braniti vas i štititi kao što ste i vi branili i štitili Hrvatsku u Domovinskom ratu, nerijetko izlažući vlastite živote neposrednoj ratnoj pogiblji", naglasio je Reiner. Premijer Orešković rekao je da mu je čast biti s članovima Zbora te također naglasio njihovo časno obavljanje dužnosti u Domovinskom ratu i kasnije. "Uz bogato iskustvo i znanje, iskazali ste i spremnost na suradnju kod brojnih aktualnih pitanja od nacionalnog interesa, ali ste znali i dati konstruktivnu kritiku koja je uvijek dobrodošla", rekao je. Hrvatski generalski zbor s gradom Zagrebom 2. ožujka sklopio je Ugovor o korištenju poslovnog prostora u Habdelićevoj temeljem provedenog Javnog natječaja za dodjelu gradskih prostora na korištenje udrugama za potrebe znanstvenog i stručnog istraživanja Domovinskog rata, obilježavanja značajnih događanja iz razdoblja Domovinskog rata te zaštite ugleda i dostojanstva hrvatskih branitelja, a zagrebački gradonačelnik Bandić u svom je govoru istaknuo kako je vrijeme da hrvatski generali, bez obzira na to koja je politička opcija na vlasti, imaju primjeren status u društvu i mogućnost za djelovanje "poput njihovih kolega u razvijenom demokratskom svijetu, koji drži do sebe i do svojih najboljih vojnika". "Zato Grad Zagreb čini sve što može i danas rješavamo zajedno jedan od vaših gorućih problema", dodao je. General Miljavac: članovi Generalskog zbora imaju intelektualnu i iskustvenu moć Predsjednik Zbora Pavao Miljavac istaknuo je da njegovi članovi imaju intelektualnu i iskustvenu moć, ali ih najviše bole "optužnice iz BiH i Srbije te tužba koju su u Chicagu podignule srpske organizacije u SAD-u protiv američke tvrtke Military Professional Resources Inc. (MPRI) tvrdeći da je, kako je rekao, ta tvrtka bila u Hrvatskoj i pripremila i vodila operacije, a što nije istina. "Mislim da ćemo tu morati zapeti da nas ne bi zatekla neistina i da zbog toga ne moramo plaćati veliki novac", upozorio je. Najavio je i da će u novootvorenim prostorijama s Agencijom za odgoj i obrazovanje provesti projekt suradnje s više od tisuću profesora povijesti o temama iz Domovinskog rata, a na kraju svečanosti predsjednici Republike i vrhovnoj zapovjednici Oružanih snaga Grabar-Kitarović uručio je počasnu iskaznicu Zbora. Novootvorene prostorije HGK blagoslovio je vojni ordinarij Jure Bogdan. >> Predrag Matić: HDZ može promijeniti glavu i staviti glavu misice, ali to i dalje ostaje Frankenstein 