Islamska država preuzela je u ponedjeljak odgovornost za napad na noćni klub u Istanbulu u novogodišnjoj noći u kojem je poginulo 39 ljudi. U nastavku operacija koje Islamska država provodi protiv Turske, "herojski vojnik kalifata napao je jedan od najpoznatijih noćnih klubova u kojem kršćani slave njihov bogohulni praznik", kaže se u priopćenju IS-a. Još uvijek nepoznati napadač otvorio je vatru u noćnom klubu Reina u noći na nedjelju te je u kaosu koji je nastao uspio pobjeći i za njim se intenzivno traga. Ministar unutarnjih poslova Suleyman Soylu potvrdio je da se odvija potraga za teroristom. "Policija je pokrenula operacije. Nadamo se da će napadač uskoro biti uhvaćen". Turske vlasti ocjenjuju da bi se napadač mogao nalaziti u središnjoj Aziji te da vjerojatno potječe iz Kirgistana ili Uzbekistana, objavio je list Hürriyet. Istražitelji ocjenjuju da je moguće da je povezan s ćelijom koja je počinila trostruki samoubilački napad u zračnoj luci u Istanbulu u lipnju kada je poginulo 47 ljudi. Više od polovice ubijenih u napadu koji je trajao sedam minuta bili su stranci. Među njima su građani Izraela, Francuske, Tunisa, Libanona, Indije, Belgije, Jordana i Saudijske Arabije. Kanadski premijer Justin Trudeau potvrdio je da je jedan Kanađanin poginuo u napadu. Klub, koji se nalazi na obali Bospora, jedno je od najposjećenijih mjesta za zabavu u Istanbulu, vrlo popularan među strancima. Najmanje 69 ljudi je u bolnici nakon napada, među kojima je troje u ozbiljnom stanju. 