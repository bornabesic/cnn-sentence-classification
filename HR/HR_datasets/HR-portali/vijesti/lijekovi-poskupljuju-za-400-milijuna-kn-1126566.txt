Rast PDV-a na receptne lijekove sa sadašnjih pet na 12 posto mogao bi uzrokovati dodatna gomilanja dugova u sektoru zdravstva, odnosno nova kašnjenja u plaćanju lijekova dobavljačima. Problem je već sada velik, jer dospjeli dug bolnica prema veledrogerijama premašuje milijardu kuna, u istom iznosu teret podnose i farmaceuti, a veći PDV mogao bi taj problem samo produbiti. Ukupni dug u zdravstvu je 3,5 milijardi kuna, a svake godine stvara se oko milijardu i pol kuna novog duga. Dobavljači lijekova u strahu HZZO je prije godinu dana izdvojen iz državne riznice pa stoga teret većeg PDV-a mora sam riješiti. – Ako u proračunu HZZO-a za lijekove nije predviđena viša stopa PDV-a, to će vjerojatno uzrokovati produženje rokova plaćanja dobavljačima, kao i novi problem za ljekarne, koje su obvezne platiti PDV odmah po ispostavi računa – kaže Mate Portolan, predsjednik Hrvatske ljekarničke komore. U HZZO-u se nisu htjeli upuštati u kalkulacije ni govoriti o proračunu za lijekove te su prebacili lopticu na Ministarstvo zdravstva. – Ova porezna izmjena poskupljuje lijekove za oko 300 milijuna kuna. Međutim, svi smo svjesni da je porezna reforma realnost i mislim da će se za lijekove naći rješenje u proračunu i da zbog tih 300 milijuna neće doći do dodatnih zastoja u rokovima plaćanja ni povećanja dugova dobavljačima lijekova – kaže Kujundžić. No farmaceutska industrija tvrdi drugačije, a i prema njihovu izračunu lijekovi će poskupjeti za oko 400 milijuna kuna. – Vrlo je vjerojatno da bi ti dodatni izdaci mogli uzrokovati pojačano neplaćanje u zdravstvu, što bi, s obzirom na to da ni postojeća dugovanja nisu riješena, svima u lancu naplate potraživanja bilo neprihvatljivo – komentira Marina Pulišić, članica Upravnog odbora JGL-a. – Eventualno povećanje stope PDV-a neminovno će dovesti do povećanja troška nabavke lijekova, prema okvirnim procjenama više od 400 milijuna kuna. U situaciji u kojoj i dalje imamo preveliko dugovanje države prema domaćoj farmaceutskoj industriji, a koje kontinuirano premašuje milijardu kuna bez uračunatih kamata, i u prosjeku je dulje od 200 dana, dodatno povećanje troškova predstavlja realnu opasnost daljnjeg prolongiranja rokova plaćanja i povećanja razine već postojećeg duga prema industriji. Podsjećamo da su domaći proizvođači lijekova, uz navedeno, podnijeli i veliki teret svih dosadašnjih tzv. zdravstvenih reformi, i samo u zadnje dvije godine participirali u uštedama na lijekovima s više od 300 milijuna kuna. Svako dodatno opterećenje njihova poslovanja, realna je prijetnja održivosti proizvodnje lijekova u Hrvatskoj – komentira Milka Kosanović iz HUP-ova Udruženja proizvođača lijekova. Ministar vjeruje u uštede Ministar zdravstva nedavno je izjavio kako će pokušati ostvariti godišnju uštedu od 500 milijuna kuna unutar sustava, i to počevši od ušteda na posebno skupim lijekovima. Međutim, viši PDV trošak za lijekove dodatno povećava za 6,67 posto, a postojeće dugove tek treba riješiti, a kako, trebao bi već danas na sastanku objasniti predstavnicima veledrogerija. Vjerojatno će ga uskoro zaskočiti i farmaceuti, koji dodatno i traže da se izjednače stope PDV-a za receptne i bezreceptne lijekove. 