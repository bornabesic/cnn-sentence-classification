Foto: FaH  PRVI čovjek HSS-a Krešo Beljak nije krio nezadovoljstvo izborima iako je u svom Samoboru slavio već u prvom krugu.  Beljak je održao konferenciju za medije u središnjici stranke nakon jučer održanih lokalnih izbora, na kojoj je ustvrdio da je "HSS stanka koja je u zadnjih godinu dana trpjela velike udarce izvana i iznutra pa su lokalni izbori u stranci dočekani s upitnikom - jesmo li konsolidirali redove ili nismo".  "U Samoboru je bilo pet kandidata, HSS je dobio apsolutno povjerenje po treći puta i moram reći da je to velika čast za mene osobno i za stranku i obveza da smo u zadnjih osam godina radili dobro i da tako moramo nastaviti i dalje", dodao je Beljak, nakon čega se osvrnuo na atmosferu oko lokalnih izbora.  "Hrvatska je zrela za treću republiku"  "Opća ocjena rezultata lokalnih izbora je da se nisu bitno promiješale karte na lokalnoj sceni. Uglavnom je ostalo sve isto. Tamo gdje je HSS bio jak, ostao je, gdje su lijeve stranke bile jake, ostale su jake i to govori da je Hrvatska spremna za promjenu ovog potrošenog sustava i na lokalnoj i na državnoj razini. Hrvatska je zrela za treću republiku, a HSS kao republikanska stranka, kao radićevska stranka, će se boriti upravo za to. Hrvatska treba nove temelje, postojeći su truli, hrvatsko društvo je trulo i izbori su to pokazali. Hrvatska treba administrativni preustroj i promjenu izbornog zakona", usvrdio je Beljak.  "Postoji i treća opcija, manjinska Vlada"  Na pitanje kakav je stav HSS-a o "preslagivanju" parlamentarne većine i mogućnosti izvanrednih parlamentarnih izbora, Beljak je rekao da postoji i treća opcija. To je manjinska Vlada, o čemu nitko ne govori, a to smo imali već u Hrvatskoj, kazao je.  "Smatram da Hrvatskoj ne trebaju novi parlamentarni izbori, ali isto tako HSS sigurno neće sudjelovati u nekakvim 'preslagivanjima' gdje bi mi mijenjali stranu, varali birače. Birači su jasno svoje rekli što se tiče Narodne koalicije 11. rujna prošle godine i tako će, što se nas tiče, i ostati", ponovi je Beljak svoje stajalište.  "Razgovarat ću sa svima, ali naš je partner SDP"  Upitan očekuje li nakon drugog kruga lokalnih izbora, kad rezultati budu konačni, ponovni poziv od predsjednika Vlade i predsjednika HDZ-a Andreja Plenkovića da sudjeluje u manjinskoj Vladi ili nekom drugom obliku parlamentarne većine, Beljak je rekao kako on misli da je dobro razgovarati, da će on osobno razgovarati sa svima, ali da je HSS-ov partner u ovom trenutku SDP, a vjeruje sutra i HNS i IDS.  Smatra da je to opcija koja u dogledno vrijeme može dobiti povjerenje birača da vodi Hrvatsku u promjene jer, kazao je, "ovo sve što smo gledali u zadnjih godinu, dvije, tri nisu promjene nego daljnje utapanje u glib, u blato".  Na pitanje je li SDP baš "najpametnija karta na koju se treba kladiti", Beljak je rekao kako su se neki pokazali kao partneri, neki su se pokazali korektni, a neki izuzetno nekorektni.  "Na ove izbore je izašlo šest ili sedam HSS-ova: Stjepan Radić, 1904., Autohtoni, Zeleni i tako dalje. Pa ja nisam baš malo dijete da ne bih vjerovao da netko stoji iza toga. I da je nemoguće da u Splitu dvoje HSS-ovaca šest puta izlazi iz stranke i da svi mediji to poprate. Pa netko je to morao odraditi. Tko?  SDP sigurno nije", rekao je Beljak.  Rekao je kako je u Samoboru, gdje je ponovno izabran za gradonačelnika, dobio s partnerom SDP-om apsolutno povjerenje treći put i da je to potvrda da su radili dobro.