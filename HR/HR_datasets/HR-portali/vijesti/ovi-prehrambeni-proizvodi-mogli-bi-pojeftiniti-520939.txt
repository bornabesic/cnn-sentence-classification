Ministar financija Slavko Linić na sjednici Vlade rekao je kako se razmišlja o smanjenju PDV-a sa 25 na 10 posto na neke prehrambene proizvode. – Razmišljamo o uvođenju niže stope PDV-a za piletinu i puretinu, od voća za jabuke, jagode i mandarine, zatim za krumpir, luk, kupus i salatu te za jaja, med i tjesteninu. Ovisno o mogućnostima niži PDV moguć je i za dio konditorskih proizvoda – kaže naš izvor iz Vlade. Koji će sve proizvodi na koncu biti oporezivani nižom stopom PDV-a (10 posto) ovisi i o Ministarstvu financija jer, kako je rekao Slavko Linić, ako Vlada udovolji svim zahtjevima prehrambene industrije u državnu blagajnu, zbog smanjenja PDV-a, slit će se čak 2,5 milijardi kuna manje. – To su vrlo teški pregovori jer su zahtjevi za smanjenjem novca iz proračuna negdje oko dvije do dvije i pol milijarde kuna. No, pregovori se ipak nastavljaju – rekao je Linić. Kako doznajemo, u Ministarstvu poljoprivrede već su napravili analize i projekcije utjecaja sniženog PDV-a na kretanje cijene za široku paletu prehrambenih artikala. – Cilj nam je da nižom stopom PDV-a omogućimo pojeftinjenje hrane koju ponajviše konzumiraju djeca, umirovljenici i socijalno ugroženi. Koji će proizvodi na kraju imati nižu stopu PDV-a, ovisit će i o udjelu domaće proizvodnje u ukupnoj potrošnji pojedinih namirnica – kaže naš izvor iz Vlade. >>Linić smanjuje PDV na dio prehrambenih proizvoda   