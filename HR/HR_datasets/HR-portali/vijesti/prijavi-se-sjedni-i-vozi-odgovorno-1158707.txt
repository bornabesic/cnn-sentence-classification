Udruga Sigurnost u prometu (SUP), u suradnji s MUP-om (Služba za sigurnost cestovnog prometa) i Fakultetom prometnih znanosti Sveučilišta u Zagrebu organizirala je konferenciju za novinare u prostorijama spomenutog fakulteta. Povod je bilo predstavljanje brojnih akcija koje uskoro kreću i u potpunosti su besplatne za polaznike, a čiji je cilj povećati sigurnost sudionika u prometu, s posebnim naglaskom na motocikliste, mopediste i bicikliste koji su aktivniji dolaskom toplijih vremena. Projekte je predstavio tajnik udruge SUP Georg Davor Lisicin: Škola bicikliranja 18+, te Edukacija mopedista i motociklista. Projekti će se održati diljem Hrvatske zahvaljujući tome što su odobrena sredstva Nacionalnog programa sigurnosti cestovnog prometa RH. Važno je naglasiti da udruga još od 2012. provodi ovakve akcije, s ciljem da se ljude dodatno educira i da se u konačnici smanji broj stradavanja u prometu. - Škola bicikliranja 18+ predstavlja besplatnu edukaciju odraslih biciklista o poznavanju zakonskih propisa, prve pomoći, vještine vožnje te pozitivnih zdravstvenih, ekoloških i ekonomskih učinaka korištenja bicikla. Edukacija kreće od početka travnja, prva će biti u Zadru, a važno je istaknuti da Hrvatski Crveni križ pruža veliku podršku našim projektima, a pomoći će tako što će educirati po pitanju prve pomoći – rekao je Lisicin i dodao: - Edukacija mopedista i motociklista predstavlja besplatnu edukaciju mopedista i motociklista za sigurno sudjelovanje u cestovnom prometu, te podizanje razine svijesti o opasnostima koje nosi njihovo sudjelovanje u prometu. Polaznici će dobiti vrijedno novo znanje i utvrditi postojeće. Krećemo od 1. travnja sa Zagrebom na poligonu u Mičevcu. Ovdje imamo i svojevrsnu šok terapiju gdje polaznike doktor Slaven Babić s KBC Sestre milosrdnice upoznaje s posljedicama stradavanja u prometu. Program Škola bicikliranja 18+ provodit će se u Zagrebu, Zadru, Makarskoj, Osijeku, Varaždinu, Slavonskom Brodu, Koprivnici i Puli, dok će se edukacija mopedista i motociklista provesti u Zagrebu, Rijeci, Osijeku, Dubrovniku i Splitu. Ako postoji zanimanje u drugim gradovima, iz SUP-a poručuju da im se svi zainteresirani slobodno jave. MUP: Više od 95% mopedista i motociklista koristi zaštitnu kacigu Svakodnevno se mora isticati važnost sigurnosti u prometu. Svaki sudionik u prometu potencijalno predstavlja i opasnost, ali da bi se izbjegle neželjene scene, svi se moraju više potruditi i poštivati propise. Konkretne primjere naveo je Miron Huljak iz Službe za sigurnost cestovnog prometa Ravnateljstva policije. - Prije desetak godina je zaštitna kaciga predstavljala tek rekvizit koji većina nije koristila. Zato mogu ponosno reći da danas na području RH više od 95% mopedista i motociklista koristi zaštitnu kacigu, a to je izuzetno važna komponenta njihove pasivne sigurnosti. Broj nesreća ovih sudionika prometa uglavnom prati opći trend smanjenja broja prometnih nesreća i broja poginulih i ozlijeđenih osoba. Međutim, ostaje nam stalan problem, a to su neprilagođena brzina, neiskustvo i izostanak empatije i pažnje vozača drugih motornih vozila. Većina je brojki u opadanju i nadam se da će se nastaviti taj pozitivan trend – rekao je Huljak s posebnim osvrtom: - Kod biciklista je drugačija situacija. Bez obzira na smanjenje brojčanih apsolutnih pokazatelja, udjeli su veći nego prije 10 godina. Velik je porast broja biciklista, pogotovo u urbanim sredinama, a nema još uvijek dovoljno adekvatne infrastrukture i nedovoljno je educiranih vozača bicikla. Građani trebaju shvatiti da bicikl nije terapija. On to svakako jest ako odlazite s njim u prirodu, ali ako se vozite gradskim ulicama, onda ste ravnopravan sudionik u prometu i tako se i trebate ponašati. FPZ aktivno radi na pitanjima sigurnosti Profesor Prometnog fakulteta Ljupko Šimunović predstavio je projekt ''Sigurnost djece pješaka u zonama osnovnih škola'', u kojem je kao jedan od partnera sudjeluje Udruga Sigurnost u prometu, a koji ima za cilj povećanje sigurnosti djece pješaka na cestama u zonama osnovnih škola u RH. Projekt je također sufinancirao Nacionalni program sigurnosti cestovnog prometa RH. Važno je istaknuti da je zanimanje za spomenute projekte jako velik, mnogi su spremni pomoći. U konačnici, cilj je samo jedan, a to je da se svi sudionici u prometu osjećaju što je moguće sigurnije, posebno oni najugroženiji kao što su motociklisti, mopedisti i biciklisti. Zadnja je kategorija posebno važna, jer porastom biciklista povećava se i opasnost od nesreća, posebno kod onih koji olako shvaćaju ovakav oblik prijevoza. - Želimo uspješnu integraciju odgovornih i educiranih biciklista u gradski promet i zato s ponosom sudjelujemo u Školi bicikliranja 18+! Svima koji žele sudjelovati osiguravamo besplatnu jednomjesečnu članarinu i bicikl na korištenje tijekom održavanja škole. Prijavi se, sjedni i vozi odgovorno – poručuju iz sustava javnih bicikala Nextbike koji je prepoznao potencijale ovog projekta. Važno je naglasiti da je sudjelovanje na svakom projektu besplatno, a sudionici će dobiti bogato teoretsko i praktičko znanje. Prijaviti se možete na e-mail adresu info.kontakt.sup@gmail.com, te pozivom ili slanjem SMS poruke na sljedeći broj: 099/ 805 40 40. Prilikom prijave ćete odmah dobiti detaljan plan i program. >> I bicikliste u vozačku školu ako već nemaju dozvolu za automobil ili motor >> Svaki četvrti poginuli na cestama vozač je motocikla ili mopeda