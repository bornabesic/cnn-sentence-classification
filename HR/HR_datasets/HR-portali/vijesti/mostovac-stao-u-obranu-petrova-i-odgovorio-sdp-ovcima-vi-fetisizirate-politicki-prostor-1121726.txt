 Saborski Odbor za izbor, imenovanja i upravne poslove predložio je u ponedjeljak Hrvatskom saboru da na čelu Odbora za financije i državni proračun bude Grozdana Perić (HDZ), za pravosuđe Arsen Bauk (SDP), za lokalnu i područnu samoupravu Tulio Demetlika (IDS), a za informiranje i medije Goran Marić (HDZ). Odbor se suglasio da se dužnosti predstojnice Ureda predsjednika Sabora razriješi Antonija Rimac Gelo, a imenuje Petra Mandić (34), diplomirana pravnica koja je radila u uredima Mosta u Rijeci i Metkoviću. Osnovni podaci iz biografije Mandićeve pročitani su na traženje Nenada Stazića (SDP) kojeg je zanimalo i hoće li ona, kad joj istekne dvogodišnji mandat, ostati u Saboru? To pitanje nije u nadležnosti Odbora, ali koliko znam ne bi trebala ostati, odgovorila je tajnica Odbora za izbor i imenovanja Sandra Mužek. Ako Mandić odlazi nakon dvije godine i ne zapošljava se u Saboru, nemam ništa protiv i ne smatram da je to neetično, rekao je Stazić, hvaleći pritom model revolving door, koji je uvela Vlada Zorana Milanovića i po kojem su imenovani u urede odlazili s onima koji su ih doveli. Ustavni sud je to srušio, traži javne natječaje, no mišljenja sam da je taj stav "izrazito imbecilan", izjavio je Stazić. Stazić, kao ni stranački mu kolega Arsen Bauk ne spore predsjedniku Sabora pravo da na čelo svog ureda dovede koga želi, no Bauk kaže da se iz biografije Mandićeve vidi da je riječ o političkom imenovanju. U obranu Bože Petrova i prava da bira šefa kabineta, stao je Marko Vučetić (Most). "Vi fetišizirate politički prostor", uzvratio je SDP-ovim zastupnicima, predbacujući im da nekritički hvale Milanovićeve poteze, a dovode u pitanje ono što rade Most i Petrov. Predsjednik Hrvatskog sabora bira predstojnika svog ureda, ključno je pitanje ima li on pravo na to, ako ima, onda je sve transparentno i etično, ustrajao je Vučetić. Sabor će, očekuje se, prijedlog Odbora potvrditi već u ponedjeljak. >> Milanović nije došao na Klub SDP-a, a mostovci na sjednicu Odbora. Grbin: 'Odličan početak Sabora' >> Plenković: Na svakom je klubu da vodi računa o dolascima i disciplini 