Zanimljiva izborna borba u drugom krugu vodi se i u Imotskom. Tamo se za gradonačelnika natječu dva ratna suborca, koji su se zajedno borili na Maslenici. Ivica Kukavica kandidat je lokalne nezavisne liste i u drugom se krugu bori protiv Ivana Budalića, kandidata HDZ-a. Budaliću je glas dao 2301 birač ili 49,83 posto, a Kukavici je glas dalo 1888 Imoćana, odnosno 40,88 posto građana. Kukavica (prvi s desna) sa suborcima se i 2013. kandidirao na izborima kao nezavisni kandidat Obojica su bili pripadnici legendarne 3. imotske bojne IV. gardijske brigade, a i jedan i drugi su bili ranjeni. Ivica Kukavica s činom bojnika bio je zapovjednik Budaliću. Tko će kome zapovijedati u miru, ostaje vidjeti. U gradu se ovih dana može čuti kako ovog puta ide junak na junaka, ali da iza jednog stoji jaka stranačka mašinerija koja je Imotskom proteklih godina puno obećavala i malo ispunila. I Budalić u svom programu sad obećava hospicij u Imotskom, dnevnu bolnicu u Zagvozdu, brzu cestu kao spoj na tunel Sv. Ilija i ulaganje u gospodarstvo te turizam. Kukavica, kojem su u drugom krugu podršku dali i članovi liste mladih MI za IM, očekuje podršku onih Imoćana koji su za promjene, zaustavljanje iseljavanja iz Imotske krajine, vraćanje Imotskom kulturnih i gospodarskih sadržaja. Ivan Budalić je kandidat HDZ-a - Izgubili smo sud, katastar, poreznu upravu, postali smo ekspozitura Sinja i Makarske, mladi nam odlaze, a za sve je kriva vlast HDZ-a, kako u gradu tako u županiji i državi. Svom gradu želimo dobro, želimo svu našu intelektualnu sposobnost i ljude koji mogu pomoći upregnuti u ista kola za bolje sutra našega grada. Ne želimo obećavati već raditi - poručio je Kukavica. Budalić je ostao zapamćen po tome što je u prvom izbornom krugu prije dva tjedan proglasio pobjedu i čak objavio pobjednički izborni govor na Facebooku, a onda je doživio hladan tuš. Točno u ponoć, kad su stigli službeni rezultati, u stožeru HDZ-a zavladalo je neraspoloženje dok se u susjednom stožeru Ivice Kukavice naveliko slavilo. U svom uranjenom pobjedničkom govoru Budalić je zahvalio HDZ-u, suradnicima “aktualnom gradonačelniku” te je obećao da će, kad preuzme dužnost prvog čovjeka Imotskog, činiti “sve i više od onoga što može”. Ivica Kukavica je i na prošlim lokalnim izborima 2013. bio nezavisni kandidat za gradonačelnika. Kandidat HDZ-a tad je bio Ante Đuzel.   Tema: Lokalni izbori 2017.