Klasična u Močvari suradnja je između Klasične gimnazije i Kluba Močvara kojoj je cilj uključiti mlade u događanja na nezavisnoj kulturno-umjetničkoj sceni i proširiti školske aktivnosti i izvan samoga prostora škole, osobito u godini kad škola slavi 410. godišnjicu postojanja. Prvi je rezultat suradnje bila izložba fotografija učenice Sare Milić na kojima su bili učenici škole u kostimima koje je napravila školska kostimografska skupina. U nastavku suradnje drugo je događanje tribina "Klasična i klasičari nekad i danas" kojoj je cilj preispitati smisao klasičnoga obrazovanja u 21. stoljeću, odgovoriti na pitanja ima li smisla čitati Cicerona i Homera, učiti deklinacije i nepravilne glagole u doba tableta, pametnih telefona i interneta te kakvi su klasičari i Klasična danas u usporedbi s klasičarima i Klasičnom nekad. U tribinu sudjeluju Ian Grgić, učenik 2. F razreda Klasične gimnazije te bivši učenici škole prof. dr. sc. Neven Jovanović s Odsjeka za klasičnu filologiju Filozofskoga fakulteta u Zagrebu i glumica Vanja Matujec. Moderator će tribine biti glumac Ivan Đuričić, a tribinu će glazbom popratiti Tin Blagojević, učenik 3. E razreda Klasične gimnazije.