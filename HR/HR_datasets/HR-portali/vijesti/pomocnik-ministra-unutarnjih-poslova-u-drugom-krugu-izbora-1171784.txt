HSLS-ovac Dario Hrebak, pomoćnik ministra unutarnjih poslova, ušao je u drugi krug izbora za gradonačelnika Bjelovara s nezavisnim kandidatom Davorinom Posavcem kojeg podupiru SDP – HNS – HSU – ORaH – HSS braće Radić – HDSS – Nezavisna lista Damira Bajsa. Do posljednjeg se trenutka nije znalo hoće li s Hrebakom u drugi krug Posavac ili kandidat HDZ-a Ante Topalović, no prošao je ipak Posavac. To bi trebalo ići na ruku Hrebaku koji je u prednosti s 313 osvojenih glasova više i koji s HDZ-om već surađuje na nacionalnoj razini, zbog čega je i imenovan pomoćnikom ministra. Javna potpora HDZ-a još nije došla. – Znam da ću dobiti veliku podršku, a nije toliko bitno da ona dođe javno – kaže Hrebak koji, ako pobijedi u drugom krugu, s HDZ-om lagano može složiti većinu u Gradskom vijeću. HDZ-ova lista za vijeće osvojila je 27,28 posto glasova, a Hrebakova 16,10 posto. Razgovori nisu započeli Razgovori o zajedničkoj većini, dodaje, nisu započeli, bitno je prvo pobijediti u drugom krugu, ali ako se to dogodi, logično mu je da se suradnja s HDZ-om na nacionalnoj razini prelije i na njegovu lokalnu razinu. Njegov konkurent svojom je listom za vijeće, s druge strane, osvojio najmanje mandata, dobio je 7,33 posto, no može pregovarati za ruke koje su osvojile liste SDP-a, Damira Bajsa, HNS-a, a koje su za vijeće išle svaka za sebe, dok njega podupiru kao zajedničkog kandidata za gradonačelnika. Ljudima dosta svjetonazora Posavac sad mora pokušati dobiti glasove birača Lidije Novosel ili ostalih kandidata. – Bit ćemo odlučniji i dinamičniji – najavljuje Posavac planove za drugi krug. Hrebak, koji će otići iz MUP-a ako pobijedi, kaže da nastavlja s kampanjom “Čista ruka, čist obraz”. – Mislim da je ljudima dosta priča o lijevima i desnima, bavljenja svjetonazorom. Ljudi na ovim lokalnim izborima biraju čovjeka, a ne stranku i meni je jedino bitno da u svemu imam čist obraz. Građanima je bitno da se rješavaju problemi u gradu u kojem žive, a ja sam voljan to raditi – kazao je Hrebak koji, naglašava, planira nastaviti s modernom kampanjom.