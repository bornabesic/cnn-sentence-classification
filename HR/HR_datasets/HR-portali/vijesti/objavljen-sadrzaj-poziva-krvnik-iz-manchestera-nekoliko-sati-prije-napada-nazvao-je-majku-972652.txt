Foto: Policija, Manchester/YouTube 22-GODIŠNJI Salman Abedi koji je u ponedjeljak u noći izveo krvavi teroristički napad u Manchesteru i ubio najmanje 22 osobe navodno je samo nekoliko sati prije napada nazvao svoju majku, javlja Associated Press.  Kako navodi libijski dužnosnik zadužen za borbu protiv terorizma, Abedi je nekoliko sati prije napada nazvao svoju majku, inače uglednu nuklearnu fizičarku, te joj rekao "oprosti mi". Uhićeno osam osoba  Podsjetimo, britanska policija je rano ujutro uhitila i osmu osobu povezanu s terorističkim napadom u Manchesteru, a obavještajni izvori, kako prenose mediji, otkrivaju da je pronađeno još eksploziva koji je mogao biti iskorišten nakon napada u ponedjeljak u kojem je ubijeno 22 ljudi.  "Do sada je uhićeno sedam muškaraca i jedna žena u vezi s istragom i zadržani su u pritvoru zbog ispitivanja", javlja BBC.  Prenose i tvrdnje Independenta koji je pozivajući se na obavještajne izvore objavio da su policija i sigurnosne službe pronašle još eksploziva za moguće naknadne napade. Jedna je naprava uništena u kontroliranoj eksploziji, a službe strahuju da je ostale bombe napravila mreža zadužena za daljnje napade, navodi Independent.  Ranije su u Libiji uhićeni otac i brat atentatora iz Manchestera, a brat je priznao da je znao za napad i osumnjičen je da je planirao izvesti teroristički čin u Tripoliju, objavila je libijska sigurnosna služba.