Agrokor je u ovom trenutku jedina kompanija koja zadovoljava dva osnovna kriterija koje je predstavila ministrica gospodarstva Martina Dalić. Ti su kriteriji više od 8000 zaposlenih i milijardu eura duga, kojeg neka tvrtka ne može samostalno plaćati. Osim Agrokora, još su dvije kompanije u Hrvatskoj koje zapošljavaju više od 8000 ljudi. Prema posljednjim podacima Poslovne Hrvatske iz 2015., Zagrebački holding zapošljavao je 8008 ljudi. Iako holding ima ukupne kratkoročne i dugoročne obveze od 8,7 milijardi kuna, kako stoji u izvješću tvrtke za prvu polovicu prošle godine, nemaju problema s vraćanjem obveza, pa drugi kriterij nisu zadovoljili. Hrvatska pošta je prema podacima iz 2015. imala 8882 zaposlenika, ali tek oko 444 milijuna kuna kratkoročnih i dugoročnih obveza za prvu polovicu prošle godine.