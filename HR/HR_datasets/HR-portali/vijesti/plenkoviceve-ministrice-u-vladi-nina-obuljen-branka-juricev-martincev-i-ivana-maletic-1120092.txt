Ni mjesec dana nakon provedenih izbora Hrvatska je dobila mandatara, Andreja Plenkovića koji ima mjesec dana za sastavljanje Vlade HDZ-a i Mosta. Očekuje se, međutim, da će u brzom tempu Vladu sastaviti u idućih desetak dana. Predsjednica RH Kolinda Grabar-Kitarović, kada je Plenković stigao na Pantovčak s 91-im potpisom izabranih zastupnika u Hrvatskom saboru, nije imala dvojbi i odmah mu je dodijelila status mandatara. Sastanak je počeo točno u podne, trajao je oko pola sata, a predsjednica i mandatar razgovarali su u četiri oka. Zanimljivo da je Plenković na sastanak došao sam, bez delegacije suradnika iz vrha HDZ-a i bez ikoga iz Mosta, a tek u pratnji svog asistenta Karla Resslera. To je u kuloarima protumačeno kao znak da Plenković ima namjeru biti jak premijer te da neće ponoviti situaciju u kojoj je premijer bio slaba, a ministri jake figure. Predsjednica: Nova faza Predsjednica je čestitala mandataru i zaželjela da Vlada bude stabilna i konstruktivna. – Vjerujem da sad ulazimo u novu fazu političkog života te ćemo ući u rješavanje bitnih egzistencijalnih pitanja – kazala je. Sugerirala je “ekspeditivan proces” i brzo formiranje Vlade. Plenković je potvrdio da želi što prije dovršiti taj posao i potvrdio da su mu prioriteti budućnost, gospodarstvo, radna mjesta, konkurentnost, natalitet, funkcioniranje pravne države... te da očekuje tijesnu suradnju s predsjednicom. Kazao je da će raditi na uključivom i tolerantnom društvu. – Sve važne nacionalne zadaće ostvarili smo tijekom prvih 25 godina, a sada moramo biti moderna država i stoga sam inzistirao na tome da svih osam zastupnika manjina podrži Vladu – kazao je Plenković i dodao da će u Vladi “biti i žena, suprotno nagađanjima”. Plenkovića ovaj tjedan očekuju razgovori s kandidatima za ministre, a moguće je da ih je počeo već jučer. Proteklih se dana nametnulo pitanje žena na ministarskim pozicijama s obzirom na to da je nejasno hoće li Ivana Maletić ući u Vladu ili će se vratiti u Bruxelles te da Dubravka Jurlina Alibegović otpada s pozicije ministrice uprave jer će novi ministar ujedno biti i Mostov potpredsjednik Vlade, a jedina koja se spominje kao ministrica, i to kulture, jest Nina Obuljen. Maletić, koja je jučer otputovala u Bruxelles i vraća se u srijedu, ovaj će tjedan razgovarati s Plenkovićem nakon čega će biti jasno hoće li sudjelovati u Vladi. Osim nje i Nine Obuljen, kao logičan je izbor za Vladu, posebice kad je riječ o ženskoj kvoti, Branka Juričev Martinčev, gradonačelnica Vodica koja je bila prva na listi u devetoj izbornoj jedinici. Pojedini izvori iz HDZ-a nagađaju da bi ona mogla voditi Ministarstvo rada i mirovinskog sustava koje će se spojiti sa socijalom. To su zasad sve samo nagađanja. Ako bi u Vladi bile i Ivana Maletić i B. Juričev Martinčev i Nina Obuljen, Vlada bi imala tri ministrice. Za usporedbu, Kukuriku Vlada startala je s četiri žene u Vladi. “Rano je za imena” – U Vladi će svakako biti žena, ali prerano je govoriti o bilo čijim imenima – poručili su jučer iz Plenkovićeva kruga. HDZ-ove žene koje figuriraju kao ministrice u neslužbenim razgovorima kažu da im je odbojno da u Vladu ulaze samo zbog ženske kvote, smatraju da mjesto u izvršnoj vlasti zaslužuju ili ne zaslužuju zbog svojih sposobnosti. Idući tjedan trebala bi biti poznata ministarska imena. >> Što strani mediji pišu o Plenkoviću Branka Juričev Martinčev: Ministrica rada i socijale?     Gradonačelnica Vodica u stranačkim se kuloarima spominje kao žena koja bi mogla dobiti ministarsku funkciju. Bila je uz Ivanu Maletić jedina nositeljica HDZ-ove liste na parlamentarnim izborima. Ivana Maletić: Vlada ili Bruxelles Autorica HDZ-ova gospodarskog programa i eurozastupnica ovaj će tjedan, nakon što se u srijedu vrati iz Bruxellesa, obaviti razgovor s Andrejem Plenkovićem nakon kojeg će biti jasno gdje nastavlja karijeru – u Zagrebu ili Bruxellesu. Asistent Karlo Ressler: Pravnik i posinak Vladimira Šeksa  Na Pantovčaku i tijekom pregovora s Mostom na sastancima je uz Plenkovića bio i jedan od njegovih “bruxelleskih” asistenata. Mr. Karlo Ressler mladi je pravni stručnjak, dobitnik dekanovih nagrada, inače posinak Vladimira Šeksa. 