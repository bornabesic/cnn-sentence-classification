Američki predsjednik Barack Obama sastaje se u četvrtak, u ozračju nepovjerenja sa Saudijskom Arabijom, s vladarima Zaljeva u nadi da će ih jače uključiti u borbu protiv Islamske države. Predsjednik SAD-a morat će pojasniti svoju politiku sunitskim saveznicima (Saudijska Arabija, Bahrein, UAE, Kuvajt, Oman, Katar) kojima nije sjelo američko otvaranje iranskom šijitskom suparniku niti njegove riječi o potrebi susjedske suradnje  s Teheranom. Uz napredak zabilježen zadnjih mjeseci protiv ISIL-a u Iraku i Siriji, zahvaljujući podršci zračnih napada međunarodne koalicije predvođene SAD-om, Obama želi ubrzati ritam napada na džihadiste koji su u "defenzivi". SAD je upravo objavio raspoređivanje gotovo 220 dodatnih vojnika i borbenih helikoptera kao podršku iračkim snagama, posebice u ponovnom osvajanju Mosula, drugog grada u zemlji, koji je u rukama ISIL-a od lipnja 2014. No, Washington želi staviti naglasak i na nužnu rekonstrukciju gradova preuzetih od džihadista, poput Ramadija, zapadno od Bagdada. U srijedu je američki ministar obrane Ashton Carter pozvao naftom bogate države da se više uključe u Iraku, ne samo vojno, kao što su to učinili Rijad i Abu Dhabi, nego i politički i gospodarski. "Sunitska potpora" rekonstrukciji bit će "ključna" da se zajamči definitivna pobjeda protiv džihadista, istaknuo je Carter, također prisutan u Rijadu. SAD računa i na saveznike u Zaljevu u rješavanju sukoba koji razdiru regiju, u Jemenu i Siriji. >> Obama saudijskom kralju izrazio zabrinutost zbog ljudskih prava