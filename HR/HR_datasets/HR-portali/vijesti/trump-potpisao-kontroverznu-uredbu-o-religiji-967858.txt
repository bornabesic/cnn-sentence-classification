Foto: Hina DONALD Trump potpisao je jučer izvršnu naredbu kojom daje vjerskim vođama više ovlasti u američkoj politici, pišu svjetski mediji. "SAD je nacija tolerancije koja nikada neće podržati vjersku diskriminaciju" Trump je izjavio da je "vjera duboko ukorijenjena u povijest države" te nazvao SAD "nacijom tolerancije koja nikada neće podržavati vjersku diskriminaciju". Potpredsjednik Mike Pence izjavio je da uredba naglašava "važnost molitve" u SAD-u te da Trump "čvrsto vjeruje u Boga i američki narod". Trumpova retorika o vjerskoj diskriminaciji razljutila je neke kritičare zbog njegovog stava prema muslimanima i "muslimanskih zabrana" ulazaka u SAD. Uredba štiti crkve od plaćanja poreza i omogućava im financiranje političara Uredba za "Promicanje slobode govora i vjerske slobode" štiti politički aktivne crkve te ih izuzima od plaćanja poreza.  Trump je novu uredbu potpisao kako bi ukinuo Johnsonov amandman iz pedesetih godina koji je odredio da vjerski vođe koji podupiru političare moraju plaćati porez. Trump smatra da je amandman "teška financijska kazna koja ograničava slobodu govora vjerskih institucija". "Sada možete reći što želite. Znam da ćete reći samo dobre stvari", poručio je Trump skupini vjerskih vođa u Bijeloj kući. "Sloboda nije dar vlade, ona je dar od Boga". Trump želi raditi sa svojim "muslimanskim saveznicima" "Naš zadatak nije diktirati drugima kako da žive", rekao je Trump i dodao da želi raditi sa svojim "muslimanskim saveznicima u borbi protiv ekstremizma". Unija za američke građanske slobode (ACLU) i Centar za reproduktivna prava (CPR) namjeravaju osporiti novu uredbu. Dokument citira sudsku odluku iz 2014. kojom su prvi put priznata vjerska prava tvrtke koja je odbila platiti ženama zdravstveno osiguranje jer ono uključuje kontracepciju.