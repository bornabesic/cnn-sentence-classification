Održavanjem tradicionalnog, 15. po redu, stručnog skupa Hrvatskog društva za hitnu i internističku medicinu, danas započinje ovogodišnji program obilježavanja Dana sjećanja na žrtvu Vukovara 1991. godine. Uz ovaj stručni skup prvoga dana programa biti će otvorena i izložba fotografija pod nazivom „Domovinski rat u Hrvatskoj 1990.-1995.“. Tijekom ovogodišnjeg programa organizatori su pripremili niz prigodnih događanja poput izložbi, znanstveno-stručnih skupova, festivala neobjavljene domoljubne poezije…  Središnji događaj Dana sjećanja biti će 18. studenoga kada će biti upriličena Kolona sjećanja koja će se i ove godine ulicama grada kretati od dvorišta vukovarske bolnice do Memorijalnog groblja. Ove godine kolonu sjećanja, koja će se kretati istim onim ulicama s kojima su Vukovarci napuštali svoj grad 1991. godine, predvoditi će vukovarski branitelji i stradalnici. U službenom dijelu protokola na Memorijalnom groblju biti će položeno ukupno 5 vijenaca i to vijenci predsjednice RH, predsjednica Sabora, predsjednika Vlade, hrvatskih branitelja Vukovara i Grada Vukovara. Dan poslije biti će obilježen Dan sjećanja na stradanje vukovarske gradske četvrti Borovo naselje. Program Dana sjećanja završava 20. studenoga kada će biti obilježena stradanja u Veleprometu i na Ovčari. Vukovarske gradske vlasti i ove godine u okviru obilježavanja Dana sjećanja očekuju veliki broj gostiju iz cijele Hrvatske ali i inozemstva. Tim povodom gradonačelnik Ivan Penava donio je i Odluku kojim se dozvoljava produljenje radnog vremena do 3 sata ugostiteljskim objektima na području Grada Vukovara u dane 17., 18. i 19. studenoga 2016. godine. Treba znati i kako će u četvrtak, 17. studenog, u Vukovaru biti održana i sjednica Vlade RH.