Foto: Marko Lukunić/Pixsell NAKON što je Index jučer pisao o voditeljici kurikularne reforme za predškolski odgoj Gordani Lešin, protiv koje se vodi sudski spor za mobing, javila nam se i ona. Potvrdila je da su sve nadležne institucije znale za sudski spor koji se vodi protiv nje.  Iako nam u Ministarstvu znanosti i obrazovanja nisu odgovorili na upit jesu li znali da se protiv nje vodi sudski spor zbog mobinga, iz odgovora Gordane Lešin jasno proizlazi to da su znali. To ih međutim nije spriječilo u tome da je imenuju za članicu Ekspertne radne skupine koja je zadužena za provođenje kurikularne reforme u području predškolskog odgoja. >>INDEX OTKRIVA Voditeljici reforme za predškolski odgoj sudi se zbog zlostavljanja radnice >>U MJESEC DANA 119 PRIJAVA ZA MOBING U VRTIĆIMA  Gordana Lešin je ravnateljica zagrebačkog Dječjeg vrtića Milan Sachs, a tužbu protiv nje podigla je odgajateljica tog vrtića Ankica Bebić. "Nitko me nije tužio osim nje"  Gordana Lešin za Index je kazala kako je samo jedna djelatnica DV-a, Ankica Bebić, prije pet godina podnijela tužbu i to protiv DV-a za diskriminaciju.  "Ta spor je još uvijek u tijeku. Za vrijeme mog mandata nijedan drugi djelatnik nije pokrenuo tužbu protiv DV-a ni mene. O svemu sam izvijestila nadležne institucije", rekla nam je Gordana Lešin.  Kontaktirali smo ponovno i Ankicu Bebić koja nam je rekla da je istina da je ona podnijela tužbu za mobing, ali da je iste te godine, 2012., još šestero djelatnika DV-a Milan Sachs podnijelo zahtjev za zaštitu radnika jer su trpjeli mobing ravnateljice Gordane Lešin.  "Jedino je kod mene bilo materijalnih dokaza za tužbu, ali ostali su podnijeli zahtjev za zaštitu radnika. Jučer sam na prosvjedu za bolje obrazovanje razgovarala s kolegicama iz vrtića koje i dalje trpe mobing ravnateljice Lešin i to godinama, ali ondje vlada ogroman strah. Svi je se boje, ali su u strahu javno progovoriti o tome", rekla je za Index Ankica Bebić. "Svi znaju za tešku situaciju u DV-u Milan Sachs"  O mobingu u DV-u Milan Sachs progovorila je i Božica Žilić, predsjednica Sindikata obrazovanja, medija i kulture. U trenu kad su otvorili mobing telefon, kaže kako su samo iz DV-a Milan Sachs zaprimili čak 20 prijava za mobing.  "Prijave za mobing ravnateljice Gordane Lešin podnijeli su nam i odgajatelji i pomoćno-tehničko osoblje", rekla je za Index Božica Žilić.  Upravo zbog toga šokirana je izborom Gordane Lešin za člana skupine zadužene za provođenje kurikularne reforme u području predškolskog odgoja.  "Jako smo iznenađeni i zabrinuti time što je izabrana Gordana Lešin jer su javnost, MZO pa i Grad Zagreb upoznati s dugogodišnjom teškom situacijom u DV-u Milan Sachs vezan za kvalifikaciju dotične ravnateljice koja provodi mobing i zastrašuje djelatnike vrtića. Protiv nje se vodi nekoliko sudskih sporova, a radnici su u sudskom postupku niz godina. Iznenađeni smo i šokirani odabirom Gordane Lešin da zastupa interese predškolskog odgoja u kurikularnoj reformi. Smatramo da je to nedopustivo. Ministarstvo ne bi smjelo ne poznavati činjenice koje ukazuju na to da nešto ne štima u tom vrtiću jer smo o tome i javno govorili.  Cijela politička kuhinja oko kurikularne reforme je sramotna, a posebno odabir Gordane Lešin koja je zgrozila sve u predškolskom odgoju. Ovo je još jedan dokaz kako su institucije jako dobro umrežene i ne žele sagledati realnu situaciju. Ovo se nije smjelo dogoditi. Protiv nje se vodi postupak", upozorila je Božica Žilić.