Foto: 123rf  HAŠKI optuženici i nekadašnji čelnici srbijanske Državne sigurnosti Jovica Stanišić i Franko Simatović moraju se, pod prijetnjom uhićenja, do 30. svibnja vratiti u pritvor Međunarodnog kaznenog suda za bivšu Jugoslaviju u Haagu, naložilo je sudsko vijeće ICTY-ija.   Stanišić i Simatović se, kako prenose beogradski mediji, moraju do kraja svibnja vratiti u pritvor u Schevenningenu radi početka ponovljenog suđenja koje je zakazano za 13. lipnja, a odlukom sudskog vijeća okončan je njihov boravak na privremenoj slobodi.  Stanišića i Simatovića optužnica ICTY-ija tereti da su formirali, pomagali i vodili tajne policijske i paravojne postrojbe na području Hrvatske i BiH te da su sudjelovali u udruženom zločinačkom pothvatu koji je za posljedice imao progon, ubojstva, deportacije i prisilno premještanje hrvatskog i muslimanskog stanovništva. Oslobođeni prvostupanjskom presudom  Prvostupanjskom oslobađajućom presudom bilo je utvrđeno da su Stanišić i Simatović, bivši čelnici SDB-a Srbije, slali u Hrvatsku i BiH  specijalne postrojbe SDB tzv. "crvene beretke" koje su sa "Škorpionima", Srpskom dragovoljačkom gardom Željka Ražnatovića Arkana i milicijom samozvane SAO Krajine počinile zločine.  Vlasti Srbije uhitile su Stanišića i Simatovića  tijekom akcije "Sablja" nakon ubojstva premijera Zorana Đinđića 12. ožujka 2003. godine. Simatović je izručen Haagu 30. svibnja, a Stanišić 11. lipnja te godine. U prvom pojavljivanju pred sudskim vijećem obojica su nijekala krivnju.