Medijima 39-godišnji Emmanuel Macron nije zanimljiv samo zbog svog političkog angažmana i kao nezavisni kandidat na predstojećim izborima za predsjednika Francuske, na tapeti je vrlo često njegov privatni život. Njegova supruga Brigitte Trogneux, 24 godine starija, bila mu je nastavnica u privatnoj katoličkoj srednjoj školi koju je pohađao u Amiensu. Upoznali su se u razredu, kad je Macron imao 15 godina, a njihova je veza postala službena kad je navršio 18. U knjizi koju je objavio u studenom prošle godine, ‘Revolution’, sam opisuje aferu kao ‘ljubav često tajnu, često skrivenu, i pogrešno protumačenu’. REUTERS   Brigitte je u to vrijeme bila udana s troje djece, a s učenikom se navodno zbližila dok su zajedno radili na jednoj školskoj predstavi. ‘Pisali smo zajedno komad i malo pomalo me oduševljavala njegova inteligencija. Nije bio poput drugih’, rekla je u dokumentarcu za televiziju France 3. Kako piše list Le Parisien, koji je razgovarao s bivšim Macronovim prijateljima iz razreda, bio je njezin ljubimac u razredu. ‘Uvijek je njega uzimala kao primjer. Potpuno ju je šarmirao njegov talent za pisanje. Stalno je pisao pjesme, a ona ih je čitala pred razredom’, rekao je Macronov prijatelj iz školske klupe. Na kraju školske godine tada 16-godišnji Emmanuel priznao je svoju ljubav prema nastavnici. To se, naravno, nije svidjelo njegovim roditeljima koji su ga navodno natjerali da školu završi u Parizu, no par je ostao u kontaktu. Brigitte se razvela od muža i počela živjeti s Macronom kad je napunio 18 godina. Vjenčali su se 2007. godine, upravo kad je on započinjao političku karijeru.   I sam Macron je u nekoliko navrata njihovu vezu nazvao neuobičajenom, no snažnom. REUTERS   Upravo zahvaljujući tome, u jeku najave kandidature i kampanje krajem prošle godine mediji su počeli izvlačiti detalje iz njihove veze i postali su redovita pojava na naslovnicama tabloida. No, ni tu nije kraj tračevima. Prije manje od mjesec dana ruski portal Sputnik objavio je da Macrona uvelike podržava gay lobi, a još su ranije krenuli tračevi da je u homoseksualnoj vezi s radijskim urednikom Mathieuom Galletom. Macron je odbacio sve navode o homoseksualnosti rekavši za Telegraph: ‘Ako su vam rekli da vodim dvostruki život s gospodinom Galletom, to je zato što mi je pobjegao hologram.’ REUTERS Ankete: Macron će u drugom krugu pobijediti Le Pen sa 61 posto glasova  Neovisni kandidat na francuskim predsjedničkim izborima Emmanuel Macron pobijedit će dužnosnicu krajnje francuske desnice Marine Le Pen u drugome krugu francuskih predsjedničkih izbora sa 61 posto glasova, pokazali su rezultati istraživanja javnog mišljenja koje je u nedjelju objavila tvrtka Odoxa/Dentsu-Consulting poll.   Sudionici ankete smatraju da je Macronu vjetar u leđa dala ovotjedna najava saveza s političarem centra Francoisom Bayrouom, što mu je omogućilo da poveća prednost nad konzervativnim kandidatom Francoisom Fillonom.   Istraživanje je pokazalo da će Macron pobijediti Le Pen sa 61 posto glasova u odnosu na 39 posto.   Le Pen bi, po rezultatima ankete u prvome krugu trebala dobiti 27 posto glasova, Macron 25 posto, a Fillon 19 posto glasova.