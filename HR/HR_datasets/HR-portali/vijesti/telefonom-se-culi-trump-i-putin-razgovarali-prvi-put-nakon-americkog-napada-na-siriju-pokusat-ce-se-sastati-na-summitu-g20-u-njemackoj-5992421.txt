Američki predsjednik Donald Trump i ruski predsjednik Vladimir Putin razgovarali su u utorak o suradnji u zaustavljanju nasilja u Siriji, u prvom telefonskom razgovoru otkako su američki zračni napadi na Siriju pogoršali njihove odnose. Bijela kuća objavila je da su se dvojica predsjednika suglasila da "sve strane moraju učiniti sve što mogu kako bi se prekinulo nasilje" u Siriji, kao i da su razgovarali o suradnji u borbi protiv islamističkih militanata na cijelom Bliskom istoku. "Razgovor je bio jako dobar i uključivao je razmatranje sigurnih ili deeskalacijskih zona kako bi se postigao trajan mir radi humanitarnih i mnogih drugih razloga", navodi se u priopćenju. Trumpova odluka da 4. travnja s 59 krstarećih projektila napadne sirijsku zračnu luku zbog korištenja kemijskog oružja razljutila je Ruse. Bijela kuća priopćila je da će Washington poslati predstavnika na sirijske mirovne pregovore u Astani u Kazahstanu koji se održavaju u srijedu i četvrtak. "Razgovarali su detaljno i o suradnji u iskorjenjivanju terorizma na Bliskom istoku. Naposljetku, razgovarali su o tome kako riješiti jako opasnu situaciju u Sjevernoj Koreji", navodi se u priopćenju. Kremlj je priopćio da su se Trump i Putin suglasili kako će nastojati susresti se u srpnju u vrijeme summita G20 u Hamburgu.