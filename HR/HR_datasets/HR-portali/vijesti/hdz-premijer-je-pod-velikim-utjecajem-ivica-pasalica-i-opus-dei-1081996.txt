HDZ neće dopustiti da Dragan Lozančić, bivši šef SOA-e, dobije posao premijerova savjetnika u Vladi, a izgleda da su uspjeli minirati taj transfer. Lozančiću se, doznajemo u krugu HDZ-ovih saborskih zastupnika, nudi pozicija u jednom od javnih poduzeća. Riječ je o dva-tri poduzeća u vlasništvu države, a Lozančić će moći odabrati u kojem želi prihvatiti posao. Provokacija Prekjučer su informacije iz kruga premijera Tihomira Oreškovića govorile da će Lozančić postati premijerov savjetnik u području diplomacije. HDZ, čiji je šef i prvi potpredsjednik Vlade Tomislav Karamarko, zajedno s predsjednicom RH, tražio Lozančićevu smjenu optužujući ga da je radio u službi SDP-a i premijera Milanovića, nikako ne bi mogao pristati na Lozančićev dolazak u Banske dvore. Premijerova ideja da ga uzme u Banske dvore, a navodno je trebao biti u kabinetu Mostova potpredsjednika Vlade Bože Petrova, ispala je čista provokacija. – Premijer je idejom da Lozančića dovede u Vladu pokazao nedostatak političke inteligencije – komentirali su u HDZ-u, dodajući da je premijer pod velikim utjecajem Ivića Pašalića i Opus Dei. U HDZ-u kažu kako im nije bila namjera ponovno dizati prašinu oko SOA-e, a da su negativnim mišljenjem svojih članova u Odboru za nacionalnu sigurnost na imenovanje Daniela Markića ravnateljem tajne službe, htjeli poslati poruku kako ne žele preuzeti odgovornost za SOA-u dok njome upravlja ravnatelj koji nije njihov izbor. – To je bilo upozorenje i premijeru Oreškoviću i Mostu. Možda i naše zadnje upozorenje prije nego što ih “otkantamo” jer se na takav način ne može raditi – rekao nam je izvor iz HDZ-a. Baš mu je drago, nastavio je, što je Markića na Odboru izglasala oporba i Most te dodaje da je Markić, kao Lozančićev suradnik u SOA-i, također sudjelovao u akcijama “opsluživanja” Milanovića i “privođenja” mostovaca na razgovore s tadašnjim SDP-ovim premijerom u Banske dvore. Zadnje upozorenje U HDZ-u su, nije tajna, već dugo nezadovoljni ignoriranjem najveće stranke u vladajućoj koaliciji kao i prvog potpredsjednika Karamarka. Iako je on zadužen za tajne službe i policiju, nijedan Karamarkov kandidat za šefa SOA-e nije prošao kod premijera, a zajedno s predsjednicom RH smjenu Lozančića čekao je mjesecima. Ignorirana su i Karamarkova upozorenja da su potrebne smjene u vrhu policije, a one su se dogodile tek nakon nezapamćene pljačke u središtu zagrebačke policije u Heinzelovoj ulici. Nije ni tajna da HDZ pokušava prekrojiti većinu i iz suradnje eliminirati Most i premijera Oreškovića, odnosno da traži izlaznu strategiju iz Vlade u kojoj se gotovo ni o čemu ne mogu dogovoriti s premijerom i Mostom. Karamarko javno šalje poruke da će premijer Orešković imati potporu HDZ-a dok se bude bavio reformama i gospodarstvom. U svakom slučaju, HDZ neće još dugo trpjeti ni premijera ni Most, a zbivanja oko SOA-e već su prelila čašu. Najava da je to možda njihovo zadnje upozorenje ne zvuči bezazleno. >>Premijer Orešković Lozančiću daje posao u Vladi, a predsjednica ga optužila da je bio Milanovićev obavještajac 