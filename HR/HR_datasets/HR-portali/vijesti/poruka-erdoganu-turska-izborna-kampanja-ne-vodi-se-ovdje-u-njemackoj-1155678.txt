Njemački ministar unutarnjih poslova Thomas de Maiziere usprotivio se u nedjelju održavanju kampanje za turski referendum u Njemačkoj, a ministar financija ocijenio je da će svađa s Turskom otežati gospodarsku pomoć.  "Osobno nisam pristaša takvih skupova. Ne želim ih. Turska izborna kampanja ne vodi se ovdje, u Njemačkoj", rekao je Thmoas de Maiziere za njemački javni radio ARD. Turska vlada računala je mnogo na takve skupove kako bi motivirala tursku dijasporu u Europi da glasa za ustavne promjene na referendumu 16. travnja kojim predsjednik Recep Tayyip Erdogan želi jako proširiti predsjedničke ovlaste. Njemačka ima najveću tursku zajednicu na svijetu izvan Turske, oko 1,4 milijuna ljudi. U ožujku je nekoliko njemačkih gradova otkazalo izborne mitinge na kojim su turski ministri trebali lobirati za referendum, što je razljutilo Erdogana koji je otkazivanja nazvao "nacističkom praksom". Ministar de Maiziere se, međutim, nije izjasnio za zabranu, ali je rekao da postoje granice. "Postoje granice, jasno definirane granice, u kaznenom zakonu, na primjer. Onaj tko vrijeđa Njemačku ili njezin ustavni poredak krši zakon. I tu je granica", rekao je. Njemački ministar financija Wolfgang Schaeuble rekao je u nedjelju da će biti teško nastaviti gospodarsku pomoć Turskoj. "U ovim okolnostima, naravno, krajnje je teško nastaviti raditi na tome", rekao je Schaeuble za njemačku javnu televiziju ZDF. "Ne želimo zaoštravanje, svi u njemačkoj vladi slažu se s time, mi samo želimo da se Turska urazumi", rekao je ministar financija. > > 'Je li Europa nešto rekla? Nije. Zašto? Zato jer vrana vrani oči ne kopa. Nizozemska se ponaša kao banana republika' 