Republikanski kandidat Donald Trump koji je ovaj vikend izazvao veliki potres svojim vulgarnim izjavama o ženama rekao je u drugoj predsjedničkoj debati u nedjelju da se radilo samo o "muškim pričama iz svlačionice", te je uzvratio žestokim optužbama na račun bivšeg predsjednika Billa Clintona koji je, kako je rekao, bio puno gori od njega. Na početku druge debate, Clinton i Trump nasmiješili su se jedno drugom, ali nisu se tradicionalno rukovali. Kada je debata završila, stisnuli su jedno drugom ruku. Debata je gotovo odmah na svom početku ušla u raspravu o Trumpovoj seksualnoj agresiji prema ženama. Trumpu je, kako je rekao, neugodno zbog izjava, ali one su ipak samo "razgovori iz muške svlačionice". Naglasio je da je ponašanje bivšeg predsjednika Clintona prema ženama bilo gore od njegova: – Kod mene se radi o riječima, a kod njega o djelima. Trumpove izjave iz 2005. u kojima vulgarnim riječima hvali svoj seksualni uspjeh kod žena ovaj su vikend procurile u javnost. – Čuli smo ga kako vrijeđa žene. Čuli smo ga kako žene po njihovu tjelesnom izgledu svrstava po kategorijama od jedan od deset – rekla je Clinton. – Rekao je da ga video predstavlja u krivom svjetlu, ali ja smatram da je jasno svima koji su ga čuli da snimka predstavlja Trumpa upravo kakav jest – naglasila je. Trump je uoči druge debate sazvao konferenciju za novinare na kojoj je "nekoliko hrabrih žena", kako ih je nazvao, teško optužilo Clintona. Među njima je bila i Juanita Broaddrick iz Arkansasa s najtežim optužbama – da ju je Clinton silovao 1978. Broaddrick je kazala kako je možda "Trump rekao neke loše riječi, ali Bill Clinton me je silovao, a Hillary Clinton mi je prijetila. Mislim da se ne može raditi usporedba". U videosnimci NBC-a od prije 11 godina, Trump se hvali načinom na koji osvaja žene koje ga privlače, tehnikama bliskim seksualnom zlostavljanju. – Kad si zvijezda, puste te da radiš što hoćeš. Možeš učiniti sve – tvrdi on, koristeći vrlo prostačku riječ za ženski spol. Nekoliko uglednih republikanaca nakon toga je povuklo svoju potporu Trumpu. Kada se radi o pitanju elektroničke pošte Hillary Clinton i korištenju privatnog maila dok je bila američka državna tajnica, ona je kazala da je to bila pogreška, ali je naglasila da nikakav povjerljivi materijal nije završio zbog toga u krivim rukama. Trump je rekao da će, ako bude izabran, imenovati posebnog tužitelja kako bi proveo istragu o Hillary Clinton jer je ona dovela u opasnost nacionalnu sigurnost. – Dobro je da netko s temperamentom poput Donalda Trumpa nije zadužen za provođenje zakona u našoj zemlji – rekla je Clinton, na što joj je Trump odgovorio: – Jer biste bili u zatvoru. – Trebate se sramiti – rekao joj je Trump, ali mu je Clinton odgovorila da je u stanju nijekanja i zanemarivanja činjenice da su mu gotovo svi republikanci okrenuli leđa. – Republikanci vas ostavljaju – kazala mu je. Ona je rekla da želi da njezina zemlja bude otvorena prema muslimanima kao i prema svima drugima te naglasila da su Trumpove riječi o zabrani ulaska muslimanima u SAD  samo dar Islamskoj državi. Opasno je i kratkovidno upustiti se u retoriku o muslimanima kakvu koristi Trump, rekla je Clinton. Kazala je i da se Rusija odlučila i da želi Trumpa na mjestu predsjednika SAD-a. Trump je kazao da mu se ne sviđa sirijski predsjednik Bashar al-Assad "ali on ubija ISIL, zajedno s Rusijom i Iranom". Clinton smatra da bi kopnene snage u Siriji bila ozbiljna pogreška te se nada da će Islamska država kada ona dođe na mjesto predsjednice biti istjerana iz Iraka. – Sve što je ona učinila u vanjskoj politici bilo je pogrešno i bilo je katastrofa – kazao je Trump za Clinton, govoreći o vremenu kada je bila državna tajnica. Clinton i Trump sukobili su se i oko serije drugih pitanja poput poreza i zdravstvenog osiguranja.  Nedavno je objavljeno da je republikanski kandidat za Bijelu kuću na legalan način možda izbjegavao plaćati porez punih 18 godina, na što je on rekao da je "briljantno koristio" američke porezne zakone kako bi smanjio iznos poreza koji mora platiti te je ustvrdio da mu je to pomoglo da preživi teško razdoblje na tržištu nekretnina. U raspravi je potvrdio da je koristio veliki gubitak 1996. kako bi smanjio iznos poreza, ali je naglasio kako državi plaća ogromne poreze te rekao Clinton: – Svi vaši prijatelji izvlače korist iz te odredbe. Clinton, pak, poručuje da će njegovo izbjegavanje plaćanja poreza podignuti porez za obitelji iz srednje klase. Kada se radi o Obamacareu, sustavu zdravstvenog osiguranja, Trump je rekao da je on katastrofalan i da će se sam urušiti 2017. Debata je održana na način da su dio pitanja postavljali moderatori, a dio publika. Kandidati su se mogli slobodno kretati po pozornici i obraćati se izravno onima koji su postavljali pitanja. Ova je rasprava bila možda i ključni trenutak predsjedničke kampanje 2016. jer je Trumpu bio potreban izniman vjetar u leđa ako je želio dostići Clinton koja vodi u anketama od prve debate 26. rujna.