Premijer Srbije Aleksandar Vučić na sjednici Vlade u ponedjeljak bio je ljutit i “izribao” je ministre Ivicu Dačića i Aleksandra Vulina zbog njihovih izjava o tome da je Haaški sud u osuđujućoj presudi Radovanu Karadžiću oslobodio Slobodana Miloševića krivnje za ratne zločine u BiH, objavili su jučer svi veći dnevni listovi u Srbiji koji su često percipirani kao mediji pod izravnim utjecajem premijera Vučića. – Premijera je naljutilo veličanje Miloševićeve politike. Vučić je rekao da nije trenutak da se govori o Miloševiću dva dana uoči posjeta američkog potpredsjednika Joea Bidena i da se to može tumačiti kao provokacija – citira beogradski dnevni list Blic neimenovanog ministra. I Večernje novosti i tabloid Kurir donose sličnu vijest iz neimenovanih izvora, no nije jasno je li riječ o iskrenoj Vučićevoj ljutnji ili daljnjoj propagandi, koja je započela na jednom ruskom portalu i nastavljena kad su isto tumačenje o tome da je Haag “oslobodio” Miloševića preuzeli ministri Dačić i Vulin. >> 'Velika Srbija' u snovima: Vučić sluša EU, ali incidentni Vulin govori ono što premijer misli 