Foto: Hina NJEMAČKA policija je propustila nekoliko prilika za uhićenje napadača iz Berlina prije nego što je ubio 12 osoba na božićnom sajmu. Pojavile su se i informacije kako je policija pokušala prikriti te propuste, piše Independent. Ubio 12 osoba na božićnom sajmu  Podsjetimo, Anis Amri je ubio 12 osoba na božićnom sajmu kada se zaletio u masu ljudi kamionom. Nakon napada je četiri dana bježao vlastima prije nego što je uhićen. Njemačke vlasti su tada brzo prebacile krivicu na vlasti Tunisa te su ih optužile da su usporavale Amrijevu deportaciju, ali od tada je otkriveno kako je njemačka policija imala više prilika za uhićenje terorista.   Ministar unutarnjih poslova, Andreas Geisel, u Berlinu je izjavio kako je prema najnovijim podacima vidljivo da je Amri bio poznat po više prekršaja vezanih uz dilanje droge. "Ova informacija bi bila dovoljna da tužitelj izda nalog za uhićenjem", poručio je ministar. Dodatno je pojasnio kako se tim uhićenjem mogao spriječiti napad. Podaci bili dostupni tjednima  Ovi podaci su policiji bili dostupni sedam tjedan prije napada kojeg je počinio Amri. Vlasti sada istražuju je li došlo do prikrivanja informacija u kojima bi se moglo vidjeti da su policijske službe zakazale. Državna vlada je podnijela kaznenu prijavu protiv nepoznatog počinitelja osumnjičenog za ometanje pravde.  "Dugujemo to žrtvama, rođacima i preživjelima", rekao je Geisel u Berlinskom parlamentu.   "Ne možemo sakrivati bilo što. Ako je bilo slabosti, moramo ih otkriti", poručio je.   Njemački mediji su otkrili kako su vlasti imale nekoliko prilika da uhite Amrija, koji se uspio izvući kroz rupe u federalnoj policijskoj strukturi, piše Independent. Označen još u veljači 2016. godine  Amri je označen kao potencijalni terorist u veljači 2016. godine, piše Die Zeit. Tada je bio član grupe salafita koju je oformio Abu Walaa, ali čak je i tada policija zaključila kako nema neposredne opasnosti. Dan nakon sastanka Amri je uhićen u Berlinu, a policija mu je tada zaplijenila mobitel. Procjena telefona je pokazala kako je komunicirao s borcima ISIL-a preko zaštićene aplikacije.   U ožujku 2016. godine tužitelji iz Berlina su pokrenuli još jednu istragu o Amriju i tada su otkrili njegove aktivnosti vezane uz preprodaju droge. Najnasilniji incident se dogodio sljedećeg mjeseca, kada je Amri u koktel baru u Berlinu udario muškarca dok je još jedan njegov suradnik jednu osobu ubo nožem.   Njemačke vlasti su tako, osim na nasilje, propustile reagirati i na sve više dokaza o njegovoj radikalizaciji jer je Amri često bio u društvu militanata ISIL-a, uključujući napadače iz Bruxellesa i Pariza. Marokanci ih upozoravali nekoliko puta  Kako piše Independent, ignorirali su čak i opetovana upozorenja marokanskih obavještajnih službi koje su ih kontaktirale četiri puta i upozoravale na Amrijeve veze s džihadistima i planovima za napad. Imenovali su čak i njegovog cimera i dali im njegov broj mobitela u listopadu.   Istražitelji su otkrili kako je tog mjeseca Amri prisegnuo na odanost ISIL-u, jer se u isto vrijeme maknuo iz posla s drogom te je prestao gledati pornografsku kolekciju na svojemu mobitelu. Sve to su bili znaci da se priprema za "mučeništvo".  Unatoč svemu, nije uhićen te je u prosincu upucao vozača kamiona, oteo mu kamion i zabio se u masu ljudi na božićnom sajmu te je time počinio najsmrtonosniji ISIL-ov napad u Njemačkoj.