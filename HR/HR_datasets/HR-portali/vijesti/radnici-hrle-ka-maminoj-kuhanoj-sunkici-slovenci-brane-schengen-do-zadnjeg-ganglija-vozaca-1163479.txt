SUBOTA, 8.4. U životu je uvijek važno imati dobar tajming. Evo, recimo, urbani tajkun Tedeschi. Usred manjih problema s Agrokorom, Emil i 300 njegovih detektiva, malo su se zabavili u zagrebačkom studentskom centru iz kojeg su za potrebe skromne proslave njegovog ročkasa, deložirani studenti. Proslava je bila skromna, u skladu s društvenim trenutkom. Dovedeni su bendovi iz obližnje Engleske, koji obično ne sviraju pro bono, puno se i potrošilo, pa se ufamo da je se Atlantik među prvim naplatiti kada isplate dobavljačima krenu. NEDJELJA, 9.4. Nacija plače s Gazdom! Iako su se mnogi danima naslađivali zbog pada tajkuna Ivice T., nakon potresne ispovijedi u Jutarnjem listu, u kojem su uvijek znali cijeniti njegovu emotivnu stranu, nacija je doznala da je Todorić otkrio da ga više ne razumiju ni zločesti bankari, ni država kojoj je sve dao. Štoviše, prijateljima je ispričao da bi mogao ostati bez posla i skromnog doma na brijegu i postati podstanar. Nije svako zlo za zlo Ivice, barem ćeš konačno saznati kako žive tvoji radnici. PONEDJELJAK, 10.4. Antonio Alvarez, filipinsko pojačanje domaćeg kluba Agrokor, odlazi prije nego je istrčao na teren, a na vruću klupu sjeda domaći dečko Ante Ramljak. Njegov nastup je apaurinski. Smiruje situaciju, izgleda kao George Clooney, ali se ipak nadamo da nije glumac. Kaže da će dati sve od sebe i da mu je prioritet spašavanje radnika i gospodarskog sustava. Bivšoj upravi poručuje da ne mora dolaziti na posao. Neka se dečki odmore, dosta su pomagali. Četa djece političara i raznih uglednika i dalje vrijedno radi. Njima je spašavanje domovine u genetskom kodu. UTORAK, 11.4. Dok Ramljak otkriva dubinu ambisa koji mu je ostavio Todorić i poručuje da ne vjeruje financijskim izvješćima koja su ga zatekla, te da bez njih nema pojma o kakvim se dugovima radi, čestitku mu šalje kreditna agencija Moody's. Ona Agrokoru ponovo snižava rejting i poručuje kako mu bankrot kuca na vrata. Spas traži i Davor Bernardić, koji putem društvenih mreža poručuje puku da pohrle u kupovinu. Fotke Bere s glavicom kupusa i čokoladom izazivaju nježne osjećaje kod građana. Ako nam to ne pomogne, onda stvarno... SRIJEDA, 12.4. Putovanja su strast guvernera Hrvatske narodne banke Borisa Vujčića. To znaju i u UniCredit banci, pa su mu dijelom financirali putovanje u Austriju, zbog čega ga je kaznilo Povjerenstvo za sprječavanje sukoba interesa. Ovih dana guverner Boris ima i malo ozbiljnijih problema. Otkrilo se da je u Agrokoru, preko dobavljača i faktoring društava, bilo nešto sitno prikrivenog kreditiranja, ma niti 5 milijardi kuna. Mnogi sada tvrde da je Vujčić morao znati za mjenice bez pokrića. Ma nemojte? Kako, ako je bio na putu? ČETVRTAK, 13.4. Naljutila se predsjednica Kolinda Grabar Kitarović. Na koga? Na Gazdu. Zgroženo poručuje da “jednostavno ne može vjerovati” da Gazda, kao da je i dalje gazda, živi u dvorcu, a radnici strepe za plaću. “To je apsolutno nedopustivo i nemoralno”, poručuje socijalno osjetljiva predsjednica, koja ne radi u dvorcu, nego u dvorima. Predsjedničkim. Oglasila se i Iva Todorić, nježnom porukom o Klepetanu i Malenoj. Kaže da nije “sumljala” da će se priča sretno završiti. Zbog male pravopisne greške, sada joj se rugaju. Pa nije ona stručnjakinja za jezik, nego za marketing! PETAK, 14.4. Najvažnije je imati dobre susjede. Evo recimo Slovenija. Pa tko bi boljeg susjeda poželio! Uoči Uskrsa, kada tisuće hrvatskih radnika iz inozemstva hrli ka maminoj kuhanoj šunkici, kada nam turisti stižu na vikend, oni su fino odlučili braniti Schengen do zadnjeg ganglija vozača na granici. Carinici u izazovnim zelenima uniformama, tradicionalno su naklonjeni Hrvatima, tako da 5 sati iživljavanja brzo prođe. Nakon dva dana panike, Plenki je brzoglasom riješio problem s Cerarom i kolone su se smanjile. Sve se može kada se hoće, a katkad se baš ništa ne može. Kada se hoće. >> Bernardić pokušava popraviti stranački rejting, koristeći tehniku slona u staklarnici >> Pregled tjedna: Jesu li sada svi orjunaši ili u HNS-u ipak nešto ne valja? 