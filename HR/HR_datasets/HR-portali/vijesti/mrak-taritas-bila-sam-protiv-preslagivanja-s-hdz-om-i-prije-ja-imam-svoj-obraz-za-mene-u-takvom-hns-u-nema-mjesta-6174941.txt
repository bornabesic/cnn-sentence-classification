Samo dva dana uoči drugog kruga lokalnih izbora u HNS-u je stanje prilično dramatično. Navodno se nekoliko struja bori za prevlast u stranci, a točka razdora je potencijalno kreiranje saborske većine s HDZ-om, čiji je predsjednik Andrej Plenković Ivanu Vrdoljaku dao velikodušnu ponudu za sudjelovanje u vlasti (3 ili 4 ministarstva, gotovo kao i Mostu). I dok premijer Plenković očito želi izbjeći nove izvanredne izbore, u HNS-u dvoje koliko im koristi ili štete nosi suradnja s HNS-om. Jedni su za ulazak u vlast, dok je drugima eventulana koalicija s HDZ-om nepojmljiva iz niza razloga, od svjetonazorskih nadalje. Jasno protiv preslagivanja većine s HDZ-om je i kandidatkinja za gradonačelnicu Zagreba Anka Mrak Taritaš, koja prema zadnjim anketama zaostaje za aktualnim gradonačelnikom Milanom Bandićem gotovo 8 posto.   - Koncentrirana sam potpuno na Zagreb i uvjerena sam u pobjedu. Molim sve da izađu na izbore. Moj stav je jasan i ja se ne predomišljam. Bila sam protiv preslagivanja s HDZ-om prije tri mjeseca, mjesec dana, jučer, danas, ali i sutra za tjedan, mjesec ili šest mjeseci - napisala je Mrak Taritaš na svojoj Facebook stranici još jednom potvrđujući svoj stav. U 17 sati Mrak Taritaš je održala press konferenciju na kojoj je opet zamolila građane da glasaju za nju i ponovila protivljenje suradnji s HDZ-om.  - Mi smo u kampanji bili dosta dugo i vodilo smo dvije utakmice, od kojih je druga bila zanimljivija jer je konkurent izbjegavao bilo kakva sučeljavanja. Sve Zagrepčane i Zagrepčanke pozivam da izađu na izbore i da 2017. godina bude godina promjena. Uzdam se u zdrav razum građana Zagreba - rekla je Mrak Taritaš novinarima. Na pitanje vidi li se u Vladi s HDZ-om ako ne uspije u utrci za gradonačelnicu, rekla je:  - Ja imam svoje ime i svoj stav i obraz i želim uzdignute glave hodati Hrvatskom. Nisam za nikakvo preslagivanje ni pod kakvim uvjetima. Ja sam bila ministrica iz kvote HNS-a u Vladi gospodina Milanovića i dva puta sam zahvaljujući preferencijalnim glasovima ušla u Sabor. O preslagivanjima sam saznala iz medija - rekla je.  - U takvom HNS-u koji će ući u preslagivanje ne vidim svoje mjesto i neću sudjelovati. Ja svoje birače ni u jednom trenutku neću iznevjeriti - dodala je Mrak Taritaš. Na pitanje može li postati nezavisna gradonačelnica Zagreba ako HNS uđe u Vladu, rekla je:  - Ajmo prvo pričekati da postanem gradonačelnica - rekla je i odvratila da ju ne zanima mjesto ministrice graditeljstva u vladi S HDZ-om. Upitana da li ju eventualnim pregovorima s HDZ-om vlastita stranka minira u nastojanjima da postane gradonačelnica, odgovorila je:  - Ne vjerujem. Ja nastojim donijeti promjene u gradu Zagrebu. Na pitanje o navodnom poreznom dugu od 18 milijuna kuna Milana Bandića, rekla je da je čula za to, ali nije dodatno komentirala. Također je ponovila da neće rezati socijalna davanja i pojedine benefite za građane, nego će ih ugraditi u neki novi sustav. Na kraju je objasnila i da će ostaviti jeftinije tramvajske karte, ali po novom modelu.