SUBOTA, 15.4. Dijele se udarničke značke u redovima slovenskih carinika. Mašala, zaslužili su! Kod nas u Hrvatskoj vlast gubi živce zbog višesatnog čekanja na granici, na kojoj braća Slovenci treniraju strogoću. Vjerojatno se raduju samo demografi Šterc i Akrap. Računica je jednostavna. U Hrvatsku je za uskrsne blagdane ušlo 700 000 turista. Ako ih Slovenci ne puste nazad, ljudi će morati ostati, mnogi će se zaljubiti, oženiti i popraviti nam demografsku sliku. Slovenci nam zapravo rade uslugu! NEDJELJA, 16.4. Uskrs je i biskupske se poruke slušaju s posebnom pažnjom. Ove godine, u njima je vrlo malo politike. Biskupi su se okrenuli socijalnim temama, pokušava se probuditi nada. Đakovačko-osječki nadbiskup Đuro Hranić, čestita Uskrs i onima “koji nisu digli ruke od svoje domovine i ne gledaju samo svoj osobni probitak i materijalnu korist...” Hranić od vjernika traži da imaju hrabrosti biti “ismijani, iskorišteni i pogaženi.” Mnogi će, nažalost, u ovim riječima prepoznati svakodnevicu. PONEDJELJAK, 17.4. Baš su bili blesavi John Fitzgerald Kennedy i Nikita Hruščov. Malo je falilo da nas sve dignu u zrak u vrijeme Kubanske krize. Lijepo je znati da danas vladaju puno staloženiji i pouzdaniji lideri. Evo, naprimjer, Trump, Putin i Kim Jong Un. Ipak, pobjednik kola je Tayip Erdogan. On toliko voli svoju zemlju da se odlučio žrtvovati do kraja. Ustavnim promjenama, koje su odlučila turska dijaspora, dobio je gotovo apsolutnu vlast. Prvo će, kaže, uvesti smrtnu kaznu. Kako je krenulo, žalit ćemo za Kubanskom krizom... UTORAK, 18.4. U zemlji poput Hrvatske u kojoj administraciju uspoređuju s aždajom, u zemlji u kojoj deseci tisuća ljudi rade poslove koji su sami sebi svrha, trebalo bi biti teško postati tajnica Vlade. Neki svježi primjeri, međutim, ukazuju da tome i nije baš tako, ali vjeru vraća budnost tajnice Vlade Andreje Gabriel, koja je uočila da Zoran Milanović nije vratio tablet koji je navodno dobio kao pred predšasnik Andrejinog imenjaka. Zoka tvrdi da nije kod njega. Sada smo u pat poziciji, ali ako Božo Petrov podigne kaznenu prijavu, sve se može učas promijeniti... SRIJEDA, 19.4. Robert Pauletić se više neće igrati izbora! Totalno se čovjek naljutio. Na koga? Pa na građane Splita, na koga drugoga? Je li se prijavio kao kandidat za gradonačelnika? Jest! Je li fino poručio da je on najbolji kandidat? Jest! I što se onda dogodilo? Dođu rezultati predizbornih anketa i Robert shvati da ne samo da neće biti gradonačelnik, nego neće ni u drugi krug! Normalno, odmah je odustajao od kandidature. Bio je kandidat Mosta, pa je obećao most prema Kaštelima. Nije rekao kojima. Ima ih sedam. Izgleda da ništa od toga... ČETVRTAK, 20.4. Kako se bliže lokalni izbori, obruč oko Ivice Todorića se sužava. Nakon Kaznene prijave Bože Petrova, u juriš su krenuli Bulj i Grmoja. Potpuno otvorenih bokova, Gazda još uvijek drži glavu iznad vode, a sada evo i ministra Gorana Marića, koji tvrdi kako Agrokor nije plaćao dobavljače zbog štetnih transakcija s povezanim društvima. Tako se, navodno, iz tvrtki poput Leda, Jamnice i Tiska godišnje isisavalo po 500 milijuna kuna. Uz to je pedantni Marić izračunao da plaćanja lažnim mjenicama kao u Agrokoru, apage satanas, nije bilo ni u bivšoj državi. PETAK 21.4. “Sklon'te čaše i bokale”, dok čitate vijest da je Agrokor tužio vlasnike OPG-ova koji su mu dužni, dok je on tim istim vrijednim ljudima dužam do 20 puta veće iznose. Ako već nešto trebate razbiti, poslužite se jajima iz Latvije, jer Perfina više nećete kupovati u Konzumu. Perfa je kažnjena, jer se usudila od zatražiti naplatu dugovanja. Za kraj evo jedne dobre vijesti. Pravda je pobijedila! Ukida se odluka o kažnjavanju Soudanija, koji će igrati protiv Hajduka. Ukida se i pravilo po kojem je kažnjen. Eh, da bar sve funkcionira skladno kao HNS... >>Bernardić pokušava popraviti stranački rejting, koristeći tehniku slona u staklarnici >>HRT-ovi reporteri poput gladnih pasa traže novu informaciju o Sauchi 