Desetak zapaženijih prosvjeda građani su organizirali za vrijeme dugogodišnje vlasti gradonačelnika Milana Bandića. U otprilike polovici zahtjeva koje su izrazili putem prosvjeda uspjeli su, a zadnji se takav uspjeh dogodio stanovnicima Savice koji su spriječili gradnju rekreativno-zabavnog parka na njihovoj livadi. Nakon što su stali pred bagere, Bandić je jučer najavio da odustaje od preuređenja parka te da će ga izgraditi negdje drugdje. No, najduža borba, koja traje već 16 godina, ona je koju vode stanovnici Jakuševca koji žive kraj zagrebačkog odlagališta otpada. U svom naumu da natjeraju gradonačelnika da zatvori odlagalište, za sada nisu uspjeli iz jednostavnog razloga što se zagrebačko smeće trenutno nema gdje drugdje odlagati niti spaljivati, jer se za sada odustalo od gradnje spalionice u Resniku, a sortirnice otpada nisu na vidiku. Posljednji i najveći prosvjed za zatvaranje odlagališta dogodio se u svibnju 2012., kada je petstotinjak Jakuševčana zahtijevalo da se zbog smrada i ugrožavanja zdravlja smetlište odmah zatvori. Bio je to i najslikovitiji prosvjed. Naime, donijeli su mrtvačke sanduke za gradonačelnika Bandića te tadašnju ministricu zaštite okoliša Mirelu Holy, predsjednika Gradske skupštine Davora Bernardića i predsjednika Uprave Zagrebačkog holdinga Ivu Čovića. Neki su bili i na traktorima, s gasmaskama na licu. No, još najmanje do 2020., do kada bi se u optimističnom scenariju odlagalište trebalo zatvoriti, živjet će u smradu. Do tada bi se trebao izgraditi Centar za gospodarenje otpadom u Resniku, ali navodno bez spalionice, nego s modernijom tehnologijom zbrinjavanja otpada. Doznajemo kako stanari Resnika niti s tim rješenjem nisu zadovoljni, ne želeći u svom naselju baš ništa što je vezano za otpad. Nisu uspjeli niti stanari Sloboštine koji su prije dvije godine prosvjedovali zbog gradnje trgovačkog centra na zemljištu gdje je jednog dana trebao biti sagrađen dječji vrtić. Vrtića nema, ali shopping centar je tu. Za razliku od svojih sugrađana, apsolutni uspjeh doživjeli su prosvjednici s Kajzerice. U svibnju 2015., ali i 2010. godine prosvjedovalo se jer u kvartu nema ni škole ni vrtića, a i prikupljali su potpise za peticiju kojom su tražili da se tada najavljeni stadion ne gradi u naselju. Škola i vrtić su izgrađeni, a stadion nije. Jedan u nizu novijih prosvjeda dogodio se u ožujku ove godine kada se pet stotina stanovnika Trešnjevke okupilo u Parku Kate Šoljić, tražeći da se izgradi nova škola i prošire javni sadržaji na tom dijelu Selske. Smatraju kako je sagrađeno previše zgrada, a nema dovoljno parkova, vrtića, škola... Do danas nije bilo nikakvih reakcija nadležnih vezano za te zahtjeve, tako da ovaj slučaj za sada nema ni pobjednika ni gubitnika. BRITANSKI TRG, listopad 2016. Pedesetak stanara prosvjedovalo je u listopadu prošle godine protiv preuređenja Britanca i uklanjanja njihovih parkirnih mjesta. A samo tri mjeseca prije, u srpnju, održan je miran prosvjed stotinjak građana zbog odluke Grada o uklanjanju štandova s Britanskog trga. SREDIŠĆE, studeni 2016. Građanska inicijativa Sumrak gradnje u Središću kod MSU-a organizirala je prosvjed protiv gradnje zgrade od devet katova tik uz taj muzej, na kojemu se okupilo oko 150 građana. Cilj je bio očuvanje zelenih oaza i humanih urbanističkih rješenja Novog Zagreba. Marko Todorov / CROPIX RESNIK, ožujak 2008., studeni 2013., rujan 2014. Spaljivanje otpada ne smije biti prioritet u hijerarhiji gospodarenja otpadom, poruka je Udruge za zaštitu okoliša Resnik (UZOR) koja je u tri navrata od 2008. do 2014. godine prosvjedovala protiv gradnje spalionice. Na svakom prosvjedu bilo je oko 300 građana. Lani u travnju Bandić je rekao da odustaje od spalionice, ali je i dalje ucrtana u prostorne planove. CROPIX VARŠAVSKA, siječanj - srpanj 2010. Tijekom 2010. godine održan je niz prosvjeda u Varšavskoj ulici kada su se građani bunili protiv gradnje šoping-centra na Cvjetnom trgu. Prosvjedi su kulminaciju doživjeli u srpnju te godine. Prosvjednici su se vezivali za stabla i spavali na ulici. Čak 150 građana uhićeno je 15. srpnja zbog blokade ulice i pružanja pasivnog otpora. Prijave za remećenje javnog reda i mira sud je naknadno odbacio. Šoping-centar je na kraju sagrađen. Goran Mehkek / CROPIX CVJETNI TRG Stotinjak ljudi prosvjedovalo je protiv nove zimske terase za kafić poduzetnika Tome Horvatinčića. Brojne udruge zatražile su da se ukloni čelična konstrukcija za terasu, što je nakon tri dana Bandić i učinio. Mjesec dana poslije prosvjedovalo se protiv odluke Grada da vlasnici cvjećarnica više ne smiju držati cvijeće ispred svojih kioska. Okupilo se oko 150 prosvjednika.     Goran Mehkek / CROPIX SAVICA, rujan 2016., travanj 2017. Dvije tisuće građana lani je u rujnu prosvjedovalo, protiveći se namjeri Grada da se u tom parku sagradi crkva. Ove godine u ožujku Ministarstvo graditeljstva je poništilo lokacijsku dozvolu za crkvu. Prije tjedan dana preko noći je postavljena ploča na kojoj je prezentiran rekreativno-zabavni park koji se počeo graditi bez obavijesti. Dvjestotinjak građana je prosvjedovalo, zaustavili su bagere, a čini se i gradnju parka.