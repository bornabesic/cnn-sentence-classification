Vrijeme je da kažemo "Dosta!", poručila je Theresa May nakon krvavog napada u Londonu u kojem je ubijeno sedmero ljudi. Treći je to napad u posljednja tri mjeseca na području Velike Britanije u kojoj su meta slučajni prolaznici.  U ožujku se napadač zaletio automobilom na ljude na westminsterskom mostu kod zgrade parlamenta, a potom ih napao nožem. Ubio je petero. Prije dva tjedna u Manchesteru na koncertu Ariane Grande napadač se raznio i ubio 22 ljudi.  U subotu navečer tri su se napadača kombijem zaletjela na ljude blizu London Bridgea, a potom ih napali naoružani noževima. Ubili su sedmero.Timovi specijalnih postrojbi stigli su na mjesto napada pet minuta poslije te svu trojicu ubili. Danas je u Londonu opsadno, policija je na svakom koraku, više timova čuva bolnice u koje su primljeni ranjeni, a premijerka May najavila je novu strategiju borbe protiv terorizma. Za nedjelju je sazvala sastanak Odbora za sigurnost, prenosi BBC. Napad se zbio uoči britanskih parlamentarnih izbora zakazanih za 8. lipnja, a premijerka je do ponedjeljka suspendirala predizbornu kampanju.  Theresa May kazala je kako se ekstremizam previše tolerirao te da će se stvari po tom pitanju promijeniti. Okomit ćemo se na neprijatelje i poraziti ih. Ne smijemo i ne možemo pustiti da se ponavljaju ovakve stvari, kazala je te predstavila četiri bitne točke borbe protiv terorizma. Najvažnije je, smatra premijerka Velike Britanije poraziti islamističku ideologiju te pokazati svima da su britanske vrijednosti pluralizma dominantne nad ostalima. Najavila je i ograničavanje i kontroliranje 'sigurne zone' na internetu gdje se, smatra, često kuju planovi za napade. Nastavit će i vojne akcije protiv ISIS-a u Iraku i Siriji, a radit će na tome da se za terorističke napade dobiju teže zatvorske kazne.  Cijela zemlja se treba ujediniti i okomiti na ekstremizam. Nećemo živjeti u odvojenim, degradiranim zajednicama, živjet ćemo u jedinstvenoj Velikoj Britaniji, poručila je Theresa May.  S tugom i ogorčenjem primio sam vijest o još jednom terorističkom napadu u Londonu. Brutalan, neljudski zločin prema nevinim i nasumičnim žrtvama, sve je ozbiljnija prijetnja društvu i sve je jasnije da ga samo ujedinjenom odlučnošću  možemo pobijediti. Suosjećamo s Vašim narodom i obiteljima ubijenih, a ozlijeđenima želimo brz i potpun oporavak. U ime Vlade Republike Hrvatske i moje osobno, molim Vas da primite izraze duboke i iskrene sućuti i solidarnosti, stoji u poruci predsjednika Vlade Andreja Plenkovića.  Plenković je rekao i kako je teroristički napad u Londonu još jedno upozorenje koliko moramo voditi računa o sigurnosti te najavio da će Vlada uskoro u proceduru uputiti novu strategiju o nacionalnoj sigurnosti i zakon o domovinskoj sigurnosti. "Mislim da je to još jedno upozorenje koliko moramo voditi računa o sigurnosti unutarnjoj i vanjskoj i stoga je dobro da ćemo u sljedećim tjednima u proceduru uputiti i novu strategiju nacionalne sigurnosti i zakon o domovinskoj sigurnosti", rekao je Plenković novinarima nakon glasovanja u drugom krugu lokalnih izbora. Premijer od svih hrvatskih službi, prije svega policije i obavještajne agencije očekuje da u "tijesnoj suradnji sa našim partnerima, našim susjednim zemljama, s ključnim globalnim akterima razmjenjuju informacije kako bismo, što se hrvatske tiče, prevenirali bilo kakve slične situacije". "Izražavamo duboku sućut za sve žrtve uvijek i svugdje, ne samo u europskim državama već i u drugim državama, gdje god se napadi dogodili", rekla je hrvatska predsjednica Kolinda Grabar Kitarović te pozvala je na poduzimanje konkretnih mjera protiv terorističkih napada. "Moramo doći u fazu kada prestanemo izražavati sućut jedni drugima i da poduzimamo nešto konkretno u borbi protiv terorizma i terorističkih napada iz svih mogućih fundamentalističkih i drugih frakcija koje se javljaju bilo da su ideološke ili religiozne prirode", rekla je predsjednica Grabar Kitarović. Papa Franjo pozvao je u nedjelju vjernike s balkona Bazilike svetog Petra u Rimu da "mole za žrtve i za njihove obitelji", nakon napada u Londonu u subotu navečer, a prethodno je na misi za svetkovinu Duhova pozvao na praštanje. "Neka Duh Sveti donese mir svijetu, iscijeli ga od svih ratova i terorizma koji je jučer navečer opet pogodio nedužne civile", rekao je Sveti Otac. "Molimo za žrtve i za njihove obitelji", dodao je kako prenosi agencija AFP. U misi na svetkovinu Duhova papa Franjo pozvao je na praštanje i jedinstvo u različitosti, javlja agencija Ansa.  "Opraštanje je dar beskrajne snage, najveća ljubav koja spaja i sprječava propast, ljubav koja snaži i povezuje", rekao je papa Franjo.  Poručio je da opraštanje "oslobađa srce",  "omogućava novi početak i donosi nadu". Pravo jedinstvo nije, kako je rekao Papa, jednolikost, već jedinstvo u različitosti. Pozvao je nazočne da se klone napasti traženja različitosti bez jedinstva. Američka pjevačica Ariana Grande će unatoč napadu u Londonu u subotu održati u nedjelju navečer planirani dobrotvorni koncert za žrtve napada u Manchesteru na kojemu će nastupiti i Justin Bieber, Katy Perry i skupina Coldplay. Britanske vlasti izvijestile su u nedjelju ujutro da će se koncert u Manchesteru održati unatoč napadu koji se u subotu navečer dogodio u Londonu. Osjećaji će zato biti puno snažniji. Počast će se odati ne samo žrtvama napada koji se 22. svibnja dogodio u Manchesteru na izlasku s koncerta američke pjevačice, nego i 7 poginulih i pedesetak ozlijeđenih u napadu na London Bridgeu u subotu navečer i u četvrti Borough Market. Sav prihod od koncerta koji se održava na gradskom stadionu za kriket s 50.000 mjesta namijenjen je žrtvama napada bombaša samoubojice u Manchesteru i njihovim obiteljima Nakon subotnjeg napada Ariana Grande objavila je poruku u kojoj je odala počast žrtvama napada u Londonu. Njezin menadžer Scooter Braun napisao je na Twitteru da nedjeljni koncert u Manchesteru "ima još širu zadaću. Dužnost nam je odati počast poginulima, ozlijeđenima i onima koji su nekog izgubili. Ne smijemo se bojati, ujedinit ćemo glasove i pjevati s puno žara, u čast svih koji su pogođeni ovdje i u svijetu. Pozivamo Manchester i čitav svijet da zajedno s nama pošalje poruku kako mržnja i strah nikada neće pobijediti".