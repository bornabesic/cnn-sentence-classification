HDZ-ov glavni tajnik Milijan Brkić, govoreći o najavi potpredsjednika Vlade Bože Petova da je Most blizu odluke o novim izborima ne počnu li se stvari mijenjati, rekao je kako bi se Petrov više trebao posvetiti radu u Vladi.   Most nije od birača dobio apsolutno povjerenje, nego u Saboru imaju samo 15 zastupnika, a HDZ i koalicijski partneri 59. "Oni se ponašaju kao da je situacija obrnuta i s dozom iritantne umišljenosti dijele nam svima lekcije", ustvrdio je Brkić u intervjuu Večernjem listu.   U vezi s odnosa s predsjednikom HDZ-a, Brkić je rekao kako Tomislav Karamarko ima njegovu podršku i imat će je i dalje te kako je uvjeren da nije u sukobu interesa već da se radi o jeftinoj propagandi koja će se pokazati promašenom. Karamarko dosad nije sudjelovao ni u jednoj odluci o Ini niti je Vlada službeno raspravljalo o arbitraži, podsjetio je  Brkić. Odnos s Karamakom ocijenio je prijateljskim i ustvrdio kako priču o narušenim odnosima plasiraju neki koji bi voljeli da je tako i žele naštetiti HDZ-u.   Na upit je li razočaran što premijer Tihomir Orešković nije stao uz HDZ u slučaju Lozančić ni uz zahtjev za smjene u policiji, Brkić je rekao kako je očekivao da će se premijer puno više baviti gospodarstvom i investicijama, dakle područjima u kojima je stručan i zbog čega je dobio povjerenje HDZ-a. Nadam se da će Tihomir Orešković više uvažavati stavove stranke koja drži ključ većine u Saboru koji ga je izabrao, rekao je, među ostalim, Brkić u intervjuu Večernjem listu.    Ocjenjujući rad ministra unutarnjih poslova Vlahe Orepića Brkić je ustvrdio kako je Orepić klasičan primjer pojedinca kojeg je "malo ponijelo" i koji na svojoj vlastitoj koži svakodnevno stječe iskustvo u sustavu koji prije uopće nije poznavao.