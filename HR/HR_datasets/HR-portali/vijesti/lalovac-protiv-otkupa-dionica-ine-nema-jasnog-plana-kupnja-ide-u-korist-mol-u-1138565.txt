Bivši ministar financija Boris Lalovac (SDP) izjavio je u srijedu da se ne slaže s najavom Vladina otkupa MOL-ovih dionica Ine jer nema jasnog plana s kojim novcem i strategijom se kani ući u taj posao. "Inine rafinerije nisu modernizirane i neće stvarati dodatnu vrijednost. MOL je od Ine stvorio trgovačku kompaniju i postavlja se pitanje zašto bismo uopće kupovali trgovačko društvo. Ako je želimo dokapitalizirati, a moramo, ne možemo to raditi bez Europske komisije jer se radi o državnoj potpori", upozorio je Lalovac u razgovoru za N1 televiziju. Osim toga, kaže Lalovac, nema jasnog plana kako će Vlada otkupiti većinski paket od MOL-a, s kojim novcem, koja je strategija, hoće li Ina biti u vlasništvu države ili sa strateškim partnerom. "Mirovinske fondove možemo zaboraviti, oni imaju i zakonsko ograničenje dokad se mogu koristiti, a nitko ne želi da se njihovom mirovinom tako upravlja. Hrvatska nema novca niti u proračunu, a ako uzme kredit postavlja se pitanje kako će vratiti taj novac. Treba razumno i realno vidjeti kakva je budućnost, drugo su emocije", rekao je. Lalovac je pritom upozorio da više nema jeftinoga novca, najavljuje se da će cijena novca rasti, a transakcija s dionicama Ine ne može se napraviti u nekoliko dana, nego u godinu ili dvije. Zapitao se koliko država može dati dodatnog novca za dokapitalizaciju i što ako Europska komisija to ne odobri. Hoće li se kupiti nešto po visokoj cijeni, što se ne može dokapitalizirati, a prodati po niskoj. Treba s MOL-om vidjeti koji su njihovi planovi jer ishitrene odluke idu samo u korist MOL-a. "Najava kupnje ide u korist MOL-u, cijena ide gore, u komotnoj su poziciju i mogu ucjenjivati Vladu da neograničeno dižu premiju", kaže Lalovac. Lalovcu cijela priča o otkupu dionica izgleda kao "kontrainformacija" puštena u javnost zbog vijesti da je Hrvatska izgubila arbitražu, a većina građana i dalje je emotivno vezana za Inu iako Hrvatska zadnjih pet - šest godina ne upravlja njom. Na pitanje može li itko natjerati MOL da proda dionice, podsjetio je na transakciju koja se dogodila ranije, kada je OTP banka, koja je vlasnik MOL-a, ušla na hrvatsko tržište. "Ona se pojavila nakon što je MOL kupio Inu, a danas ima oko 11 posto hrvatskog bankarskog tržišta. To znači da OTP ozbiljno planira ostati na hrvatskom tržištu, a za to im je potrebna Ina. Osim što je MOL u situaciji da ima upravljačka prava, oni će u konačnici odlučiti što će, bez obzira što političari pokušavaju pritisnuti tu priču", smatra Lalovac. 