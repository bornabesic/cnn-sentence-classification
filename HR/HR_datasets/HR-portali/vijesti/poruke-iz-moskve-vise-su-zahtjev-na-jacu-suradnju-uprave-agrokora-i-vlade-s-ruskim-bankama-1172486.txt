Današnja poruka iz Moskve čelnog čovjeka Sberbanke Hermana Grefa nije nimalo ugodna za budući rad izvanredne uprave Agrokora koja mora osigurati nova kreditna sredstva. Bilo je izgledno da će i Sberbank sudjelovati u novom aranžmanu, no Grefove poruke odaju drugačiji dojam. A koja u konačnici neće značiti da nas ruska banka neće podržati u daljnjem procesu. Puno će toga ovisiti o sastanku premijera Plenkovića i drugog čovjeka Sberbanke Maksima Poletaeva koji u ponedjeljak stiže u Zagreb. Gref je u Moskvi izjavio da 'kredit neće dati dok se ne postigne dogovor s Vladom, s kojom suradnja dosad nije bila jednostavna'. Te 'da ako smo preuzeli vođenje tvrtke, onda moramo preuzeti i odgovornost za dugove.' Izloženost prema Agrokoru 1,2 milijardi eura Od premijera će se sigurno tražiti da pokažu više otvorenosti u cijelom procesu, moguće i više pažnje prema banci koja je u najvećem iznosu pomogla Agrokoru, pa čak i u trenutku kada je bilo jasno da je bankrot izvjestan. Njihova izloženost prema Agrokoru je 1,2 milijardi eura. Kao i više puta do sada, ali nikada od Grefa, moguće je da smo samo dobili poruku koju naša Vlada i izvanredna uprava mora primiti na znanje, a koja može primjerice značiti da, ako nam je ruska banka bitna, da njene predstavnike premijer mora primiti, da ako se vode razgovori s predstavnicima nekih od vjerovnika u detalje bude uključena i ruska strana, da dobivaju više informacija od izvanrednog povjerenika o plaćanjima dugova i da posao koji radi izvanredna uprava bude usmjeren i na operativan posao, a ne samo brigu o financijama, pa i između ostalog da se više novca ulaže u razvoj same kompanije, a ne na isključivo brigu o spašavanju ekonomije. Ruska banka spremna je na suradnju Ruskim vjerovnicima od početka nije bilo drago što nemaju svog predstavnika u vođenju procesa, pa je stoga i jasno da imaju zamjerke na rad dosadašnje uprave. Nekoliko puta smo već imali negativne poruke iz Moskve – prvi su progovorili o lažiranim financijskim izvješćima, što i je točno, najavljivali moguće tužbe, pa onda to povukli, uvjetovali davanje kredita, pa onda opet krenuli u pregovore… Ruska banka spremna je na suradnju, ali traži i više otvorenosti u razgovorima i pregovorima s izvanrednom upravom, a u svemu i potporu političkog vrha, jer riječ o važnoj kompaniji za zemlju u kojoj Sberbank može i dalje igrati važnu ulogu u financiranju.