Predsjednik Vlade Andrej Plenković u ponedjeljak je posjetio Pazin i tom prilikom pred novinarima komentirao aktualna politička zbivanja, piše N1. - Lijepo je biti u Istri, u Pazinu i dati podršku našoj kandidatkinji za županicu Moniki Udovičić, kandidatu za gradonačelnika Ivanu Bubiću i svim drugim kandidatima HDZ-a u gradovima i općinama i Istri - rekao je na početku premijer, a zatim su ga novinari pitali o aktualnim zbivanjima u državi. Prvo je na redu bilo pitanje o problemima Zvečeva. - Mi smo imali razgovor s predsjednikom Uprave Zvečeva i nadležna ministarstva gledaju kako naći najbolje rješenje koje bi pomoglo ovoj kompaniji - rekao je premijer, koji je također komentirao i situaciju u Agrokoru rekavši kako Ante Ramljak brine o svemu, piše N1. Odgovarajući na pitanje novinara kazao je kako vjeruje da će posjet izvanrednog povjerenika Agrokora Srbiji biti koristan kako bi ocijenio poslovanje kompanije.  - Izvanredni povjerenik ima svoje zadaće, on brine o svim kompanijama koje su u sustavu koncerna Agrokor. Dobro je da vidi kakva je situacija s onim kompanijama koje djeluju na području Srbije koje, koliko je meni poznato, funkcioniraju i posluju dobro, kazao je premijer. Na pitanje znači li to da su u Srbiji dobavljači i njihov tretman u boljem položaju nego u Hrvatskoj, ponovio je da je Vlada od 10. travnja učinila ono što je bitno, kompanija je dobila svježu likvidnost, generira nove prihode, isplaćuju se plaće, a novodostavljena roba u sustavu kompanije se plaća. - Kompanija radi dalje, a za restrukturiranje treba vremena od godinu dana, rekao je Plenković. Na pitanje mogu li se uskoro očekivati uhićenja vodećih ljudi Agrokora, Plenković je bio iznenađen: - Nemojte to mene pitati, kakvo je to pitanje? Kako to mene kao političara možete pitati? U informacijskom smo kaosu, ajmo malo podjela vlasti. Zna se što kako radi. Ja nemam utjecaja niti znam kako vam na ovo odgovoriti osim ovako - rekao je Plenković. Upitan kako komentira prozivke Bože Petrova zbog puštanja snimke razrješenja Mostovih ministara na HDZ-ovom skupu u Dubrovačko-neretvanskoj županiji, Plenković je odgovorio: - Nije me briga što je rekao. Ovo je kampanja za lokalne izbore, a HDZ će uvjerljivo pobijediti u Dubrovačko-neretvanskoj županiji. Premijer se osvrnuo i na komentare znanstvenika Ivana Đikića koji je kazao da Hrvatska ima najgoru stopu po pitanju plagijata. - Ne znam, nisam ispratio te izjave. Važno je da način na koji ja vodim Vladu i vrijednosti koje ja imam su u skladu s europskim duhom i to ću nastaviti. Dovoljno sam komentirao inicijativu o ministru. Barišić je povjerenje dobio u Saboru. Bavi se s onim što je važno da stvorimo mlade ljude koji će znati tko su i što su te kakav je identitet našeg naroda i naša baština pa da istodobno imaju široka znanja opće kulture i da se kasnije mogu specijalizirati i biti konkurentni na tržištu rada - rekao je Plenković.