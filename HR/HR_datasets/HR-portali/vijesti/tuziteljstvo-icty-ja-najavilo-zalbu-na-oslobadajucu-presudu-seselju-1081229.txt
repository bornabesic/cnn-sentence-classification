Tužiteljstvo Međunarodnog kaznenog suda za bivšu Jugoslaviju najavilo je u ponedjeljak žalbenom vijeću toga suda da će uložiti žalbu na oslobađajuću presudu vođi srpskih radikala Vojislavu Šešelju. Tužiteljstvo ICTY-ja podneskom je najavilo ulaganje žalbe na presudu kojom je Vojislav Šešelj oslobođen svih optužbi za ratne zločine u Hrvatskoj i BiH tijekom rata, te za protjerivanje Hrvata iz Vojvodine. Tužiteljstvo je u najavi Žalbenom vijeću zatražilo da mu najprije odobri žalbu, da preinači presudu i Šešelja proglasi krivim ili da presudu ukine u cijelosti te naloži ponavljanje suđenja. Tužiteljstvo, koje je za Šešelja tražilo 28 godina zatvora, smatra da prvostupanjsko vijeće nije donijelo ispravnu odluku jer nije dalo valjane razloge za svoje zaključke, niti je uvažilo argumente i dokaze tužiteljstva, što je rezultiralo pogrešnim ocjenama činjeničnog stanja na kojem je temeljena optužnica. Vođa Srpske radikalne stranke je 31. ožujka na Haškom sudu oslobođen svih svih devet točaka optužnice, koja ga tereti da je govorom mržnje poticao i podupirao ratne zločine u Hrvatskoj i BiH tijekom rata, te za protjerivanje Hrvata iz Vojvodine. Glavni haški tužitelj Serge Brammertz još je početkom travnja izjavio da će se njegov ured žaliti na oslobađajuću presudu Šešelju. >> Serge Bramertz: Revidirajte svoju presudu i proglasite Šešelja krivim 