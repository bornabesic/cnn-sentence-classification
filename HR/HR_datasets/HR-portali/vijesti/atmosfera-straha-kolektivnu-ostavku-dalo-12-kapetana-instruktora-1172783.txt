Dvanaest kapetana Croatia Airlinesa dalo je ostavke na svoje dužnosti instruktora u znak protesta zbog otkaza instruktorskog ugovora koji je uprava hrvatske nacionalne aviokompanije sredinom ovog mjeseca uručila njihovu kolegi kapetanu Andri Šariniću. Kapetani instruktori pismeno su obavijestili upravu CA o svojim ostavkama prije dva dana, a u tom dopisu među ostalim navode da otkaz ugovora kapetanu Šariniću za mjesto instruktora uprava uopće nije obrazložila. Atmosfera straha – Kapetani na linijskom školovanju, instruktori na tipu i ispitivači temelj su stabilnosti i sigurnosti letačkih operacija naše tvrtke – navode instruktori. Dodaju da se, s obzirom na poslove koje svakodnevno obavljaju, od njih opravdano očekuje visok profesionalni i osobni integritet te predanost poslu i kako je njihov kolega Šarinić promotor tih vrijednosti. – Atmosfera u kojoj ne možemo otvoreno reći što mislimo, atmosfera straha u kojoj ne znamo hoće li naša odluka, rečenica ili mišljenje biti dovoljno za otkaz, atmosfera u kojoj većina pismenih obraćanja visokopozicioniranih rukovoditelja završava upozorenjima o mogućnosti otkazivanja ugovora o radu, nisu uvjeti u kojima možemo ili želimo raditi svoj posao – stoji u dopisu instruktora koji će zbog ostavki ostati bez dijela primanja, a neki od njih će morati i vratiti troškove školovanja. Direktor Croatia Airlinesa Krešimir Kučko kaže da je iskoristio svoje diskrecijsko pravo da bira najbliže suradnike pa je tako odlučio otkazati Šariniću instruktorski ugovor. A kao razlog navodi da je Šarinić dugogodišnji instruktor te da želi pomladiti instruktorski kadar u tvrtki. Objašnjava da je Šariniću otkazao samo posao po nalogu, a njih ima stotinjak godišnje u cijeloj kompaniji. Obični pamflet – Dopis instruktora obični je pamflet i dio pritisaka oko kolektivnog ugovora – kaže Kučko. On kategorički odbacuje optužbe za atmosferu straha i kaže da je to čista laž. Kučko kaže i da mu je žao što su instruktori iznijeli takve stavove u dopisu, pogotovo jer su imali dogovoren sastanak sljedećih dana na kojem su mogli sve riješiti. Croatia Airlines, navodi Kučko, ima još šest instruktora na Airbusu i dva na Dashu pa ostavke neće utjecati na poslovanje tvrtke. Najavio je i da će školovati nove instruktore.