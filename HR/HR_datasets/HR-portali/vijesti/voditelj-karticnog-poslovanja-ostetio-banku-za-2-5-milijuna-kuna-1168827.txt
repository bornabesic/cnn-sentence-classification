Zaposlenik jedne banke prisvojio je 2,5 milijuna kuna koristeći radno mjesto voditelja kartičnog poslovanja. Županijsko državno odvjetništvo u Varaždinu je donijelo rješenje o provođenju istrage protiv 41-godišnjaka osumnjičenog za kaznena djela zlouporabe povjerenja u gospodarskom poslovanju i krivotvorenja službene ili poslovne isprave. Od srpnja 2010. do srpnja 2015. godine kao voditelj odjela kartičnog poslovanja svojom je kreditnom karticom plaćao robu i usluge, te na bankomatima podizao novac, a potom bi u računalnom sustavu banke stornirao sve te transakcije. Tako novac nije naplaćen s njegovog računa, nego od banke. - Osnovano se sumnja i da je radi prikrivanja kaznenog djela i manjka novca u banci davao naloge za fiktivna punjenja bankomata novcem i provodio neistinita knjiženja na kontima banke - kažu u DORH-u.   