Predsjednik Vlade Andrej Plenković u utorak je s ministricom regionalnog razvoja Gabrijelom Žalac, ministrom turizma Garijem Cappellijem i ministricom kulture Ninom Obuljen Koržinek na radnoj turneji po Dalmaciji. U prijepodnevnim satima premijer sa suradnicima  boravio je u  Šibeniku te je održao sastanak sa šibensko-kninskim županom Goranom Paukom i gradonačelnikom Šibenika Željkom Burićem. I dok se na sjednici Hrvatskog sabora žestoko raspravlja o predloženoj poreznoj reformi, premijer Andrej Plenković ponovio je u Šibeniku kako njegova Vlada neće odustati od nijednog segmenta cjelovitog paketa novih poreznih zakona - Na Vladi je postignut dogovor o ovoj cjelovitoj poreznoj reformi koja obuhvaća 15 novih poreznih zakona ili pak, dopunu postojećih. Dakle, riječ je sveobuhvatnoj reformi oko koje je unutar Vlade postignut kompromis, uz uvažavanje poruka socijalnih partnera, a ona donosi rasterećenja proračuna i poticaj gospodarskog rasta, a njome su ostavljene mogućnosti za još neka porezna rasterećenja gospodarstvenika i građana - kazao je premijer Plenković. Predsjednik Vlade odbio je mogućnost da će povećanje stope PDV-a u ugostiteljstvu učiniti Hrvatsku nekonkurentom na turističkom tržištu. - Poznato je da je u hotelijerstvu porezna stopa ostala na istoj razini. Što se tiče ugostitelja ona je povećana, ali će poslovanje ugostitelja biti olakšano kroz smanjenja poreza na dobit, poreza na dohodak i financijskih olakšica u pripremama sezone. Analize koje smo napravili, a i sve naznake s turističkim tržišta potvrđuju da zbog povećanja PDV-a u ugostiteljstvu Hrvatska neće biti manje konkurenta u odnosu na ostale zemlje Sredozemlja. Dapače, očekujemo još bolju turističku sezonu od lanjske -  kazao je predsjednik Vlade. Ministar turizma Gari Cappelli 'pomirljivo' je govorio o novoj poreznoj reformi, u kontekstu udvostručenja stope PDV-a u ugostiteljstvu i iznajmljivanju kapaciteta u privatnom smještaju. On je kazao kako će se povećanje PDV sa 13 na 25 posto u ugostiteljskim djelatnostima kompenzirati kroz druge olakotne mjere. - Konkurentnost našeg turizma neće biti ugrožena. Unatoč povećanju stope PDV-a, Hrvatska je i dalje najjeftinija turistička destinacija u Europi. Eto, i ugledni američki časopis proglasio je Hrvatsku najpoželjnijom turističkom destinacijom, a to je dokaz koliko smo cijenjeni na tržištu – kazao je ministar Cappelli te dodao kakao ne namjerava dati ostavku ako to zatraže ugostiteljske strukturne udruge. Za posjeta Šibeniku ministrica regionalnog razvoja i fondova EU Gabrijela Žalac s ravnateljom Muzeja grada Šibenika potpisala je ugovor o sufinanciranju europskim novcem Integriranog programa valorizacije kulturne baštine u Danilu vrijednog 1,5 milijuna kuna. S gradonačelnikom Drniša Josipom Begonjom, pak, ministrica Žalac  potpisala je ugovor u sufinanciranju programa obnove drniške kulturne baštine za koji je iz europskih fondova osigurano 3,5 milijuna kuna