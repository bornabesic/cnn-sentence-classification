Dođite na predstavljanje sedmoga broja časopisa Obnova koji se ovoga puta bavi temom migracija i multikulturalizma U petak, 2. prosinca, u 19 sati u Matici hrvatskoj održava se promocija 7. broja časopisa „Obnova“, ovoga puta ne temu Migracija i multikulturalizma. Na promociji će uz urednika Marka Paradžika govoriti pročelnica odjela za sociologiju Matice hrvatske Jasminka Lažnjak, član Udruge „Obnova“ Dino Rušinović, urednik časopisa Sezession Götz Kubitchek  te kolumnist Večernjeg lista, Borislav Ristić. „Masovne migracije, etnomazohizam, multikulturalizam i loše demografske prilike našega naroda (tzv. bijela kuga) i općenito Europe tjera nas na promišljanje migracija i multikulturalizma kako bismo mogli što bolje pokušati zaštititi hrvatski nacionalni identitet od nestajanja“, najavio je u uvodnoj riječi časopisa urednik Paradžik, otvorivši tako temu koja je osobito ove godine vrlo aktualna. U časopisu će se među ostalim moći pročitati razgovor s urednikom njemačkoga časopisa Sezzesion Gotzom Kubitschekom, gdje će se dotaknuti i pitanje statističkih podataka o migraciji Njemačke, Velike Britanije i Francuske te će se razmatrati moguće posljedice masovnih migracija za identitet Europe. Za ovaj broj Obnove govorio je i doc. dr. sc. Tomislav Kovač, dotaknuvši se odnosa muslimana i kršćana u Europi. Komplementarno tome, autor Davor Dijanović prikazao je knjigu Islam na Zapadu egipatskoga islamologa, isusovca Samira Khalila Samira, inače spomenutog u navedenom razgovoru, u kojoj se razjašnjavaju osnove islama, položaj žene u islamu, islamisti i nasilje, imami i feredže. Osim spomenutih, u novom broju časopisa Obnova naći će se teme poput: „Multikulturalizam i imigracija kao hegemonska misao: slučaj Enocha Powella u Velikoj Britaniji“, „Biopolitika arapske imigracije u SAD poslije 9. rujna 2001.“, ali i u časopisu sada već redovita tematika Domovinskoga rata, ovoga puta pod naslovom „Fenomen stranih dragovoljaca u Domovinskom ratu“, prikazi knjiga, umjetnički radovi i niz drugih zanimljivosti. Članovima Udruge Obnova ova tema nije prvi put na stolu. Migracijama i multikulturalizmom bavili su se tijekom godine održavajući primjerice predavanje pod nazivom „Masovna imigracija – opasnost ili potencijal?“ Član udruge, student sociologije Dino Rušinović, protekle je godine u sklopu predstavljanja Udruge Obnova u Splitu održao predavanje koje je sažeo u rad „Hrvatske migracije – jučer, danas, sutra“. Podsjetimo, za časopis „Obnova“ mahom pišu i rade studenti s različitih fakulteta te mladi ljudi raznih struka i obrazovanja, prikazujući tako interdisciplinarni i multidimenzionalni pristup nekoj tematici. Nakon prvoga broja koji je tematizirao problematiku kulturne hegemonije i drugoga broja koji je obradio temu identiteta, treći broj „Obnove” približio je čitateljima složenu problematiku geopolitike, odnosno geopolitičkih alternativa, okosnica četvrtoga broja bili su Hrvati izvan Republike Hrvatske, petoga različiti aspekti nacionalizma, dok se šesti broj bavio ekonomskim perspektivama. Osim rasprave i obrazovanja o spomenutim temama, posebna se pozornost posvećuje promicanju i njegovanju hrvatske kulturne baštine te umjetnosti među mladima. Dođite na predstavljanje sedmoga broja časopisa Obnova te nabavite svoj primjerak ili ga zatražite ovdje.