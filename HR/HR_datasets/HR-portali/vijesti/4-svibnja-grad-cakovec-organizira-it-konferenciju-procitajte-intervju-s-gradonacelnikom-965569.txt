Foto: Press GRAD Čakovec 4. svibnja organizira IT konferenciju ČIPS. Kako to da ste se odlučili za IT tematiku i što posjetitelje očekuje? IT je zasigurno jedno od najperspektivnijih područja, a Čakovec želi biti gradom koji potiče izvrsnost i razvoj te olakšava poslovni uspjeh. Čakovečka IT predavanja i susreti tako su se prirodno uklopili u našu strategiju za bolji grad, a posebno iz pogleda na mlade koji tek biraju kojim će se pozivom baviti i, ništa manje važno – gdje. Dovodimo brojne renomirane predavače i uspješne tvrtke, poput Nenada Bakića, čija zalaganja za STEM obrazovanje u školama snažno podupiremo, i Ane Spasojević iz tvrtke Nanobit, koja zna kakav kadar je IT industriji potreban. Fokus ČIPS-a će ustvari biti na primjeni IT rješenja u turizmu i lokalnoj razini, jer je vrlo važno naučeno i primijeniti za konkretan napredak. Što to nove tehnologije mogu ponuditi lokalnoj upravi? Imaju li gradovi u Hrvatskoj uopće sredstva za to? Pokazalo se da moderna rješenja ustvari štede novac, jer olakšavaju komunikaciju grada s građanima te omogućuju, recimo, uštedu energije i veću razinu očuvanja okoliša. U Čakovcu su to aplikacija e-redar za prijavu komunalnih problema i postavljanje različitih Čakovčanima bitnih pitanja i projekt dinamičke rasvjete koja donosi nabrojane prednosti pametnim uključivanjem i isključivanjem ovisno o potrebi. Osim toga, posebno nam je drag projekt pametne klupice koju pokreće solarna energija, a koja danas krasi i brojne planinarske puteve u austrijskim Alpama. Na ČIPS-u ćemo predstaviti cjelokupni spektar poboljšanja koja smo implementirali, a svoja će opisati i predstavnici Ludbrega i Rijeke. Brand Sector će također održati predavanje o svojim ICT rješenjima u hrvatskim gradovima, kako bi što prije postali gradovi budućnosti, čime želimo prezentirati dobar know how. Kako se te inovacije odražavaju na sektor turizma? Naravno pozitivno. Kontinentalnom turizmu nedostaje još koji korak da bi posve konkurirao ponudi s obale. Panel rasprava donijet će nam konkretne odgovore na to pitanje. Branimir Blajić iz LifeClass Termi Sveti Martin, Denis Čupić, poduzetnik i predsjednik HUP Udruge Developera, poduzetnik i bloger Goran Rihelj i Nikola Budiša, osnivač Lovely Međimurja i vlasnik agencije LM Komunikacije prenijet će sudionicima svoje bogato iskustvo povezanosti IT-a i turizma, a nakon toga slijedi i predavanje Društveni CRM u turističkoj industriji Marka Ćorića iz tvrtke Comping. Program je raznolik i nešto novo mogu naučiti ne samo studenti i poduzetnici početnici, već i oni koji su niz godina u biznisu – poslovanje se mijenja iz dana u dan i potrebno se što brže prilagoditi. Što poduzetnici mogu učiniti po tom pitanju? Online trgovina zasigurno je nešto što je već dobro prihvaćeno i kod nas, a nudi otvaranje brojnih mogućnosti koje će na ČIPS-u predstaviti udruga eCommerce. Čakovec i okolica već nude poduzetnicima brojne olakšice za svakodnevno poslovanje, tako da je primjetan porast investicija, a što ih je privuklo i zašto su se odlučili na ostanak, kako u regiji, tako i u Hrvatskoj, ispričat će nam domaće tvrtke s globalnim uspjehom - EVA Water Clinic, Marker, Media Soft i freelancer Damir Horvat. Kako nadalje potaknuti razvoj međimurske regije, čut ćemo od direktora Tehnološko-inovacijskog centra Međimurje. Željeli smo okupiti najbolje primjere koji dokazuju da se i kod nas itekako može uspjeti, nadam se da ćemo inspirirati nove poduzetnike i znanstvenike da se odvaže na pokretanje nečeg svojeg. Osim ovom konferencijom, potiče li Čakovec još nečim mlade na obrazovanje i ostanak ovdje? Svakako. Godišnji iznos stipendija nam je 2.500.000,00 kuna, stalno ulažemo u obrazovne i sportske objekte, a Čakovec dodatno privlačnim čini to što je jedan od najtransparentnijih hrvatskih gradova i među vodećima na listi po ulaganjima. Radna mjesta se ovdje otvaraju u velikom broju, a bit će ih i više kad dovršimo projekt komasacije i, primjerice, gradnju novog pogona Lth Alucasta. Inače, Čakovec je i ambasador alternativnih goriva te građani imaju mogućnost prijevoza električnim biciklima, što nije zanemariva stavka u pogledu troškova života. Kako to da ste se i sami kao inženjer informatike ipak odlučili za politiku? Kroz poduzetničko sam iskustvo saznao što nedostaje, koje uvjete grad mora ponuditi, koje su javne investicije potrebne. Želio sam to primijeniti na gradskoj razini kako bih pomogao Čakovcu. Poduzetnike sada u Čakovcu pratimo od samog početka i uvijek smo na raspolaganju ukoliko imaju neku prepreku u poslovanju koju Grad može riješiti te ih smatramo partnerima u razvoju grada. Predviđate li da će uz takve mjere Čakovec moći postati IT grad? Nije stvar samo u uređajima, poput pametnih klupica koje smo nedavno postavili, već upravo u ljudima koji su informatički i medijski pismeni i koji se nisu prepustili apatiji toliko čestoj za manje gradove u Hrvatskoj. Oni su ključ, a mi u politici im moramo omogućiti najbolje uvjete za učenje i rad. Potrudit ću se da Čakovec bude uzor cijeloj zemlji i vjerujem kako smo na dobrom putu.