Tin Šunjerga (19) koji je osumnjičen za ubojstvo roditelja u Čistoj Velikoj pokraj Vodica krajem ožujka, bit će vraćen u šibenski zatvor nakon 40 dana provedenih na Odjelu psihijatrije u zatvorskoj bolnici u Zagrebu. Informaciju je za ŠibenikIN potvrdio Šunjergin odvjetnik po službenoj dužnosti Frane Baica.  - Koliko ja znam on se vraća uskoro, ili ovaj tjedan ili sljedeći. Nisam kontaktirao s njim, ali s obzirom da ga vraćaju jasno je da mu je stanje bolje i da je stabilno - izjavio je Baica.  Šunjerga je početkom travnja u šibenskom istražnom zatvoru doživio psihički slom nakon čega je prebačen u Zatvorsku bolnicu za osobe lišene slobode u Zagrebu. Ondje mu je pružena liječnička pomoć. Podsjetimo, Tin je u subotu 25. ožujka, najprije oko 16 sati pri povratku iz polja hicem iz pištolja u glavu ubio majku Silvanu (46) u trenutku kad je sjela za upravljač svog automobila Citroena, da bi oko 17.30 sati u garaži obiteljske kuće ubio i svog oca Marina (45), pucnjem u potiljak sa udaljenosti od 30 centimetara. Kako smo već pisali, nakon ubojstva, na braniteljevo pitanje zašto je počinio ovaj monstruozni zločin, Tin je rekao: ‘Ubio sam ih jer su me psihički stalno pritiskali, prigovarali mi zbog škole i društva u kojem sam se kretao’. 