Sve sam sklonija misliti da sam pogriješila očekujući da gospodin Milan pristane na sučeljavanje, trebala sam odmah pozvati vas jer očito ste vi relevantan faktor drugog kruga ovih izbora, poručila je Jambu Ujdur S obzirom na posljednje izjave g.Stipe Gabrića Jambe, gradonačelnica grada Metkovića, Katarina Ujdur, odlučila je odgovoriti g.Stipi Gabriću Jambi. Odgovor prenosimo u cijelosti u nastavku: “Dragi gospodine Gabriću, na vašu žalost ja vrlo dobro računam. Tako sam 2013. godine izračunala da ste ovom gradu ostavili preko 2 milijuna kuna duga za plaće gradskim djelatnicima, kreditnu zaduženost preko 2 milijuna i 200 tisuća kuna, preko milijun i 150 tisuća poreznog duga, a dalje neću nabrajati jer bi potrajalo. Dakle, matematika mi jako dobro ide dok kod vas možda i nije problem u matematičkom neznanju već prije u nedostatku bilo kakvog morala. Što se vaše podrške gospodinu Milanu tiče, ona nije neuobičajena u ovakvim situacijama. Ali najčešće se dogodi da posrnuli kandidat poput Vas izrazi javnu podršku kandidatu koji je ušao u drugi krug i da na tome ostane. Međutim vi to radite svakodnevno, konstantno pozivajući građane za koga da glasuju te ste se aktivirali u ovoj političkoj kampanji kao da ste vi u drugom krugu, a ne gospodin Milan. Ili možda jeste? Sve sam sklonija misliti da sam pogriješila očekujući da gospodin Milan pristane na sučeljavanje, trebala sam odmah pozvati vas jer očito ste vi relevantan faktor drugog kruga ovih izbora, a ne gospodin Milan, što je vrlo čudna politička praksa. Svakodnevnom galamom o tome za koga treba glasovati pokušavate se vratiti u fotelju s koje ste toliko toga stavili u svoj džep da su vam trebali kotači. Odbila sam oba sučeljavanja jer mi je je opcija da sjedim s vama u istoj prostoriji bila neprihvatljiva, smatrajući da smo jedini relevantni kandidati gospodin Milan i ja. I to se pokazalo točnim. Ako se slučajno pitate zašto nisam htjela biti s vama u istoj prostoriji, vratite se na početak ovog teksta. Sav taj ukradeni novac i financijske katastrofe, gospodine Gabriću, ispravila sam iza vas. Kukavice to ne rade, gospodine Jambo, kukavice ne čiste tuđe smeće. To čine BORCI! Ni taj vam pojam očito nije jasan, s borcima imate zajedničko samo to što ste Hrvatskom vijeću obrane preprodavali kupus i bureke po astronomskim cijenama. Ma koliko vi god tvrdili da je netko nevin dok mu se ne dokaže suprotno, protiv vas je podignuta USKOK-ova optužnica, a blagajna grada Metkovića progovorila je od muke nakon vašeg odlaska. Vi ste počinili brojne kriminalne radnje i za njih ćete nadam se i odgovarati. Za to se ne bojim. Jedino što me plaši je šutnja gospodina Milana. On na spomen vaših kriminalnih radnji – ŠUTI. Ta tišina od strane Dalibora Milana glasnija je od plača djelatnika kojima niste isplaćivali plaće, glasnija je od najveće buke koju ste vi proizveli svojim lažima. Šutnja gospodina Dalibora Milana o tome planira li vas vratiti na političku scenu našeg grada sve je čudnija. Ako već nema hrabrosti sučeliti se sa mnom, neka barem kaže planira li vratiti Jambu i Jambin način vladanja gradom, tako da građani znaju.“