Predstojnik Ureda bivšeg premijera Tihomira Oreškovića Neven Zelić rekao je da nema saznanja da su se, u vrijeme dok je bio na čelu ureda bivšeg premijera, događale nepravilnosti vezane za aferu "Dnevnice" i naglasio da će na eventualna pitanja DORH-a rado odgovoriti. Komentirao je kako je neugodno iznenađen informacijom da je nepravilnosti bilo i nakon Milanovićeve vlade, no i da zbog istrage ne može govoriti o detaljima. Konstatirao je kako mu tijekom mandata Tihomira Oreškovića ništa nije bilo sumnjivo. Pozdravio je Plenkovićevu odluku i odluku DORH-a da istraže što se događalo. "Ne mogu komentirati detalje, ali pozdravljam odluku premijera Plenkovića i odluku DORH-a da istraže i utvrde što se događalo i je li bilo nepravilnosti", kazao je. Upitan koliko je ljudi imalo doticaj s isplatom dnevnica rekao je da je to pitanje za Ured za opće poslove Hrvatskog sabora i Vlade (UZOP). "Tamo je blagajna i tamo su isplaćivana sredstva za dnevnice, morat ćete pitati njih. Službena putovanja, koja smo smatrali neophodnim i za koja je bila dostavljena potrebna dokumentacija, smo odobrili i potpisali'', kazao je. Pozdravio je odluku premijera da se akontacije za dnevnice ubuduće isplaćuju na račun rekavši da svaku mogućnost da se izbjegne nekakav rizik i zlouporaba treba pozdraviti i da takvu odluku podržava.