Koliko će trajati staž Davora Bernardića kao šefa SDP-a, pola godine ili cijeli mandat? Ovo pitanje odgovor bi moglo dobiti do kraja drugog kruga lokalnih izbora. Kako stoje stvari, nezadovoljstvo aktualnim šefom raste iz dana u dan i priča se da su se već povukli i neki konkretni potezi koji bi išli u smjeru detroniziranja aktualnog lidera. Prema informacijama iz više izvora iz stranke, razgovori s Davorom Bernardićem već su obavljeni, ali pokušaji da ga se uvjeri kako bi bilo najbolje da sam odstupi i da se izabere novi stranački čelnik, zasad nisu uspjeli. Nasljednik Mršić? – Od džentlmena se očekuje džentlmenski postupak. Ali do Bernardića ništa ne dopire. Umjesto da se povuče, on je uvjeren da je SDP dobro prošao na lokalnim izborima i govori da je spreman preuzeti odgovornost za bolju Hrvatsku. Potpuno ludilo – kaže naš izvor iz stranke. Dodatni problem je, dodaje, što se ne nazire jasni nasljednik, osoba koja bi bila idealna da preuzme stranku nakon Bernardića. I to je velika prepreka. Najveći dio Bernardićevih kritičara smatra da je u ovom trenutku idealni kandidat bivši šef uprave Podravke Zvonimir Mršić, no ima i onih koji misle da je to prenapuhana priča, kao i onih kojima ide na živce što Mršić očekuje da mu se sve odradi kako bi on elegantno mogao sjesti u šefovsku fotelju. Protiv Mršića postoji i otpor među dijelom ljudi iz Predsjedništva koji su pomogli Bernardiću da postane šef. A osim ideje da se iznjedri nasljednika, postoji i ideja o osnivanju frakcije unutar same stranke, što omogućava i Statut, ali i da se okupi jezgra nezadovoljnika koji bi počeli djelovati tako da u javnosti istupaju protiv aktualnog šefa. Prvi koji je aktualno vodstvo prozvao za loš izborni rezultat bivši je član Predsjedništva i saborski zastupnik Mirando Mrsić. – Potrebne su nam promjene – i to hitno! Puno je toga rukovodstvo najavljivalo u odnosu na unutarnju konsolidaciju stranke od promjene statuta do načina rada s članovima. Ništa od toga, na žalost, nije učinjeno. I ovi su rezultati posljedica tog nerada i nerazumijevanja članova i građana. “Honeymoon is over” od vodstva se traže rezultati! SDP” – objavio je Mrsić jučer na svom Facebook profilu. Brzo je stigla reakcija SDP-ova zastupnika Željka Jovanovića koji je, također na Facebooku, apelirao na smirivanje ambicija i usmjeravanje energije da SDP u drugom krugu pobijedi što je moguće više. Ako Bernardić ne odstupi sam, vjerojatno će se pokušati pronaći pet županijskih organizacija koje će povesti “pobunu” i zatražiti da Bernardić odstupi i da se u što kraćem roku održi nova izborna konvencija na kojoj bi se izabrao novi lider. Kontakti među organizacijama postoje i već se ozbiljno lobira na terenu po pitanju detroniziranja Bernardića. Tražit će podršku Komadine Prema izvorima iz vrha SDP-a, postoje organizacije koje su tome sklonije i one koje su tome manje sklone. U one koje bi se mogle u tako nešto upustiti ubrajaju se Požeško-slavonska, Koprivničko-križevačka u kojoj i Zvonimir Mršić ima velik utjecaj, a spominju se i Dubrovačko-neretvanska, Varaždinska pa čak i Splitsko-dalmatinska. Nije nemoguće, drže naši izvori iz samog vrha stranke, da se na rušenje šefa odluče i Krapinsko-zagorska i Zagrebačka, možda i Bjelovarsko-bilogorska, Istarska... Sve je to još uvijek pod upitnikom, ali ono u što je većina sugovornika uvjerena, jest da će, pobuni li se pet županijskih organizacija, uslijediti domino-efekt, pa će se brzo govoriti i o deset organizacija. Možda i više. Neki iz vodstva SDP-a smatraju da bi bilo idealno kada bi se na rušenje nagovorilo potpredsjednika SDP-a Zlatka Komadinu, koji je uvelike pripomogao da Bernardić i postane šef stranke. To bi, kažu, dovelo do potpunog preokreta i definitivnog kraja Bernardićeve vladavine. Za: 5 Kalkulira se da bi za Bernardićevu smjenu mogle biti dubrovačka, varaždinska, požeško-slavonska, koprivnička i splitska organizacija Bitne: 2 Kada bi se u “rušenje” Bernardića uključile Primorsko-goranska i Krapinsko-zagorska organizacija, bio bi to početak kraja šefa stranke  Protiv: 4 Četiri organizacije bilo bi, kažu izvori, najteže nagovoriti na rušenje Bernardića – zagrebačku, brodsko-posavsku, virovitičku i osječku        Uspjeh liste SDP-a i HNS-a u Zagrebu upropastio je lider HNS-a Ivan Vrdoljak svojim izjavama za vrijeme nacionalne političke krize kada je rušio šefa Sabora Božu Petrova i tako zbunjivao birače. Da je tomu tako, bilo je jasno kada su se vidjele ankete u kojima je naša zajednička kandidatkinja Anka Mrak Taritaš potonula s 29 posto, koliko je imala kada joj je SDP odlučio dati podršku, na oko 24 posto. Ovako u vrhu SDP-a razmišljaju o lošem rezultatu na lokalnim izborima u Zagrebu i činjenici da zajednička lista nije najjača, nego druga, nakon Bandićeve, kao i činjenici da Mrak Taritaš nije ušla u drugi krug s boljim rezultatom od onog koji je ostvarila. I dok dio vodstva SDP-a za loš rezultat preusmjerava krivnju na HNS, članovi SDP-a koji nisu skloni Bernardiću tvrde da je to samo način da se šef stranke i ljudi oko njega iz zagrebačkog SDP-a “operu” od krivnje za loš rezultat u metropoli u kojoj je SDP ostao bez značajnog broja mjesta u vijećima gradskih četvrti i mjesnim odborima. Upravo taj loš rezultat mogao bi demotivirati mnoge zagrebačke SDP-ovce pa je pravo pitanje i koliko će, i hoće li uopće, pridonijeti novoj bitki za gradonačelničku funkciju u drugom krugu. U kojem Anka Mrak Taritaš i dalje ima šansi za pobjedu. U vodstvu HNS-a na prozivke kolega s Iblerova trga poručuju da bi SDP-ovcima bilo pametnije da se prestanu baviti drugima. – Onaj tko zna bavi se svojim projektima, tko ne zna, bavi se drugima. Bilo bi im pametnije da se bave svojom strankom jer tamo ima puno posla – kažu u HNS-u.