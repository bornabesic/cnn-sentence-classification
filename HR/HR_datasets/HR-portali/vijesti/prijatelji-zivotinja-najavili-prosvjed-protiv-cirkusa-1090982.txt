Udruge za zaštitu životinja pobunile su se protiv nastupa cirkusa "Safari" u Slavonskom Brodu, koji bi od sutra (petak) do 19. lipnja u ovom gradu trebao održati više predstava. Tvrde kako životinjama nije mjesto u cirkusu, kako su pothranjene i kako ih se drži u skučenim i neadekvatnim prostorima. Cirkuske priredbe ne mogu se održavati bez rješenja nadležnog veterinarskog inspektora, u ovom slučaju dr. Damira Agičića, koji je rekao da je s cirkusom sve u redu i da su im izdali dozvolu za predstave sa životinjama. Prema njegovim riječima, deve i ljame nisu divlje životinje. Naime, one nisu udomaćene u Hrvatskoj, ali jesu u Africi. Samim time, na njih se ne može primjenjivati zakonska odredba o zabrani držanja divljih životinja u cirkusu i njihova korištenja u predstavama, zbog koje su u nekim hrvatskim gradovima nekim cirkusima zabranjeni dolasci. Unatoč tome, prijatelji životinja za sutra u 15.30 sati najavljuju prosvjed ispred cirkuskog šatora, gdje će građane pozvati na bojkot, a Grad na donošenje odluke o zabrani cirkusima sa životinjama. Za sve to vrijeme, deve i ljame neometano pasu travu na zelenoj površini parka uz slavonskobrodsko naselje Slavonija 1 i mame poglede Brođana.