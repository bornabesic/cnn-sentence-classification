Zajednička europska vojska, uvođenje nove funkcije predsjednika EU, koji bi vojskom zapovijedao, ekonomske reforme i pomoć zemljama iz kojih dolaze izbjeglice prijedlozi su s kojima će četiri zemlje Višegradske skupine doći na summit EU koji će se održati 16. rujna u Bratislavi. Konfederacija ili federacija Cilj tog summita jest konsolidacija Unije nakon odluke Britanaca na referendumu, a četiri zemlje Višegradske skupine – Mađarska, Češka, Slovačka i Poljska – sastale su se uoči tog summita s njemačkom kancelarkom Angelom Merkel. Četiri zemlje Višegradske skupine žele europsku vojsku i ekonomske reforme Prijedlozi tih zemalja nisu formalni, neki ni novi, ali bit će kao zajednički prijedlog izneseni u Bratislavi i mogli bi donijeti zanimljive reakcije zapadnih članica. Europska ideja i okupljanje je u krizi, još od krize eura i pada Grčke pod teretom dugova, preko milijunskog priljeva izbjeglica do aktualnog preslaganja nužnog nakon Brexita. Sve to dovelo je do širenja otpora EU, nakon izbjegličkog vala došlo je do jačanja radikalne antiimigrantske desnice u većini zemalja, kriza eura lansirala je nove lijeve stranke, sve zajedno oslabilo je etablirane stranke koje su desetljećima vladale europskim zemljama. Njemački filozof Jürgen Habermas ljetos je govorio o tome, predlažući jače povezivanje Unije jer, kaže, državu blagostanja i demokraciju u Uniji ne može se više osigurati unutar individualne nacionalne države. – Unija je tako organizirana da se bazične ekonomske odluku koje utječu na cijelo društvo donose daleko od demokratskog utjecaja – kaže Habermas. I lideri Višegradske skupine govore o reformi Unije. – Imamo recept za jačanje Unije. EU ima golem potencijal, znamo kako da bude bolja i bliža građanima i koje su reforme za to nužne – rekla je poljska premijerka Beata Szydlo iz stranke Pravo i pravda. Lider te radikalno desne i nacionalističke stranke Jaroslaw Kaczynski predložio je tako nakon britanskog referenduma da Unija krene prema stvaranju konfederacije (dok u Njemačkoj imaju viziju federacije) koja bi imala predsjednika koji bi zapovijedao zajedničkom europskom vojskom. Utjecati na uzroke Mađarski premijer Viktor Orban te češki Bohuslav Sobotka zauzeli su se na sastanku s Merkel za osnivanje vojske, poljska premijerka Szydlo složila se s tim prijedlogom. No, dok traže jače povezivanje i zajedničku obranu, zemlje nekadašnjeg istočnog bloka nikako ne pristaju primati izbjeglice po kvotama. Cilj cijele priče očito je osigurati vlastitom zajedničkom vojskom europske granice i zatvoriti ih za izbjeglice. Kako bi lideri četiriju zemalja riješili onda pitanje izbjeglica? Tako što bi se rješavali uzroci emigracije, pomaganjem zemljama iz kojih dolaze, na Bliskom istoku i u Africi. Zasad taj pristup s Turskom uspijeva, no pitanje je koliko dugo.  >> Orban Vučiću: Mađarska ne prihvaća da bilo tko blokira put Srbije EU Srbija i Mađarska razvijaju bliske odnose, još iz vremena kad su zajedno izbjeglički tok s mađarske granice preusmjerili prema Hrvatskoj. U sporu između Hrvatske i Srbije, oko beogradskog izvrtanja uloga i želje da sudi hrvatskim braniteljima i po optužnicama JNA, Mađarska je stala na stranu Srbije. Pa mađarski premijer Viktor Orban u posjetu srbijanskom kolegi Aleksandru Vučiću poručuje: “Ne prihvaćam da bilo tko iz nekog razloga blokira pristupanje Srbije EU.” – Važno mora biti jedino to što je neka država obavila u procesu integracija. To mora biti odlučujući faktor, a ne to sviđa li se to nekome ili ne – rekao je Orban te dodao kako je Mađarska imala podršku zemalja Unije za vrijeme pristupnog procesa, ali poslije je podrška prestala. Vlade Srbije i Mađarske održat će ove jeseni i zajedničku sjednicu, negdje u Srbiji, izvan Beograda. 