Predsjednik HDZ-a Andrej Plenković osudio je danas 'sve provokacije u Kninu'', govor predsjednice Republike Kolinde Grabar Kitarović na 21. obljetnici Oluje nazvao je državničkim te odbacio tvrdnje da se predsjednica uključila u predizbornu kampanju. ''Predsjednica je održala prigodan govor. Nijedna poruka nije sporna, a komentari političara s lijevog spektra, pa i pojedini komentatori s te strane nastoje insinuirati da ona nešto pomaže u predizbornoj kampanji. Kampanja još nije počela, a njezin govor je bio dobar, primjeren i državnički, onakav kakav treba biti'', rekao je Plenković na konferenciji za novinare na kojoj je objavio kako će saborski zastupnik HSP AS-a Ivan Kirin prijeći u HDZ.  ''Mi dijelimo iste demokršćanske stavove i načela. Ovakvu odluku donosim jer Hrvatskoj treba drugi smjer", rekao je Kirin te dodao kako se rasprave u Saboru ne mogu voditi na ideološkoj razini. Na novinarski upit osuđuje li Hrvatska demokratska zajednica ustaške povike i pjesme koji su se mogli čuti na proslavi u Kninu, predsjednik HDZ-a je istaknuo kako osuđuje ''sve provokacije''. ''HDZ je uvijek osuđivao sve akte koji su bili provokacijskog karktera kada smo slavili najvažniji dan moderne povijesti, Dan pobjede i domovinske zahvalnosti te Dan hrvatskih branitelja. Bilo kakve provokacije na taj dan nisu usmjerene niti na stabilnost Hrvatske niti pridonose dobrosusjedskoj suradnji'', rekao je Plenković i podsjetio da je HDZ bila jučer "jako zastupljena" u Kninu, simbolu hrvatske slobode. Osudio je spaljivanje zastave Republike Srbije u Kninu te dodao kako je policija ispravno reagirala.  Plenković nije htio komentirati prekršajnu prijavu koju je dobio pjevač Marko Perković Thompson. Ponovio je kako HDZ na prijevremenim parlamentranim izborima u rujnu očekuje pobjedu. ''Očekujem pobjedu. Činjenica da dr. Kirin upravo sada odlučuje pristupiti HDZ-u pokazuje kako smo u svojoj doktrini uvijek utemeljni i na mislima dr. Ante Starčevića i na naslijeđu Stjepana Radića i dr. Franje Tuđmana. Mi smo ključna stranka desnog centra i na taj način ćemo osigurati veću potporu birača nego prije", izjavio je Plenković, zadovoljan anketama koje pokazuju uzlazni trend stranke. Ponovio je i da još nisu definirane HDZ-ove izborne liste te kako će to biti napravljeno u zakonskom roku. >> Josipović zgrožen zlouporabom proslave: 'Govor predsjednice je skandalozan' >> 'Poruka onima koji su Hrvatsku nazvali slučajnom: Država je stvorena voljom naroda' 