Mostova Ružica Vukovac bila je državna tajnica u Ministarstvu poljoprivrede samo 15 dana, a potom je zatražila naknadu šest plus šest. Rekla je da je to napravila zbog medijske pažnje.  - Most nezavisnih lista ograđuje se od zahtjeva Ružice Vukovac koja je podnijela zahtjev za 'šest plus šest' plaća na koje imaju pravo samo neki državni dužnosnici nakon prestanka obnašanja dužnosti te njenih izjava u kojima tvrdi da je to napravila zbog medijske pažnje - priopćili su danas iz Mosta. U svom priopćenju kažu da iako razumiju financijsku situaciju u kojoj se Ružica Vukovac nalazi, zalažu se za smanjivanje privilegija političarima, što su, dodaju, pokazali izmjenama Zakona koje su izglasane i na snazi, kao i za ukidanje uhljebljivanja i stoga ovakvi postupci nemaju opravdanje. - Istodobno, ne možemo podržati ni medijski linč usmjeren na Ružicu Vukovac, koji je izostao kada su u sličnoj situaciji bili političari drugih stranaka. Podsjećamo, Ružica Vukovac jedna je od rijetkih koja nije iskoristila pravo na 6+6 plaća kada je na to imala pravo. O ovim će događajima, sukladno nadležnostima stranačkih tijela, nakon lokalnih izbora raspravljati Nadzorni odbor Mosta NL - stoji na kraju priopćenja. 