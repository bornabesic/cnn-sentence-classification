Zahtjevamo od nadležnih ministarstava da se provjere natječaji i da nas prime na radni sastanak na kojem ćemo iznijeti svoje probleme u roku tjedan dana. U protivnom sa 118  kamiona vučne službe iz cijele Hrvatske dolazimo na Markov trg u Zagrebu, poručili su u subotu iz Zadra vlasnici desetak vodećih vučnih službi tog grada.  - Smeta nam što državne tvrtke "Hrvatske Ceste d.o.o." te "Hrvatske autoceste održavanje i naplata cestarine d.o.o." već niz godina pogoduju u dodjeljivanju poslova uklanjanja oštećenih i napuštenih vozila i drugih stvari jednoj te istoj tvrtki. Postavljaju takve uvjete da se nitko od konkurencije ne može na iste javiti, čak ni Hrvatski auto klub. Riječ je o tvrtki Orix koja dobiva poslove na čiji se natječaj nije ni javila - kazao je Josip Deur, vlasnik vučne službe Zadar tours.  Dodao je da je uložio 300 tisuća kuna u pozivni centar, javio se na natječaj za poslovne vučne službe koncem ožujka, položio sve tražene uvijete, a da je posao vučne službe u Hrvatskim cestama opet dobio Orix. - Nisu mi htjeli dati ni dokumentaciju na uvid. Od danas ugovorni suradnici Orixa neće izlaziti na intervencije pa ćemo dokazati da ta tvrtka nije u stanju izvršavati dobivene poslove - kaže Deur.   