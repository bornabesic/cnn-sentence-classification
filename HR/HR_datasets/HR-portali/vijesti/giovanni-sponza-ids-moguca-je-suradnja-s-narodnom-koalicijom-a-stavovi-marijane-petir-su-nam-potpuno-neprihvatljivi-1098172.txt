Istarski demokratski sabor (IDS) će odluku o izbornoj suradnji donijeti uskoro, rekao je glavni tajnik stranke Giovanni Sponza, a suradnja s Narodnom koalicijom koja se okuplja oko IDS-u svjetonazorski bliskog SDP-a moguća je, rekao je, uz dogovor o strateškim projektima i decentralizaciji.     "Postizborna koalicija s SDP-om je opcija kao na prošlim izborima. O konkretnim uvjetima i okolnostima suradnje razgovarat ćemo kad za to dođe vrijeme," rekao je za Hinu glavni tajnik IDS-a, stranke koja je bila dio koalicijske vlade Zorana Milanovića. "U  SDP-u su potpuno svjesni  snage IDS-a. I kod njih kao i na prošlim izborima, postoji velik interes za postizborno koaliranje. SDP je nama svjetonazorski blizak i koalicija je, naravno, opcija ukoliko se dogovorimo oko realizacije strateških projekata i ako dobijemo jamstva da će Hrvatska konačno krenuti putem decentralizacije", rekao je Sponza za Hinu na pitanje o postizbornoj suradnji. "Što se tiče Narodne koalicije koja je, čini se, zamišljena kao koalicija širokog ideološkog spektra, opće je mjesto da je IDS najvjerodostojnija stranka ljevice u Hrvatskoj", rekao je Giovanni Sponza komentirajući za Hinu odluku SDP-a da će na izbore izaći u koaliciji s HNS-om, HSS-om i HSU-om. Sponza je dodao da, iako s HSS-om IDS dijeli interes za pitanja poljoprivrede i probleme sela, stavovi Marijane Petir i nekih drugih u HSS-u su IDS-u "potpuno neprihvatljivi jer izravno dovode u pitanje temeljna ljudska i građanska prava". "Drugim riječima, drago nam je da su i HNS i HSS počeli razgovarati o pravom sadržaju politike, o konkretnim projektima, ali nadamo se da SDP po pitanjima civilizacijskih vrijednosti ne misli raditi nikakve ustupke konzervativnim pojedincima unutar svoje koalicije," rekao je glavni tajnik IDS-a Giovanni Sponza. Tijela IDS-a donijet će odluku o suradnji s drugim strankama u sljedećih nekoliko tjedana. "IDS punih 26 godina ima svoj put, Istra je jaka i prosperitetna jer je jak IDS. Rezultat kojeg smo ostvarili na prošlim izborima u koaliciji s Primorsko-goranskim savezom (PGS) i Listom za Rijeku pokazuje snagu naših regionalnih opcija. Građani znaju da smo najsnažniji glas naših regija i da smo jedina opcija kojoj je interes Istre, Liburnije i Kvarnera apsolutni prioritet," naglasio je. Od zadnjih parlamentarnih izbora IDS ima kontinuiranu suradnju i komunikaciju s Primorsko-goranskim savezom s kojim je u Saboru imao i zajednički Klub zastupnika te stoga vjeruje kako će ove dvije stranke i nakon idućih prijevremenih izbora imati zajednički klub. >> Jesu li hrvatski birači bliže ljevici, desnici ili centru 