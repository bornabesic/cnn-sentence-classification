Bila sam stipendist Ministarstva znanosti i obrazovanja jer sam bila među prvih troje studenata u generaciji, pohvalila se Jasminka Buljan Culej, nova šefica kurikularne reforme. U znanost je prešla, kako kaže, zato što, dok je radila u školi, nije mogla dobiti stalan posao. Bilo je to u razdoblju od 1994. do 1996. godine, dok je radila kao profesorica biologije u Srednjoj školi Sesvete. Za Buljan Culej završilo je tako najljepše razdoblje u životu, objasnila je prilikom svog predstavljanja. Tako se 1999. godine bacila na izradu magistarskog rada na Prirodoslovno-matematičkom fakultetu u Zagrebu, na temu utjecaja pušenja na posteljicu i plod trudnica. Potom je doktorirala 2004. godine na anatomiji, na modelu osteoporoze. U vrijeme postdoktorata vratila se u školski sustav. Bila je prva voditeljica skupine za državnu maturu za biologiju. Nakon toga osnovan je Nacionalni centar za vanjsko vrednovanje obrazovanja 2006. godine, u kojem je bila načelnica istraživačko-razvojnog odjela sve do prije mjesec dana. Kako stoji u njenom životopisu koji je Ministarstvo znanosti nakon brojnih upita novinara na konferenciji za medije napokon objavilo, u tom se razdoblju izgradila kao stručnjak za pitanja kvalitete u odgoju i obrazovanju te za kurikulum. Buljan Culej 2008. godine odlazi na usavršavanje na prestižno američko sveučilište Harvard, a tema joj je upravljanje obrazovnim sustavima. Dodatna izobrazba i usavršavanje za doktoricu Buljan Culej ni danas nije gotova. Naime, u listopadu 2015. godine upisala je poslijediplomski interdisciplinarni sveučilišni studij: Priprema i provedba EU projekata, na Pravnom fakultetu u Zagrebu, te to još nije završila. Urednica je više stručnih knjiga u području obrazovnih istraživanja te autorica poglavlja u knjizi i znanstvenih radova na srodne teme. Nova voditeljica ekspertne radne skupine za provedbu kurikularne reforme od 2010. godine predstavljala je Hrvatsku i u četiri ekspertne skupine Europske komisije, i to za jezične indikatore, višejezičnost, pokazatelje i referentne vrijednosti u obrazovanju. U Europskom je parlamentu 2012. godine održala pozitivno predavanje o europskom istraživanju jezičnih kompetencija u hrvatskom kontekstu. Tijekom svog rada intenzivno je surađivala sa svim ključnim ustanovama i dionicima sustava, a posebno sa školama. Interes za uključivanjem u Cjelovitu kurikularnu reformu pokazala je još 2016. godine prijavom za člana Stručne radne skupine za Okvir za vrednovanje procesa i ishoda učenja u osnovnoškolskome i srednjoškolskome odgoju i obrazovanju. Polovinom 2016. godine kao predstavnica Nacionalnog centra, sudjelovala je u Povjerenstvu za unaprjeđenje reforme obrazovanja. U travnju 2017. godine Buljan Culej prelazi u Ministarstvo znanosti i obrazovanja, gdje radi na mjestu savjetnice ministra Pave Barišića za pitanja znanosti i visokog obrazovanja. U životopisu je navela da izvrsno poznaje engleski jezik u govoru i pismu te raspolaže samo osnovnim znanjem iz njemačkog jezika. Napisala je i da je sposobna za donošenje valjanih i objektivnih odluka u kratkom vremenu temeljem objektivnih pokazatelja, da može jasno definirati ciljeve i hijerarhijski ih procijeniti te definirati ključne indikatore uspješnosti. Dodala je da je nepristrana i neovisna pri procjeni, osmišljavanju i provedbi projekata te da učinkovito upravlja projektima, poštuje zadane rokove i predaje rezultate na vrijeme. Za novu voditeljicu kurikularne reforme izabrali su je u ponedjeljak, umjesto dosadašnjeg voditelja Borisa Jokića. Još nema svoj tim, te će tek nakon što se on okupi, javnosti predstaviti Akcijski plan. Objasnila je kako je vrlo zadovoljna što je procedurom onemogućeno da si sama bira tim jer smatra da kao jedinka nema uvid u sve stručnjake te vjeruje da će oni kojima je to posao izabrati najbolje ljude. Predsjednica Kolinda Grabar Kitarović reagirala je na izbor Jasminke Buljan Culej. - Vrijeme provedeno u školi u Los Alamosu bilo je pravo osvježenje jer sam bila oslobođena od ‘bubanja’ brojnih nepotrebnih činjenica - napisala je predsjednica Grabar Kitarović na svom Facebook profilu te pozvala da se ubrza proces reforme školstva.