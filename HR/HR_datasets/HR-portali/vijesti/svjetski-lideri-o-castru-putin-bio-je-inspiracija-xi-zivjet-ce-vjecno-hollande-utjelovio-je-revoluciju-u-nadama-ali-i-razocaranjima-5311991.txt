Svjetski čelnici u subotu odaju počast Fidelu Castru, preminulom kubanskom revolucionarnom vođi koji je na pragu SAD-a izgradio komunističku državu, no Castro i nakon smrti izaziva podijeljena mišljenja, a kritičari ga prozivaju "tiraninom". Castro je umro u petak u dobi od 90 godina, objavio je njegov mlađi brat i nasljednik Raul Castro na državnoj televiziji. Mihail Gorbačov, bivši vođa Sovjetskog Saveza koji je dugo politički i ekonomski pomagao Kubi, rekao je kako će Fidel Castro ostaviti trajni trag na svoju državu i na svjetsku povijest. "Fidel je bio čvrst i ojačao je svoju državu u vrijeme najgrublje američke blokade i u vrijeme velikog pritiska na njega", prenosi agencija Interfax izjavu Gorbačova. "Usprkos tome izvukao je svoju državu iz blokade na put samoodrživog i neovisnog razvoja", dodao je bivši sovjetski čelnik. Ruski predsjednik Vladimir Putin je u telegramu sućuti Raulu Castru napisao kako je njegov brat Fidel bio "inspirativni primjer za mnoge države". "Fidel Castro je bio iskren, iskusan i istinski prijatelj Rusije", objavio je Kremlj. Kineski predsjednik Xi Jinping izjavio je da će Castro 'živjeti zauvijek'. Nicolas Maduro, predsjednik Venezuele, dugogodišnje kubanske saveznice i velike protivnice politike SAD-a, istaknuo je kako ga je Castro inspirirao, te će nastaviti inspirirati njegovu državu. "Nastavit ćemo pobjeđivati i nastavit ćemo se boriti. Fidel Castro je primjer borbe za sve ljude na svijetu. Idemo naprijed s njegovom ostavštinom", naglasio je Maduro za televiziju Telesur. "Velikan nas je napustio. Fidel je preminuo. Živjela Kuba! Živjela Latinska Amerika", rekao je ekvadorski predsjednik Rafael Correa. Južnoafrički predsjednik Jacob Zuma zahvalio je kubanskom predsjedniku na njegovoj pomoći i podršci u borbi protiv apartheida. "Predsjednik Castro se priklonio našoj borbi protiv apartheida. Inspirirao je kubanski narod da nam se pridruži u toj borbi", priopćio je Zuma. Francuski predsjednik Francois Hollande žali radi gubitka jedne velike ličnosti na svjetskoj sceni, no podržava zbližavanje Havane i Washingtona i izražava zabrinutost zbog kršenja ljudskih prava koja su se dogodila pod Castrovom vladavinom. "Fidel Castro je velika ličnost 20. stoljeća. Utjelovio je kubansku revoluciju u njezinim nadama, ali i naknadnim razočaranjima", priopćio je francuski predsjednik. "Francuska, koja je osudila kršenja ljudskih prava na Kubi, jednako se borila protiv američkog embarga nad Kubom, te je bila zadovoljna kad je vidjela da dvije države ponovno uspostavljaju dijalog i otvaraju međusobne odnose", dodao je Hollande koji se s Castrom susreo u svibnju 2015., što je bio prvi posjet nekog francuskog čelnika Kubi od kubanske revolucije. U isto vrijeme dio Kubanaca koji žive u SAD-u slavi smrt kubanskog revolucionara. Ileana Ros-Lehtinen, američka zastupnica u kongresu kubanskog podrijetla, priopćila je kako je "tiranin mrtav", te da sad može započeti "novi početak za posljednji komunistički bastion na zapadnoj polutci". U Miamiju, u područjima gdje živi velik broj onih koji su pobjegli od kubanske revolucije, stanovnici su u ranim subotnjim satima izašli na ulice kako bi proslavili Castrovu smrt. Stotine ljudi okupilo se sa zastavama, lupajući posuđem i noseći kišobrane koji ih štite od snažne kiše. "Ovo je najsretniji dan u mome životu, Kubanci su napokon slobodni", istaknula je pritom 84-godišnja Orlidia Montells.