Foto: Hina PREDSJEDNIK Vlade Andrej Plenković izjavio je kako se vode razgovori s domaćim i ruskim bankama oko financiranja Agrokora te očekuje da će se financiranje nastaviti pod povoljnijim uvjetima nego ranije.   ''Razgovori se vode, novo financiranje će doći. Pregovori se ne vode na cesti ni javno. Kada budu okončani bit će takvi da će biti sigurno pod povoljnijim uvjetima nego što je to bilo ranije'', rekao je Plenković tijekom boravka u Vodicama.   Od sutrašnjeg razgovora s predstavnicima Sberbanke očekuje nastavak suradnje te da će se financiranje nastaviti.  Plenković je rekao i kako će se nakon drugog kruga lokalnih izbora znati hoće li imati većinu u parlamentu.  Premijer je u Vodicama dao snažnu podršku HDZ-ovoj kandidatkinji Nelki Tomić za vodičku gradonačelnicu te Goranu Bauku kao kandidatu za župana Šibensko-kninske županije.  Podržao je i šibenskog gradonačelnika Željka Burića kojemu je svega tristotinjak glasova nedostajalo do pobjede u prvom krugu.  ''Siguran sam da će i Goran i Nelka ostvariti sjajnu pobjedu za tjedan dana'', poručio je Plenković.