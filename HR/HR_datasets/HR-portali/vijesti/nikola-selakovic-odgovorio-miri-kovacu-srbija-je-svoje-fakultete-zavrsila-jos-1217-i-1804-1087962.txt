– Srbija je sve učinila da ispuni uvjete za otvaranje 23. poglavlja i sad je to pitanje na Europskoj uniji – kaže ministar pravde u tehničkoj vladi Srbije Nikola Selaković. Odgovara time na izjavu hrvatskog šefa diplomacije Mire Kovača koji je rekao da “tek treba utvrditi štivo koje je potrebno kako bi Srbija upisala fakultet”. – Srbija je svoje fakultete pozavršavala još od 1217. godine i od 1804. godine, boreći se za vrijednosti kršćanske Europe na području koje danas zovemo Zapadni Balkan – rekao je Selaković. Cilja na srpskog kralja Stefana Nemanjića Prvovjenčanog, koji je 1217. obećao vjernost papi Honoriju III. i bio okrunjen, te na Prvi srpski ustanak protiv Otomanskog Carstva koji je vodio Karađorđe. Selaković tako Srbiju postavlja kao zemlju koja je bila na braniku kršćanstva te ističe kako je Srbija obavila sve što je od nje traženo. – Ono što je bilo do Srbije, to je Srbija marljivo radila. Gradi sebe i ekonomski jača, čime jača i segment vladavine prava. Mi nastavljamo graditi svoju državu i uzdizati je, težeći europskim standardima u različitim područjima – rekao je Selaković na izbornoj skupštini Srpske narodne stranke, na kojoj je Aleksandar Vučić očekivano opet izabran za predsjednika s 3862 glasa za, nijedan protiv i nitko suzdržan. >> EKSKLUZIVNO Srbija više neće procesuirati hrvatske državljane >> Srbija učinila sve za otvaranje Poglavlja 23 