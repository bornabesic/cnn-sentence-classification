Skupina od 18 žena izbačena je iz zrakoplova za Mallorcu zbog uvredljivog natpisa koje su imale na svojim majicama. Žene su, naime, bile na letu aviokompanije Jet2 te su krenule s engleskog aerodroma East Midlands u popularno španjolsko odmaralište gdje su planirale imati djevojačku večer. Žene su na sebi imale majice s natpisom "Ku... na turneji" što se nije svidjelo osoblju aviokompanije pa su ih prvo upozorili da odjenu jakne na te majice kako se natpis ne bi vidio. No, one su to ignorirale zbog čega su izbačene iz zrakoplova. Jedna žena iz grupe požalila se kako su ponižene te da takvo što nisu očekivale. – Mi smo bile skupina od 18 prijateljica i članova obitelji i na putu za Magaluf kako bi proslavile nadolazeće vjenčanje. Nismo vrijeđale nikoga – rekla je jedna od izbačenih žena. – Sjele smo na naša mjesta i neke žene su skinule svoje jakne, a natpis je na leđima pa nismo mislile da će biti problema. Onda su one odvedene u prednji dio zrakoplova i zamoljene su da ga napuste. Nismo pile niti smo radile išta nepristojno. Čak nismo niti zajedno sjedile u zrakoplovu, a žena koja nas je izbacila rekla je da ćemo morati platiti novi let – ispričala je 36-godišnja Lauren Clarke i dodala kako je mladenka zbog ovog incidenta bila slomljena. Cijelo putovanje koštalo ih je 500 funti, a nakon što su izbačene iz zrakoplova morale su platiti još 130 funti za novu kartu. – Skupina je zamoljena da se ili presvuku ili prekriju uvredljivi natpis, a na to ih je još upozorila policija na aerodromu, no one su to odbile pa je posada odlučila udaljiti ih iz zrakoplova – rekao je glasnogovornik aviokompanije Jet2. Žene se pak pravdaju da nisu htjele nikoga uvrijediti te da su one "kćeri, majke i sestre koje imaju dobre poslove i samo su se veselile ljetovanju".