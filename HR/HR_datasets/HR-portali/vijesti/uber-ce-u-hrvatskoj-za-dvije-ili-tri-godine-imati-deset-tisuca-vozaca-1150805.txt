Taksisti najavljuju prosvjede i blokade ako država ne zabrani rad Ubera u Hrvatskoj, Obrtnička komora tužila je tvrtku Uber Croatia, resorno ministarstvo je formiralo radnu podskupinu za liberalizaciju tržišta taksija... O svemu tome razgovarali smo s generalnim menadžerom Ubera za jugoistočnu Europu Davorom Tremcem. Predstavnik ste Hrvatske udruge poslodavaca u radnoj podskupini Ministarstva mora, prometa i infrastukture koja se bavi liberalizacijom tržišta taksija. Koji je vaš prijedlog? Predložili smo liberalizaciju tržišta taksija jer smatramo da je ono preregulirano i ujedno se zalažemo za dodatnu regulativu djelatnosti Uberovih partnera – vozača. Predlažemo da se liberalizira, odnosno modernizira djelatnost te da naši partneri – vozači imaju iste uvjete kao i taksisti, i što se tiče vozača i tvrtke i vozila. Razlika između taksista i Uberovih partnera – vozača jest u taksimetru, koji je bio odličan izum prije 50, 60 godina, a danas postoje nove tehnologije, poput naše aplikacije, GPS-a... Taksi bi i dalje imao neke privilegije poput vožnje po žutoj traci, pješačkim zonama, što naši partneri nemaju. Taksi bi i dalje bio neki oblik javnog prijevoza dok bi naši partneri radili pod istim uvjetima, ali ne bi mogli primati putnike s ceste nego samo putem aplikacije. Na koji bi se točno način liberaliziralo tržište taksija? Tako da se olakša ulazak na tržište i ukine ograničavanje dozvola, što sad neki gradovi imaju, a neki nemaju, zatim da se ukine zahtjev vozačima za trogodišnjom školom za KV vozača koja u načelu sprečava ulazak na tržište, ali ne jamči sigurnost. To je trogodišnja srednja škola koju ljudi završe sa 17 godina, a još godinu i pol ne mogu dobiti vozačku dozvolu i ne mogu se zaposliti. A kad dobiju vozačku, još uvijek nemaju iskustva da bi se mogli baviti tim poslom. Takva škola definitivno nije potrebna da bi se sigurno moglo voziti osobni automobil. S druge strane, takvih KV vozača bude samo dva na mjesec. Mi smo za to da se to promijeni, da se uvede tečaj sigurne vožnje koji propisuje Ministarstvo, ali da ne traje šest mjeseci nego tjedan ili dva. Za tvrtke predlažemo način na koji se one trebaju licencirati, plaćati poreze i drugo, a vozila moraju imati najmanje četiri vrata i ne mogu biti starija od 10 godina. A što je s cijenom usluga taksija? Bitno je da lokalna vlast ne upravlja cijenom jer neki se ljudi žele voziti po nižoj cijeni u manjim automobilima, a neki po višoj cijeni u većim automobilima. Treba gledati unaprijed, uskoro će na tržištu biti dostupni električni automobili čije će cijene biti na razini dizelskih, troškova goriva za njih praktički neće biti pa će i cijene prijevoza biti znatno manje. Hrvatska obrtnička komora tužila je tvrtku zbog nedopuštenog oglašavanja. Jeste li odgovorili na tu tužbu? Odgovor na tužbu poslan je na sud. Smatramo da je tužba neutemeljena, naši odvjetnici su to obrazložili i sad čekamo odluku suda. Naši partneri – vozači su i obrtnici, članovi HOK-a i javno su protestirali zbog odluke Komore da zastupa samo jedan, manji dio svojih članova. Partneri – vozači s kojima sam razgovarao nezadovoljni su niskom cijenom koju ste im odredili, tvrde da moraju voziti osam, devet sati dnevno da bi minimalno nešto zaradili. Kako to komentirate? Prema anketi koju smo radili prije tjedan dana među našim partnerima, više od 70 posto njih izjavilo je da je zadovoljno radom za Uber i da će u sljedećih šest mjeseci sigurno voziti preko platforme, što govori i o tome da im se to isplati. Cijenu formiraju tri komponente – start, kilometri i vožnja po minuti. Kad to sve zbrojite, oni trenutačno zarađuju između 5,5 i 6,5 kuna po kilometru. To je gotovo ista razina kao i kod taksija. Neto zarada vozača – partnera ovisi o tome kakav ima automobil, koliko troši na servis... Naše cijene odgovaraju korisnicima jer im je po toj cijeni jeftinije voziti se Uberom nego svojim automobilom. Koliko ljudi zapošljava tvrtka Uber Croatia? Na Uberu u Hrvatskoj radi oko 20 ljudi, dio je zaposlen u Uberu Hrvatska, dio preko agencije, a imamo i studenata koji pomažu kod prezentacije Ubera vozačima. Trenutačno imate više od 1000 vozača, koliko ih je dosad ukupno prošlo kroz Uber? Malo ih odustaje od Ubera. A u Hrvatskoj ih može biti barem 10.000. Za to nam trebaju još dvije-tri godine. Kako komentirate najavu taksista da će blokirati Zagreb ako država ne zabrani Uber? Protesti su relikt prošlosti, štete građanima jer im se blokira pristup javnim servisima, a taksisti time štete i sami sebi. Vidjeli smo koliko su ljudi ogorčeni samom najavom protesta, a ako se on i dogodi, bit će još ogorčeniji. Angažirali ste zaštitarsku tvrtku radi sigurnosti vaših partnera – vozača. Kakva je uloga zaštitara kad ih pozovu? Napadi na naše partnere – vozače intenzivirali su se otkad je počela s radom podskupina za liberalizaciju prijevoza taksijem i to je ciljani pritisak na Uber i državne organe. Riječ je o verbalnim obračunima, napadima palicama, razbijanjima vjetrobrana... na zagrebačkom aerodromu čak su izvlačili putnika iz vozila i bacali prtljagu iz automobila. Stoga smo bili prisiljeni partnerima omogućiti dostupnost zaštitarske službe. Zna se što zaštitari po zakonu mogu raditi – smiriti situaciju do dolaska policije. Krećete li ovo ljeto na Jadranu s uslugom Uberboat? To bismo htjeli testirati ove godine. Regulativa je tu nešto drukčija od one na cestama. Nemoguće je, kao i na cesti, da partner na UberBOATu bude fizička osoba, tvrtka mora biti registrirana, mora imati komercijalnu dozvolu, kapetana... U Hrvatskoj postoji veliki broj pružatelja te usluge jer tržište nije ograničeno dozvolama. Vidimo veliki potencijal za tu uslugu jer u Hrvatsku dođe oko 16 milijuna turista, a promet kroz luke je oko 32 milijuna putnika. Tako da, ako oduzmemo domaće stanovništvo, gotovo svaki turist prosječno dva puta prođe kroz hrvatske luke. > > Uber o najavi taksista da će blokirati Zagreb: 'Ovakav pritisak predstavlja relikt nekih prošlih vremena' Koliko je lani uprihodovala tvrtka Uber Croatia, koliko je platila poreza u Hrvatskoj? Bolje je govoriti o sustavu Ubera koji uključuje tvrtku i sve vozače – partnere. Prihod cijelog Uberova sustava u Hrvatskoj uskoro može biti na razini prihoda cijele industrije taksija. Ako uzmemo da u Hrvatskoj ima oko 2200 taksista, a oni mogu imati prihod između 150.000 i 200.000 kuna godišnje, onda govorimo o dodatnih 400 do 500 milijuna kuna tržišta koje stvaramo. Od tog prihoda, koji je početkom 2016. godine bio mali, a raste kako vrijeme prolazi, 25 posto ide Uberu. Od toga mi financiramo većim dijelom marketing, razvoj aplikacije, korisničku podršku partnerima vozačima i korisnicima, troškove kreditnih kartica, itd. Još uvijek dajemo tržištu više nego što dobijemo kroz tih 25 posto. Uber Croatia plaća poreze i doprinose za svoje troškove i porez na dobit, vozači – partneri plaćaju PDV, plaću vozaču, porez i prirez, doprinose, trošarine na gorivo, porez na dobit za svoju tvrtku. Na svaku vožnju oni plate oko 35 posto poreza. To se lako može izračunati jer svako od njih mora fiskalizirati svaku vožnju.      