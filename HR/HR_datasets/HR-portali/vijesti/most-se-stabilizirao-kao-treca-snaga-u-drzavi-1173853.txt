Politički tajnik Mosta Nikola Grmoja ušao je u drugi krug kao kandidat za dubrovačko-neretvanskog župana pa smo iskoristili prigodu da razgovaramo o lokalnim izborima, ali i o eventualnoj novoj većini u Saboru. Tri kandidata Mosta bore se u drugom krugu izbora za županije s HDZ-om, što očekujete? Mislim da Miro Bulj i Tomislav Panenić imaju velike šanse za pobjedu, iako sam ja dobio najveći postotak glasova od nas trojice, no mislim da je Nikola Dobroslavić favorit. U toj utrci u drugom krugu, kad bi izlaznost bila velika, ni moje šanse nisu male, tako da očekujem da dobijemo barem jednog župana, u Splitsko-dalmatinskoj županiji, a ako se dogodi Vukovarsko-srijemska ili Dubrovačko-neretvanska, to će biti pravi slom HDZ-a u te njihove tri najveće utvrde. Tu su i izbori u Metkoviću, Jambo je pozvao svoje birače da stanu uz HDZ, imate li šanse? Neovisno o rezultatu u Metkoviću, malo se govori da se Most stabilizirao kao treća politička snaga u državi. Sad smo u ove tri županije druga politička snaga, znači tamo smo pretekli SDP, čak i u Splitu gdje smo postigli bolji rezultat od koalicije SDP-HNS, imamo u Dubrovačko-neretvanskoj županiji 11 vijećnika, dosta i u Splitsko-dalmatinskoj, tako da su to izvrsni rezultati. Što se tiče Metkovića, tu su se oni potrudili da naprave štetu Mostu, no ja sam uvjeren da uz sav taj angažman cijele državne mašinerije i svega ostalog Most ima šansu za pobjedu. Pokušat ćemo motivirati birače da izađu na birališta, upozoriti ih da koalicija Milan – Jambo ne bi bila dobra za Metković, da bi to bio povratak na staro, uvjeren sam da će građani prepoznati naš trud i dati nam povjerenje. Napadaju vas da ste se zalagali za ukidanje županija, a sad želite biti župan. Što je s teritorijalnim preustrojem Hrvatske? Mi smo od početka za analizu koja bi trebala pokazati koje su općine, gradovi, a možda i županije neodržive i da se ide u preustroj. No što se tiče Dubrovačko-neretvanske županije, mislim da ona ima dovoljnu financijsku moć i održivost da može ostati samostalna regija sa sjedištem u Dubrovniku. Što uočavate kao ključne probleme najjužnije županije? Građani zapravo ne znaju što župani i županije rade, i upravo su zato župani dugovječni pa im je vrlo lako braniti svoje pozicije. Županija može učiniti puno na polju školstva, zdravstvene zaštite, izvlačenja novca iz EU, ali trebaju biti u stalnoj koordinaciji s gradovima i općinama. Ono što je slučaj u našoj županiji jest da je dio sredstava izvučen iz fondova EU, ali ne za projekte koji mogu dati neku dodanu vrijednost, već se izvlačilo čisto da se nešto realizira. Što se tiče energetske učinkovitosti, obnove vrtića ili škola koje su u ingerenciji županije, nažalost, u našoj su županiji obnovljene samo tri škole, što nas stavlja na začelje u Hrvatskoj. Neaktivnost i pasivnost župana očita je i to treba mijenjati. Što vaš protivnik jest, odnosno nije radio dobro? Imao je dobar PR, dosta je uložio u medije, ali što se tiče nekakve aktivnosti, nije je bilo pretjerano. Imamo golem dug Dubrovačke bolnice, Doma zdravlja u Metkoviću, liječnici su odlazili iz naše županije jer Županija nije u suradnji s gradovima i općinama učinila ništa da ih pokuša zadržati, na neki im način riješi stambeno pitanje ili ga barem subvencionira. Nije napravljena ni strategija razvoja poljoprivrede niti je poticano udruživanje poljoprivrednika koji bi zajednički plasirali svoje proizvode, nije dovoljno učinjeno ni po pitanju prometne povezanosti. Deklaratorno se o tome govorilo, ali je župan trebao biti puno glasniji i predstaviti problem nepovezanosti hrvatskog juga. Očekujete li potporu neke od stranka čiji kandidati nisu prošli u drugi krug? Osim HKS-a koji je dao javnu podršku, nitko drugi. Vjerujem da će me građani podržati i omogućiti nužne promjene u županiji, vjerujem da razmišljaju svojom glavom. Jugu je potreban jedan energični župan koji će aktivno raditi na rješavanju problema, kao i čovjek koji će biti jaka politička figura koja neće raditi po diktatu nekakvih stranačkih direktiva i koji će se boriti da novac zarađen u Dubrovačko-neretvanskoj županiji ostane u većoj mjeri ovdje gdje je zarađen, zato ću se žestoko boriti za decentralizaciju koja je nužna.       Nakon drugog kruga izbora s radom nastavlja Sabor, a premijer Andrej Plenković najavljuje dokazivanje da ima vladajuću većinu. Vjerujete da će to uspjeti napraviti? Ne znam, imam informacije da te većine nema, kao i da su neki zastupnici na koje se računalo da su dio te većine sada odbili biti dio vladajućih. Vidjet ćemo što će biti. I HSS je ovih dana sklopio predizborni koalicijski ugovor sa SDP-om, tako da stvarno ne znam što će premijer napraviti, ali činjenica je da se sve ono što sam tvrdio od početka – da je premijer lagao hrvatskoj javnosti da ima većinu, da je destabilizirao Vladu i odrekao se Mosta kako bi zaštitio sva događanja oko Agrokora – sada pokazalo točnim. Ako se nova parlamentarna većina ipak ne uspije složiti, mislite li da na izbore treba što prije, odmah u srpnju, ili je bolje čekati jesen i povratak građana s godišnjih odmora ili sa sezonskih poslova? Prije bilo kakve odluke o tome očekujem da se premijer Andrej Plenković javno ispriča hrvatskoj javnosti, da svima prizna da nema većinu za koju je tvrdio da je ima, i tek onda možemo razgovarati o datumu izbora i vidjeti koja je opcija najbolja. Prošle godine, nakon što je HDZ srušio svoju Vladu, mi nismo bili pobornici ljetnih izbora, ali vidjet ćemo, nama oni odgovaraju i sada u ljeto i nakon ljeta, no treba vidjeti što je najbolje. Ali prvo je potrebna isprika premijera.