Screenshot: YouTube RUSKI svemirski teretni brod Progres, nad kojim su ruski inženjeri izgubili kontrolu dok je letio prema Međunarodnoj svemirskoj stanici (ISS), izgorio je u atmosferi u noći s četvrtka na petak, objavila je ruska svemirska agencija Roskosmos.  Kapsula s više od tri tone hrane, goriva i potrepština za posadu Međunarodne svemirske stanice pala je iz orbite u 4,04 sati po srednjoeuropskom vremenu i u tom trenutku nalazila se iznad Tihog oceana.  Veći dio letjelica koje se vraćaju s ISS-a izgori u atmosferi zbog velikih brzina a manji dijelovi mogu potom pasti u ocean.  Ruski svemirski teretni brod Progres lansiran je s kozmodroma Bajkonur u Kazahstanu 28. travnja a počeo je padati prema Zemlji 29. travnja, kad je izgubljena kontrola nad njim.  Osnovano je istražno povjerenstvo kako bi se utvrdile okolnosti koje su dovele do gubitka letjelice, a lansiranje još dviju letjelica tipa Progres odgođeno je do trećeg ili četvrtog kvartala ove godine.  Svake godine lansiraju se tri do četiri teretna broda Progres koji nose opremu i hranu nužne za život ISS-a. Nakon obavljene misije vraćaju se i izgaraju u atmosferi.  Rusija je do sada obavila 62 leta Progresima do ISS-a od čega dva nisu bila uspješna.