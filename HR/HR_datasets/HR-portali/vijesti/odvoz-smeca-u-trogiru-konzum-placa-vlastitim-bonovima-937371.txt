Foto: Index, Youtube  OSIM što bivše i sadašnje tvrtke Agrokora dugove dobavljačima rješavaju sveprisutnim Konzum bonovima, to platežno sredstvo funkcionira i za plaćanje komunalija.  Informaciju da Konzum svoje dugovanje za odvoz smeća prema Trogir Holdingu plaća Konzum potrošačkim bonovima, potvrdio nam je direktor tog komunalnog društva, Zvonimir Bukarica.  "Kompenziramo taj dug s Konzumom, tako je zgodnije i nama i njima jer ćemo isplatiti božićnicu. Dug je Konzuma za odvoz smeća za 8., 9., 10., 11. mjesec i sada ovaj, i to je dug od nešto više od 70 tisuća kuna. Taj iznos ćemo iskompenzirati i isplatiti božićnicu", rekao nam je Bukarica.  Prema tome, ispada da Konzum pola godine ne plaća odvoz smeća. Ipak, nisu u Agrokoru jedini koji su se sjetili ovog načina plaćanja komunalija. Na isti način posluju i s trgovačkim lancem Tommy u vlasništvu Tomislava Mamića. Zahvaljujući toj "suradnji", radnici dobiju još 800 kuna božićnice.   Gradsko poduzeće ide na ruku trgovcima  "Sve što je dozvoljeno zakonom se radi. Firma je, s obzirom na situaciju u kojoj je bila zatečena prije par godina, stajala jako loše, a sada je stanje puno bolje. Ljude možemo nagraditi, sezona je bila dobra, a radnici su se trudili i vrijedno radili", pohvalio nam se Bukarica poslovnim rezultatima zbog kojih će svaki radnik ovaj Božić dobiti gotovo 1200 kuna dodatka na plaću.  Iako direktor Bukarica tvrdi da je sve po slovu zakona, jasno je da ovo komunalno poduzeće ovime ide na ruku samim trgovcima. Na kraju će račun između gradske tvrtke i trgovačkih lanaca biti čist, no zahvaljujući pogodnosti rješavanja duga u bonovima - taj će se dug ipak potrošiti u odabranim trgovačkim blagajnama. I ne samo to, tvrtka u vlasništvu grada priznaje Konzumove bonove kao da su legalno sredstvo plaćanja.  "Uskoro se otvara i centar Plodine pa ćemo i s njima vjerojatno kompenzirati", najavio je Bukarica jasno naznačivši da ovaj poslovni model za njega nije sporan i da će ga zagovarati i dalje.