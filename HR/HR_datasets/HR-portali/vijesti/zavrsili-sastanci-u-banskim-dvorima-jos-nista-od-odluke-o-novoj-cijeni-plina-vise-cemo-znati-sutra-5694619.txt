>>> NOVO 21:45 Srijeda je rok do kojeg bi opskrbljivači kućanstava trebali znati cijene plina i odlučiti hoće li ga nabavljati od HEP-a ili na tržištu. Vlada bi odluku o cijeni plina trebala donijeti u utorak, potvrdili su nakon večerašnjeg sastanka u Banskim dvorima ministar financija Zdravko Marić i državni tajnik za energetiku Ante Čikotić, piše HRT. "Ispred Ministarstva smo predstavili model rješenja i nadamo se da sutra Vlada donijeti odluku i prezentirati je. Bilo nam je iznimno važno da građani što manje osjete udar. Vlada i Ministarstvo zaštite okoliša i energetike će pokazati kako se treba izboriti za malog čovjeka", kazao je Ante Čikotić. I ministar financija Zdravko Marić izjavio je kako će se više znati sutra. Na sastanku je bio i predsjednik Uprave HEP-a Perica Jukić. --------------------- Najkasnije u utorak Vlada bi, prema najavama, na telefonskoj sjednici trebala donijeti odluku o cijeni plina, javlja HRT. Srijeda je rok do kojeg bi opskrbljivači kućanstava trebali znati cijene plina i odlučiti hoće li ga nabavljati od HEP-a ili na tržištu. U nekoliko je navrata već odgođeno donošenje odluke. Neslužbene informacije su govorile da će to biti u ponedjeljak na telefonskoj sjednici, no to se barem zasad nije dogodilo. I večeras je u tijeku sastanak u Vladi. U Banske dvore su došli predsjednik Uprave Hrvatske elektroprivrede (HEP) Perica Jukić i državni tajnik za energetiku Ante Čikotić. "Mi u Vladi činimo sve ne bismo li u pregovorima između naših proizvođača, našeg novog regionalnog opskrbljivača i niza lokalnih opskrbljivača došli do rješenja koje za građane praktički značiti ostajanje na istoj cijeni", izjavio je ministar zaštite okoliša i energetika Slaven Dobrović koji u Bruxellesu sudjeluje na sastanku EU Vijeća za promet, telekomunikaciju i energiju. Nije želio podrobnije govoriti o pitanju cijene plina. "Još je rano da bi se dali detaljni odgovori, uskoro će se prezentirati modeli i vidjet će se gdje se tko i koliko pomaknuo u odnosu na ono što može. Idemo za tim da zaštitimo potrošače, a odluka se može očekivati vrlo brzo", rekao je ministar. Budući da su se kasno sinoć u zgradi Vlade sastali premijer Andrej Plenković, predsjednik Sabora Božo Petrov i ministar financija Zdravko Marić, pretpostavlja se da je tema razgovora bio upravo plin. Još se ne zna koliko Vlada ima manevarskog prostora da se izbjegne povećanje cijene plina za 23 posto od prvoga travnja, zbog rasta cijena tog energenta na svjetskom tržištu. Ključna promjena u daljnjoj liberalizaciji tržišta od 1. travnja je što Ina dobiva mogućnost prodavati plin po tržišnim cijenama, čak i izvan Hrvatske. Međutim, očito će se nastojati ispregovarati da ne idu s maksimalnom cijenom, unatoč tome što bi im to zakonski uvjeti dozvoljavali. Druga zanimljiva stvar je to što ministar ističe da cijena možda uopće neće rasti. To je ipak nešto drukčija poruka od one koju smo slušali prethodnih dana gdje se govorilo da je cijena plina na tržištu rasla više od 20% i da će se određeno poskupljenje teško izbjeći, piše HRT.