Foto: FAH BOLNICE, liječnici, zdravstvena osiguravajuća društva i grupe za zaštitu potrošača u SAD-u složno su izrazili svoje nezadovoljstvo novim zakonom o zdravstvu kojim Donald Trump želi zamijeniti zakon svog prethodnika, tzv. Obamacare. Zakon o američkoj zdravstvenoj skrbi, koji je sastavljen s ciljem zamjene Zakona o dostupnoj zdravstvenoj skrbi odnosno Obamacarea, jučer je prošao u Kongresu u kojem republikanci imaju većinu. No da bi stupio na snagu, mora proći i u Senatu. Milijuni Amerikanaca mogli bi izgubiti zdravstveno osiguranje Zakon ima dalekosežne posljedice: milijuni Amerikanaca mogli bi izgubiti zdravstveno osiguranje kroz oštre rezove u proračunu za Medicaid, američki javni program zdravstvene skrbi za siromašne građane, kao i zbog očekivanog poskupljenja privatnog zdravstvenog osiguranja, javlja New York Times. Zbog toga je naišao na oštro protivljenje zdravstvenog sektora, potrošačkih grupa, ali i dijela privatnih osiguravajućih društava koja uvelike ovise o subvencijama Medicaida i Medicarea - drugog javnog programa zdravstvene skrbi za umirovljenike. "Zakon o američkoj zdravstvenoj skrbi treba bitna poboljšanja kako bi bolje zaštitio obitelji s niskim i srednjim prihodima koje ovise o Medicaidu ili same kupuju svoje osiguranje", ocijenila je Marilyn B. Tavenner, izvršna direktorica America's Health Insurance Plans. "Za mene, ovo nije reforma, ovo je jednostavno debakl. Bolnice koje liječe pacijente s niskim prihodima samo će se utopiti kad se ovo dogodi", bio je još oštriji Michael J. Dowling, izvršni direktor Northwell Healtha iz New Yorka, dodavši da će sve veći broj ljudi ostati bez osiguranja u isto vrijeme kad država smanjuje subvencije za njihovo osiguranje. "Strah da će najbolesniji i najpotrebitiji među nama biti najteže pogođeni" Dobar dio osiguravajućih društava nije se oglasio o novom zakonu, možda u nadi da će tako imati bolji manevarski prostor za lobiranje o zadržavanju subvencija za pacijente s niskim prihodima. Bijela kuća i Kongres u zadnje vrijeme odašilju kontradiktorne poruke o tom pitanju. No druga osiguravajuća društva poput Blue Shield of California otvoreno su kritizirali zakon prije nego je prošao u Kongresu. "Osjećamo se primoranima usprotiviti mu se. On stvara strah da će najbolesniji i najpotrebitiji među nama biti najteže pogođeni gubitkom pristupa (zdravstvenoj skrbi)", izjavio je Paul Markovich, izvršni direktor navedenog osiguravajućeg društva. Poslodavci su također izrazili zabrinutost zbog negativnog učinka zdravstvene reforme na "freelancere", odnosno ugovorne radnike koji su dosad bili pokriveni Medicaidom ili individualnim zdravstvenim osiguranjem. Trumpcare ukida zabranu viših premija za već bolesne Četiri milijuna zaposlenika, vlasnika malih tvrtki i samozaposlenih poduzetnika dobili su osiguranje zahvaljujući Obamacareu, a još šest milijuna zahvaljujući proširenju Medicaida, napominje Amanda Ballantyne, direktorica Main Street Alliance, organizacije malih poduzetnika. Zakon također djelomično ukida zabranu naplaćivanja viših premija osiguranja ljudima koji su već bolesni (tzv. pre-existing condition) i isključivanja određenih zdravstvenih usluga iz osiguranja.