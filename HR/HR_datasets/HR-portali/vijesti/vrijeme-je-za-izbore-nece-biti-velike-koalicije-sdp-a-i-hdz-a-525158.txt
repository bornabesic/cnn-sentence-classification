Predsjednik SDP-a Davor Bernardić zadnji je dan kampanje uoči lokalnih izbora posjetio Zaprešić, gdje se osvrnuo i na političko stanje na nacionalnoj razini. "Vrijeme je za izbore. Jedini koji mogu vratiti stabilnost su građani na izborima. Vlada se trese, ekonomija se trese zbog Agrokora, svaki se problem gura pod tepih... Jedino volja građana to može promijeniti", rekao je Bernardić te dadao da zbog situacije u zemlji lokalna kampanja nije mogla proći bez nacionalnih tema. Na pitanje hoće li osobno odgovarati za eventualni loš rezultat SDP-a na lokalnim izborima, Bernardić je rekao: "Predsjednik uvijek ima odgovornost, ali na lokalnim izborima lokalne organizacije imaju odgovornost".   Premijer Andrej Plenković jučer se osvrnuo na izjave Bože Petrova i Davora Bernardića te ih nazvao sramotnima, a spomenutu dvojicu prozvao da ne znaju osnove političke abecede. "Kad netko govori o drugima zapravo govori o sebi. Ja nisam za nikakvu veliku koaliciju, ali to ne znači da ne možemo imati kulturu dijaloga koja je posebno potrebna u ovom trenutku. Jedino dijalog može pomoći Hrvatskoj da ide naprijed", kazao je Bernardić. A spomenutu veliku koaliciju danas je u razgovoru za N1 "prizvala" HNS-ova Vesna Pusić rekavši "ili koalicija SDP-a i HDZ-a ili izbori". Šef SDP-a takvo nešto rezolutno odbija. "Nema ili, nema koalicije, ali to ne znači da nema dijaloga. Svaki dijalog je dobrodošao." A što ako ga premijer Plenković nakon lokalnih izbora pozove na razgovor? Hoće li se odazvati? "Odmah, nema koalicije s onima koji napadaju novinare, manjine, nema koalicije, ali ne znači da nema dijaloga. Dijaloga mora biti", odgovorio je Bernardić. Tema: Lokalni izbori 2017.