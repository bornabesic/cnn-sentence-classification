Izgleda da se američki predsjednik Donald Trump dobro zabavlja u Saudijskoj Arabiji, gdje je ovih dana u službenom posjetu. Trump je tako između ostalog sudjelovao u tradicionalnom plesu s mačevima, a kako je to izgledalo možete pogledati ovdje: Trump bi kasnije danas u Rijadu trebao održati govor na kojemu će, kako se očekuje, naglasiti da borba protiv ekstremizma nije borba protiv različitih vjera, već borba između dobra i zla, prenosi BBC. Ova najava pokazuje nešto blaži ton u odnosu na ranije Trumpove izjave, koje su izazvale zabrinutost u islamskom svijetu. U međuvremenu, u Izraelu su zabrinuti zbog jučer dogovorene američke prodaje oružja Saudijskoj Arabiji. "Ovo je pitanje koje nas stvarno treba zabrinuti", rekao je izraelski ministar energetike Yuval Steinitz uoči tjednog susreta kabineta. Premijer Benjamin Netanyahu nije spomenuo američko-saudijski sporazum u svojim tradicionalnim obraćanjima javnosti.  Netanyahu je ranije izrazio želju poboljšati odnose s Saudijskom Arabijom i drugim zaljevskim državama kako bi pripremio put za mirovni sporazum s Palestincima, te stvorio frontu protiv iranskih nuklearnih ambicija.  Izrael je na oprezu zbog održavanja svoje vojne prednosti na bliskoistočnom području, a Steinitz je istaknuo kako želi čuti detalje dogovora između Rijada i Washingtona. Trump i njegovo izaslanstvo stići će u ponedjeljak u Izrael. "Moramo osigurati i da stotine milijarda dolara vrijedno oružje koje ide Saudijskoj Arabiji ne ugrozi izraelsku kvalitativnu prednost jer je ta država i dalje neprijateljski nastrojena prema nama i s njom nemamo nikakve diplomatske odnose, a nitko ne zna što nosi budućnost", naglasio je izraelski ministar.  Izrael je 1980-ih izražavao zabrinutost oko američke prodaje tada naprednih F-15 borbenih zrakoplova Saudijcima, no ta kraljevina nije nikad zaprijetila da će ih koristiti protiv njih.