Zdravko Mamić jutros je ipak došao na nastavak suđenja na Županijski sud u Osijeku. Ovoga puta, za razliku od jučer kada je uoči suđenja imao verbalni, vulgarni ispad te je otišao sa suda, mirno je pričekao početak rasprave i bez riječi ušao u sudnicu. Suđenje je nastavljeno ispitivanjem svjedoka Dragutina Šurbeka, proslavljenog hrvatskog sportaša koji je posljednjih 14 godina član izvršnog odbora Dinama. Šurbek je kazao kako kao član tog odbora nije bio upoznat s time da je Dinamo davao pozajmice određenim fizičkim i pravnim osobama. Nije mogao ništa reći ni o transferima Luke Modrića i Dejana Lovrena iz Dinama, odnosno o njihovu eventualnom pravu na dio odštete. Danas bi trebao svjedočiti i Mirko Barišić. USKOK tereti Zdravka Mamića, njegova brata Zorana Mamića, bivšeg direktora Dinama Damira Vrbanovića i poreznika Milana Pernara za izvlačenje 117 milijuna kuna iz Dinama te utaju oko 12 milijuna kuna poreza.