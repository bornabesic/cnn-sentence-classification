Državljani Srbije na sedmom su mjestu među osumnjičenima za kaznena djela u Njemačkoj, a na prvom mjestu su Sirijci, pokazuje statistika njemačkih vlasti koju u subotu prenose beogradski mediji. U Njemačkoj je tijekom 2016. registrirano više od 6 milijuna kaznenih djela, a porastao je i broj počinitelja s 555.820 na 616.230, dok je udio stranaca među počiniteljima povećan s 5,7 na 8,6 posto. Statistika pokazuje da su među strancima najbrojniji osumnjičeni iz Sirije 30.699, Afganistana 17.466 Iraka 12.202, Albanije 9.882, Alžira 8.332, Maroka 8.266, dok je 7.684 osumnjičenih građana iz Srbije. Slijede Iranci 7.251 , građani Kosova 5.039, te 4.595 osoba koje su u Njemačku stigle iz Somalije, a statistika bilježi da su žrtve zločina migranata najčešće drugi migranti u čak 80 posto slučajeva. Unatoč rastu kriminala Njemačka i dalje važi za "relativno sigurnu zemlju", ocijenio je profesor kriminalne psihologije Rudieger Egg, komentirajući statistiku kriminala. Egg je za njemački Bild ocijenio da su posebno na udaru pogranične oblasti u saveznim državama Brandenburg i Saska, poglavito kad je riječ o "bandama iz istočne Europe" i obijanju stanova. "To je i u svijetu tako da se nasilnici više okupljaju u velikim gradovima, jer tamo su i ilegalni poslovi i trgovina drogom, ženama, naoružanjem...To se ne dešava u nekom selu, već u Berlinu, ili Hamburgu'', rekao je Egg, uvjeren da  "Nijemci, ipak, nisu tako puno uplašeni zbog uznemirujućih statističkih podataka" o kriminalu i kaznenim djelima.