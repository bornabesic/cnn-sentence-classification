Tvrtka Microsoft napala je u nedjelju američku vladu zbog skrivanja slabosti računalnih programa dok su sigurnosne službe širom svijeta tijekom vikenda pokušavale uhvatiti krivce za globalni napad ucjenjivačkim računalnim virusom koji je ugrozio rad bolnica, trgovina, tvornica i škola. Predsjednik Microsofta Brad Smith u blogu objavljenom u nedjelju čini se da je priznao ono što su već mnogi stručnjaci zaključili - tvorci ucjenjivačkog virusa iskoristili su program za hakiranje koji je stvorila američka Nacionalna sigurnosna agencija a koji je 'iscurio' u travnju. "To je novi obrazac u 2017.", napisao je Smith. "Vidimo da se saznanja o ranjivosti sustava, koje je CIA skrivala, pojavljuju na WikiLeaksu a sada su takva saznanja ukradena Nacionalnoj sigurnosnoj agenciji i to je naštetilo korisnicima širom svijeta". On je time nalio ulje na vatru rasprava o tome kako bi vladine službe i agencije morale uravnotežiti vlastitu želju da skrivaju slabosti računalnih sustava kako bi ih iskoristile za špijuniranje i kibernetički rat s interesom javnosti da se tehnološke tvrtke upozori na slabosti programa kako bi se stvorile zakrpe koje će pojačati sigurnost korisnika na internetu. "Ovaj napad pruža još jedan primjer zašto je toliki problem kad vlade skupljaju saznanja o slabostima", napisao je Smith. Dodao je da vlade širom svijeta trebaju ovaj napad tretirati kao poziv za buđenje te razmišljati o štetama za građane od skrivanja tih slabosti i njihova iskorištavanja". NSA i Bijela kuća nisu željeli komentirati napad Microsofta. Ekonomski stručnjaci procijenili su da bi se štete od globalnog kibernetičkog napada za poslovni svijet i vlade u mogle kretati u rasponu od nekoliko stotina milijuna dolara do nekoliko milijarda dolara. Većina žrtava brzo je uspjela aktivirati rezervne programe i uspostaviti normalni rad, kažu stručnjaci. Europol je u nedjelju objavio da je pogođeno 200.000 žrtava u najmanje 150 zemalja i da će njihov broj rasti s početkom radnog tjedna. Kineska energetska tvrtka PetroChina objavila je u ponedjeljak da je plaćanje na nekim benzinskim crpkama onemogućeno a nekoliko lokalnih policija i prometnih ureda u zemlji također je pogođeno napadom. Japanska policija izvijestila je o dva 'upada' - jednom u bolnici a drugi je prijavila privatna osoba. Industrijski konglomerat Hitachi Ltd. izvijestio je da je virus zarazio dijelove sustava. Burze u Aziji u ponedjeljak su počele raditi neometano. Najveća onkološka klinika u Indoneziji koja je napadom pogođena tijekom vikenda uspostavila je rad 70 posto sustava. Vlasti u Južnoj Koreji objavile su ponedjeljak da je u zemlji zabilježeno sedam slučajeva ucjenjivačkog virusa, a Australija je objavila da su samo tri tvrtke pogođene virusom. Azijski stručnjaci upozoravaju da mnoge mine čekaju u elektronskim poštanskim pretincima korisnika jer se najveći broj napada odvijao putem e-maila. Stručnjaci u Hong Kongu objavili su da su otkrili novi oblik virusa koji se ne širi e-mailom nego otvaranjem poveznica na internetskim stranicama koje automatski zaraze računalo. 