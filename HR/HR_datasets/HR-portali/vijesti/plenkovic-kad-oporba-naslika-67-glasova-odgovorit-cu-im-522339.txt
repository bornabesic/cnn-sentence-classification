Nakon što je u Bruxellesu sa slovenskim kolegom Mirom Cerarom te predsjednikom Europske komisije Jean-Claude Junckerom postigao dogovor o granicama, Plenković se izjasnio i o izglasavanju nepovjerenja ministru financija Zdravku Mariću.  - Znate što, kad naslikaju 76 glasova protiv bilo kojeg člana vlade onda ću na to odgovoriti, kratak je bio Plenković.  - Hrvatska je stabilna, Vlada će biti donekle rekonfigurirana, parlamentarna većina bit će osigurana. Što se tiče tih inicijativa za izglasavanje nepovjerenja ministrima, oni neće proći. Nijedan. Ni Mariću, ni ovaj koji vidim sada u vijestima da postoji plan za izglasavanje nepovjerenja potpredsjednici Dalić. Ja čvrsto držim kormilo u rukama. Želim stabilnu zemlju, funkcionalnu vladu. Nikakve krize nema, idemo dalje, rekao je hrvatski premijer, prenosi N1.  - Politika nije igrokaz, a osobito ne funkcioniranje izvršne vlasti. U momentu kad kolege dignu ruke… Ne na bilo kojem pitanju, pa nije to bio neki zakon tehničkog karaktera, ovo je krupno političko pitanje koje se temelji na povjerenju. U politici vi nemate izbora, ili vodite proces i odgovarate za njega ili imate neku poluanarhičnu situaciju u izvršnoj vlasti. To razumiju svi. To razumiju svi u ovoj zgradi. Junckeru se to ne događa. ni Angeli Merkel, ni bilo kome od drugih čelnika. To je jednostavno potez koji se ne radi. Distinkcija između onoga što se radi na Vladi i onoga što se radi u Saboru je ogromna. Manevri kojima se može ne pokazati takvu demonstraciju neslaganja i izraza nepovjerenja su jako jako široki. I s malo političkog iskustva to se može riješiti, objasnio je premijer.  