Foto: 123rf; Montaža: Index OKO 13 sati u potpunosti je normaliziran telekomunikacijski promet, poručuju iz HT-a.  "U ranim jutarnjim satima došlo je do poteškoća u korištenju telekomunikacijskih usluga Hrvatskog Telekoma. Za vrijeme trajanja poteškoća ni u jednom trenutku nije bilo potpunog prekida telekomunikacijskih usluga. Uzroci će biti poznati nakon detaljne analize stručnjaka HT-a i partnera. Stručnjaci HT-a i Ericssona odmah su pristupili otklanjanju poteškoća. Za hitnu službu 112 preusmjeravanjem je osigurana nesmetana dostupnost", priopćeno je iz HT-a oko 13:15 sati. U međuvremenu je Twitter korisnik KuNaNeT preuzeo odgovornost za rušenje HT-ove mreže. Tvrdi da se radi o DDoS napadima. Najavio je i nove napade na druge telekomunikacijske operatere VipNet i Bnet.  "Kao što Hrvatski telekom radi da otkloni poteškoće, tako i naš tim radi da mi i njih otklonimo s interneta", poručili su hakeri koji tvrde da stoje iza napada na HT da bi nešto kasnije dodali:   "Nevjerojatno! Kako je ovo bilo lagano. Srušiš jedan server, sve ode dolje. Pa Hrvatski telekom, mislim stvarno. Puštamo vas na miru za sada". Nije se moglo dobiti ni hitne službe DUZS je jutros priopćio kako zbog poteškoća u radu fiksne i mobilne mreže Hrvatskog telekoma dolazi do problema pri uspostavi poziva prema žurnim službama.  "Intenzivno se radi na otklanjanju kvara", priopćila je Državna uprava za zaštitu i spašavanje. Na Facebook stranici HT-a brojni su se korisnici žalili da im ne radi fiksna mreža niti internet te su se pitali hoće li im netko reći o čemu se radi.   "Nekakva mrva odgovornosti i profesionalnosti bi bila napisati bar na profilu da imate probleme s mobilnom i fiksnom mrežom. Operatere ne možete dobiti na telefon, a nigdje drugdje niste dali ili objavili obavijest. Ne rade vam mobilni i fiksni internet i mobilna mreža. I to već dosta dugo. Ne trebate se ni ispričati, iako bi bio red, ali bar staviti neku obavijest što se događa, mislim da je stvar minimalnog poštovanja i brige prema korisnicima", napisao je jedan od korisnika.  Prema njihovim porukama, čini se da HT ima problema od jučer. "Trenutno su zabilježene poteškoće u korištenju telekomunikacijskih usluga. Intenzivno radimo na njihovom rješavanju te se ispričavamo radi eventualnih neugodnosti. Unaprijed vam se ispričavamo i zbog dužeg čekanja na odgovor.", objavio je na Facebook stranici HT oko 8.40. Ne rade bankomati, trgovine ne primaju kartice, ne radi ni burza "Početak trgovanja na Zagrebačkoj burzi odgođen je zbog poteškoća na strani pružatelja telekomunikacijskih usluga. O početku trgovanja pravodobno ćemo vas izvijestiti.", izvijestili su sa Zagrebačke burze. Također brojne trgovine nisu primale kartice jer im nisu radili POS uređaji, kao ni brojni bankomati. Problema su imale i državne institucije, pa tako nije bilo moguće izdati građanima određene dokumente, a neki su građani imali problema i s podizanjem lijekova u ljekarnama. Problem bi trebao biti riješen tokom jutra  Problema s mrežom Hrvatskog telekoma (HT) ima na području cijele države, a rano je jutros za Hinu Andrej Vujić iz odjela korporativnih komunikacija HT-a rekao kako očekuju da će sve biti rješeno do 10:30 sati. Te se najave nisu ostvarile.   "Imamo problema s uspostavnom poziva, odnosno mrežom na području cijele države, ali trenutno najbolji stručnjaci Ericssona Nikole Tesle i HT-a rješavaju problem, pa se nadam da bi on mogao biti riješen do 10.30 sati", kazao je Vujić, pritom ne želeći navesti o kakvom se kvaru radi. Lubura: Kad stane HT, stane država  Đuro Lubura, stalni sudski vještak za telekomunikacije, na Facebooku je napisao da HT u Hrvatskoj ima oko 61 posto korisnika u fiksnoj mreži i oko 47 posto u mobilnoj mreži.   "Kad stane mreža Hrvatskog Telekoma, stane država. Veliki broj ljudi ne može dobiti hitne službe, ne radi burza, ne rade mnogi bankomati ni POS terminali, puno ljudi ne može koristiti internet ni mobitele...", napisao je Lubura. Taxi Cammeo: Već osam sati imamo poteškoća u pružanju usluga  Iz Taxi Cammea su se u priopćenju za medije požalili da već dulje od osam sati imaju poteškoća u pružanju svojih usluga zbog kvara na mreži HT-a. Problemi su, kažu iz Cammea, započeli noćas oko 1.50 sati.   "Zbog tih problema, klijenti otežano ostvaruju komunikaciju s Taxi Cammeom  putem poziva na jedinstveni  telefonski broj 1212, a ne radi ni mobilna aplikacija Taxi Cammea", poručuju iz Cammea i ispričavaju se korisnicima. Ponovno uspostavljen teretni granični promet Hrvatske i BiH Granična policija BiH priopćila je u utorak rano poslijepodne kako se oko 13.00 sati postupno počeo uspostavljati promet kamionima i tegljačima koji je od jutros bio obustavljen na graničnim prijelazima između Bosne i Hercegovine i Republike Hrvatske, prekinut zbog problema s hrvatskim računalnim sustavom na carini.  Od jutros je bio u prekidu promet na svim graničnim prijelazima za teretna motorna vozila, a od 13.00 sati promet je omogućen na međunarodnim graničnim prijelazima Gradiška-Stara Gradiška i Brčko-Gunja.  Kako su naveli iz Granične policije BiH, promet je bio obustavljen na svim međunarodnim graničnim prijelazima s Republikom Hrvatskom zbog pada tamošnjeg sustava za očitavanje carinskih dokumenata.  Po navodima iz Automoto kluba BiH, promet svih drugih vozila na graničnim prijelazima cijelo se vrijeme odvijao bez problema.