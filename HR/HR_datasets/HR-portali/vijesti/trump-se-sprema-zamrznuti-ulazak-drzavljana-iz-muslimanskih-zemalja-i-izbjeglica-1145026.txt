Donald Trump ovaj će tjedan vjerojatno nastaviti ofenzivu protiv imigracije te onemogućiti ulazak u SAD državljanima iz nekih muslimanskih zemalja kao i  prihvat izbjeglica. Nakon što je u srijedu potpisao ukaz o izgradnji zida na granici s Meksikom, Donald Trump mogao bi potpisati još jedan, možda već u četvrtak, koji bi blokirao na mjesec dana dolazak u Ameriku državljana sedam muslimanskih zemalja: Iraka, Irana, Libije, Somalije, Sudana, Sirije i Jemena. Taj nacrt predsjedničkog ukaza koji je Washington Post objavio u srijedu navečer, naslovljen je "Zaštititi naciju od terorističkih napada stranaca" a predviđa i potpuni prekid tijekom četiri mjeseca američkog programa prijema izbjeglica iz zaraćenih zemalja. Sirijcima, od kojih su milijuni pobjegli od sukoba u svojoj zemlji a samo ih je 10.000 prihvaćeno u SAD-u 2016., definitivno će biti zabranjen ulazak. Novi američki predsjednik, izabran na temelju izolacionističke retorike u kampanji i izjava o borbi protiv "radikalnog islamskog terorizma" želi smanjiti za pola broj izbjeglica koje bi se primilo u 2017., proizlazi iz nacrta ukaza. Administracija Baracka Obame postavila si je za cilj prihvat više od 100.000 izbjeglica ove godine. Trumpova administracija sad ima u planu samo 50.000. Novi stanovnik Bijele kuće branio je te mjere, ustvrdivši u srijedu navečer na televiziji ABC da treba djelovati u "ljutitom svijetu" koja je postao "potpuna zbrka". "To nije zabrana protiv muslimana ali tiče se zemalja koje imaju puno terorizma", kazao je Trump. I prije nego je ukaz službeno potpisan osudile su ga skupine za zaštitu ljudskih prava. 