Ministar zaštite okoliša i energetike Slaven Dobrović u srijedu je dao izjavu u povodu namjere Vlade da krene u otkup mađarskog udjela u Ini za što bi novac namaknula inicijalnom javnom ponudom 25 posto dionice HEP-a. - Model kojim se poduzima ova transakacija predložila je potpredsjednica Vlade i ministrica gospodarstva i to je model s kojim se mi slažemo, rekao je Dobrović. - Bitno je da se u pripremi tog modela poduzmu koraci, prvi o kojoj se točno imovini radi, da se ne ponove situacije kakve smo doživjeli u Hrvatskoj poglavito s telefonskom infrastrukturuom, zatim vrlo je važno da se krene odmah s jačanjem financijskoga plana, zato što je HEP tvrtka koja ima snažne potencijale za razvoj i širenje u cijeloj regiji, dodao je. Založio se za donošenje posebnog zakona o privatizaciji HEP-a pri čemu će trebati voditi brigu o očuvanju državnog udjela od 75 posto plus jedne dionice u toj tvrtki. - Ovo je svojevrsna dokapitalizacija, gdje se primarno hrvatskim građanima, mirovinskim agencijama itd. omogućava kupnja dionica. Omogućava se sudjelovanje u benefitima dobrog poslovanja HEP-a na kojem će se svakako inzistirati, jer ima sve preduvjete snažnog razvoja u regiji, i ti se preduvjeti moraju i mogu ispuniti, kaže Dobrović. Novinari su ga pitali je li njegov stav i jedinstven stav Mosta, s obzirom na nedavnu izjavu Mire Bulja koji smatra da se bez referenduma odluka o privatizaciji dijela HEP-a ne smije donositi. - Pojedini zastupnici često reagiraju sa srcem i domoljubno, no detaljniji uvid u prirodu stvari, proceduru, segmente i osigurače kojima ćemo zajamčiti provedbu da se omogući razvoj tvrtke i da se u tom postupku osigura da Hrvatska ima potpuni nadzor nad dvije velike strateške energetske tvrtke... Kad se sve to razluči, mislim da neće biti problema, mislim da će biti razvidno građanima i zastupnicima da se radi o dobrom procesu, rekao je.