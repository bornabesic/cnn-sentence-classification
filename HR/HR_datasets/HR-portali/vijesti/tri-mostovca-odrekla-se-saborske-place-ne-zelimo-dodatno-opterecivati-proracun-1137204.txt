Troje bivših saborskih zastupnika Mosta odreklo se šest mjeseci pune plaće i šest mjeseci primitka polovice iznosa iako su na to imala pravo. Ružica Vukovac, Mario Klobučić i Jasna Matulić objasnili su kako ne žele dodatno opterećivati državni proračun, posebno s obzirom na to da završetkom obavljanja zastupničke dužnosti više ne pridonose građanima u tom pogledu. Jasna Matulić posvetila se poduzetništvu, Ružica Vukovac vratila se u Općinsko vijeće Velike Kopanice dok je Mario Klobučić ponovno profesor u školi. – Nisam u Saboru bio zbog velike plaće. Tako sam stvari postavio još na početku. I da je zastupnička plaća mala kao ona nastavnička, ja bih jednako pristupio tom zastupničkom poslu – izjavio je bivši zastupnik Mosta Mario Klobučić. Podsjetimo, dosadašnji prijedlozi Mosta o smanjenju povlastica zastupnika u Saboru nisu prolazili. Tako je i prošle srijede većina saborskih klubova ocijenila prijedlog da se ograniče plaće državnih dužnosnika –populističkim. Prijedlogom zakona željelo se plaće državnih dužnosnika urediti tako da koeficijent i osnovicu za obračun plaća utvrđuje Sabor, kao i da se onemogući rast plaća dužnosnika u vezi s poreznom reformom koja stupa na snagu 1. siječnja 2017. 