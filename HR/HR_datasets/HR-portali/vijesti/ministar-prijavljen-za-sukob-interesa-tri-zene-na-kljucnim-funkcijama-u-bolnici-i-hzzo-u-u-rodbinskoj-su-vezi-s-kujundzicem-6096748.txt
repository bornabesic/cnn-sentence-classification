Nakon smjene ravnatelja Tonija Kolaka, koja je bila više nego burna, atmosfera u KB-u Dubrava i dalje je pod visokim naponom. Naime, prije osam dana u Povjerenstvo za sprečavanje sukoba interesa stigla je prijava za sukob interesa ministra zdravstva Milana Kujundžića u kojoj mu se stavlja na teret da je “radi osobnih probitaka i partikularnih interesa stvorio mrežu s njim privatno i interesno povezanih osoba kako bi sebi osigurao trajni izvaninstitucionalni utjecaj na rad i poslovanje KB-a Dubrava te HZZO-a”! Sporna imenovanja su Irene Jukić, inače ravnateljice Hrvatskog zavoda za transfuzijsku medicinu (HZTM), i Veronike Laušin, v.d. zamjenice ravnatelja HZZO-a u Upravno vijeće KB-a Dubrava, te kao predsjednice tog bolničkog tijela, saborske zastupnice Grozdane Perić, ali i Edite Burčul za članicu Upravnog vijeća HZZO-a. Sve su one, kaže se u prijavi, u sukobu interesa i “prijateljsko-stranačkim i rodbinskim vezama s Kujundžićem”, što je “kršenje Zakona o sprečavanju sukoba interesa”. Sve njih ministar je predložio Vladi za imenovanje, što je na sjednici 29. prosinca prošle godine i prihvaćeno, premda se objektivno radi o nespojivim dužnostima. Tada je Vlada prihvatila da članice Upravnog vijeća KB-a Dubrava budu Irena Jukić i Veronika Laušin, a predsjednica Grozdana Perić, dok je Edita Burčul imenovana u Upravno vijeće HZZO-a iako je, kaže se u prijavi, Kujundžić znao “da su sve te osobe s njim u rodbinsko-prijateljskim odnosima, ali i poslovno-interesnom odnosu s KB-om Dubrava, što je eklatantni sukob interesa”. U prijavi se tako navodi da je “Irena Jukić u rodbinsko-prijateljskoj vezi s ministrom Kujundžićem (po tazbinskoj liniji), a osim toga Zavod za transfuzijsku medicinu čija je ravnateljica u ugovornom je odnosu s KB-om Dubrava jer joj prodaje razne pripravke HZTM-a, dok istodobno kao članica Upravnog vijeća daje suglasnost za sklapanje tih ugovora. Drugim riječima, KB Dubrava i HZTM u poslovno su ugovornom odnosu, a ravnateljica istodobno “sjedi” na dvije fotelje pa iz jedne sklapa ugovore, a iz druge daje suglasnost za te iste poslove te kontrolira njihovu provedbu i plaćanje”!? Također se u prijavi navodi da ni “Veronika Laušin kao v.d. zamjenice ravnatelja HZZO-a ne može biti u upravnim vijećima bolnica pa ni KB-a Dubrava jer u ime Zavoda ugovara poslove sa svim tim ustanovama, a u statusu članice UV-a daje suglasnost za sklapanje tih istih ugovora i kontrolira njihovo izvršenje”. Podnositelj prijave Povjerenstvu drži da su dužnosti Jukić u HZTM-u i Laušin u HZZO-u “nespojive s članstvom u UV-u KB-a Dubrava jer upravo one daju suglasnost ravnatelju za potpisivanje ugovora s njihovim ustanovama pa su im interesi suprotstavljeni”. Osim na sastav UV-a KB-a Dubrava, prijava protiv Kujundžića odnosi se i na imenovanje Edite Burčul u UV HZZO-a. Naglašava se da je ekonomistica Burčul imenovana “iz redova zdravstvenih djelatnika, što ona nikako nije po definiciji Zakona o zdravstvenoj zaštiti u kojem jasno piše da su zdravstveni radnici oni koji imaju zdravstveno obrazovanje i pružaju građanima neposrednu zdravstvenu zaštitu”. Dodaju da je Burčul “od ranije osoba od najvećeg povjerenja Kujundžića, a u vrijeme njegova mandata bila je pomoćnica za financijske poslove i članica njegove bivše stranke Hrvatska zora”. Upozorava se da su i Laušin i Jukić već bile članice UV-a kad je ravnatelj bolnice bio Kujundžić pa se iz toga zaključuje da je ministar “stvorio kadrovsku infrastrukturu, odnosno mrežu povezanih osoba kako bi samovoljno kontrolirao KB Dubrava”. Uz ove kadrovske križaljke u KB-u Dubrava i HZZO-u u prijavi se navode i kadroviranja u drugim državnim bolnicama pa je tako rečeno da je navodno Kujundžićev kum Mario Puljiz imenovan za predsjednika UV-a KBC-a Osijek te za člana UV-a Specijalne bolnice za plućne bolesti u Zagrebu. Tvrdi se da je i nedavno izabrani ravnatelj KB-a Dubrava Srećko Marušić rođak predsjednice UV-a Grozdane Perić (rođene Marušić). Zaključak je prijave da je Kujundžić “u stalnom sukobu interesa, putem privatnih poznanstava i prijateljskih odnosa te imenovanjem svih tih osoba u upravna vijeća, sebi osigurao trajni izvan institucionalni utjecaj na rad i poslovanje KB-u Dubrava i HZZO-a te da ga treba spriječiti u daljnjoj poslovno-interesnoj privatizaciji povjerene mu dužnosti ministra zdravstva”. U Povjerenstvu za sprečavanje sukoba interesa potvrdili su da je 10. svibnja primljena prijava i da je otvoren predmet temeljem “prijave protiv dužnosnika Milana Kujundžića, ministra zdravstva koja se odnosi na imenovanje članova Upravnog vijeća Kliničke bolnice Dubrava”. Zasad nije poznato kada će se i na kojoj sjednici naći ova prijava jer Povjerenstvo treba prije toga prikupiti potrebne podatke na temelju kojih se pokreće ili ne pokreće postupak. Prijavu ministar Kujundžić nije želio komentirati, nego je samo kratko rekao kako je na Povjerenstvu da istraži ono što u njoj piše.