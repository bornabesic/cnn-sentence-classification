Zagrebačko Općinsko državno odvjetništvo podiglo je pred Općinskim kaznenim sudom u Zagrebu optužnicu protiv 29-godišnjaka i 34-godišnjaka zbog dovođenja u opasnost života i imovine općeopasnom radnjom ili sredstvom, izvijestili su iz DORH.  Njih se tereti da su se u rujnu prošle godine s više nepoznatih osoba preko aplikacije na mobitelu utvrdili lokaciju vozila Ubera.  Na stražnje sjedište ubacili zapaljivi predmet "Oko 1,35 sati u Zagrebu u ulici Ivana Lučića, prišli su parkiranom osobnom automobilu marke Citroen C4 zagrebačkih registarskih oznaka za koje su prethodno utvrdili da pruža usluge taksi prijevoza za pružatelja te platforme i kojim je kao vozač upravljao oštećenik", stoji u priopćenju DORH-a.  Potom su zajedno s neutvrđenim brojem nepoznatih osoba raznim predmetima udarali po Citroenu na kojem su razbili stražnje staklo i staklo na stražnjim desnim vratima. "Svjesni da mogu ugroziti tjelesni integritet i život oštećenog vozača, kroz nastali otvor na vozilu ubacili neutvrđeni zapaljeni predmet koji je pao na stražnje sjedište vozila", stoji u priopćenju DORH-a. U unutrašnjosti Citroena je potom izbio požar. Kako bi spriječili 36-godišnjeg vozača Ubera M.G. da pobjegne s mjesta napada, probušili su mu lijevu prednju gumu. NA sreću, vozač je prije širenja vatre uspio pobjeći iz Citroena.