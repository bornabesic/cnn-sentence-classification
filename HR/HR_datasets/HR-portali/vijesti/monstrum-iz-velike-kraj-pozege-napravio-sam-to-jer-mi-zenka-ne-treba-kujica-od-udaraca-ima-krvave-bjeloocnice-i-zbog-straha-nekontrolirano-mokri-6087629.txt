Nakon što je 77-godišnji Z. M. iz Velike kraj Požege u ponedjeljak čekićem izudarao šestomjesečnu kujicu, mješanku hrvatskoga ovčara, bacio ju je u jamu i zakopao vjerujući kako je nesretna životinja mrtva. No kujica je nakon nekog vremena ipak došla k sebi - iako je bila zatrpana zemljom, uspjela se izvući i vratiti vlasniku monstrumu, koji, osim nje, ima i šestomjesečnog mužjaka, njezina brata.   - Dotični je čipirao samo muškog psa. Zove se Garo. Ženkice se očito u startu planirao riješiti. Čak se raspitivao može li je odvesti na eutanaziju, što je zakonom zabranjeno i nijedan veterinar ne smije usmrtiti zdravu životinju - rekla nam je volonterka Udruge za zaštitu životinja Sirius Požega. Upravo su oni dobili dojavu o pretučenoj i zakopanoj kujici. Sve su odmah prijavili policiji i Državnom odvjetništvu Republike Hrvatske, koje je pokrenulo istragu. S obzirom da nisu htjeli gubiti vrijeme i čekati intervenciju nadležnih institucija, volonteri su u srijedu poslijepodne sami otišli na posjed vlasnika zlostavljača i zahtijevali da im preda oba psa. - Kad smo ga pitali zašto je to napravio, odgovorio je kako životinje nema čime hraniti jer nema novca, ali ta priča mu baš i ne 'drži vodu'. Naime, riječ je o povratniku iz Njemačke, kuća mu je lijepo uređena, a na podu šupe, u kojoj je očito držao nesretne pse, vidjeli smo komade, ni manje ni više, nego bureka. Dotičnom vlasniku nije dugo trebalo da promijeni 'ploču' pa nam je nedugo poslije ljutito odbrusio kako je kujicu htio ubiti čekićem jer 'mu ne treba'. Očito se radi o najobičnijem nasilniku jer je u nekoliko navrata nasrtao i na nevjenčanu suprugu, koja je branila pse koliko je mogla - govore nam volonteri.   Monstruozni zlostavljač Z. M. čak je bio toliko proračunat da je ženku, kojoj nikada nije dao ni ime, zakopao na susjedovoj zemlji. - Oba psa su prilično uplašena. Ne znaju hodati na povodac, a kad smo ih nosili do dvorišta, od silnog straha su se pomokrili. Malena ima krvave bjeloočnice od udaraca, ali nadamo se da će se brzo oporaviti - rekla je volonterka iz Udruge za zaštitu životinja Sirius Požega. Ipak, čini se kako bi horor-priča, koja je zgrozila hrvatsku javnost, mogla dobiti sretan završetak. Naime, Udruzi se javio gospodin iz Zagreba, koji je ponudio pokriti sve veterinarske troškove za oba psa, a navodno ih želi i udomiti. Volonteri, koji se trenutačno brinu za 15-ak pasa, traže prijevoz od Požege do Zagreba, gdje kujicu heroja, ali i njezina brata, čeka bolja i sretnija budućnost.