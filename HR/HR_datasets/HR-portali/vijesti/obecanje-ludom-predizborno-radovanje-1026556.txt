Dok s jedne strane kontroverzni gradonačelnik Bassanese prezentira utopističko blagostanje u Umagu, s druge strane je često prozivan da svojim nestručnim , iracionalnim, te autokratskim ponašanjem vodi grad u - gospodarsku propast... U posljednje smo vrijeme svjedoci sve većeg broja afera nekih gradonačelnika, poput Milana Bandića, koji je sa „zacementiranim“ političkim stažom, odnosno „brakom“ s Gradom Zagrebom, izgubio svaku mjeru između privatnog i javnog, poistovjećujući se sa Zagrebom – „Ja sam Grad!“ Njegova očajnička težnja da ostane doživotni gradonačelnik, prerasla je u SF poruke i obećanja biračima. Ispitivanja pokazuju da je odmah iza zagrebačkog gradonačelnika na ljestvici takvih Djeda Mrazovih obećanja, umaški gradonačelnik Vili Bassanese, član SDP-a. On je tako, 9. ožujka 2017., prilikom otvaranja novog centralnog vrtića „Radost“ u Umagu, zadivio i šokirao prisutne i svekoliku hrvatsku javnost viješću, da će umaški roditelji od 1. travnja koristiti usluge dječjih vrtića – besplatno! Pritom nije rekao u kojoj su stavci gradskog proračuna osigurana sredstva od oko 4,2 milijuna kuna, koja je usvojilo Gradsko vijeće koncem prošle godine, kada nije bilo ni spomena o takvoj mogućnosti, a kamoli predviđanju ili izglasavanju tolike impozantne cifre. Ostaje nam stoga samo da vidimo, do kada će ova prvoaprilska vijest „držati vodu“. Zaostajanje Umaga i ‘šminkanje’ grada I dok s jedne strane kontroverzni gradonačelnik Bassanese ovakvom mjerom prezentira utopističko blagostanje u Umagu, iz čega se može zaključiti da je Umag prvi grad u Hrvatskoj koji može poslužiti kao ogledni primjer idealne društvene zajednice, s druge strane je taj isti gradonačelnik, često puta prozivan da svojim nestručnim , iracionalnim, te autokratskim ponašanjem vodi grad u – gospodarsku propast. Kako drukčije nazvati njegove samovoljne i neodgovorne postupke kojima je zaustavio gospodarski razvoja grada, pretvorivši ga u najveće investicijsko groblje u Istri?! Na nedavno obavljenoj listi Forbesovovih istraživanja, grad Umag nije ušao u kategoriju 20 najpoželjnijh i najugodnijih gradova za život u Hrvatskoj! Istodobno je susjedni Novigrad, gdje je na vlasti lokalni IDS, više puta proglašavan top mjestom za život u Hrvatskoj prema istraživanjima Forbesa, Ministarstva regionalnog razvoja, fondova EU-a, te Jutarnjeg lista. No, time se u Novigradu medijski nisi bahatili i razbacivali pohvalama, dok u Umagu za sudjelovanje i dodjelu priznanja na nekom anonimnom i neafirmativnom natjecanju bez jasno utvrđenih kriterija, gdje se sudjelovanje čak i plaća po nekoliko tisuća eura, Bassanese saziva senzacionalističke tiskovne konferencije i predsstavlja priznanje kao da je učinjen nadnaravni pothvat za grad! S druge strane, kada Umag sa SDP-om na vlasti, prozivaju u medijima kao najrastrošniji grad u Hrvatskoj prema rezultatima istraživanja tvrtke Bisnode i Ministarstva financija RH, gradonačelnik ne osjeća dužnost opravdati se svojim građanima. Pritom čak i nepromišljeno negira proračunske pokazatelje Upravnog odjela za gospodarstvo i financije Grada Umaga, nadležnom Ministarstvu financija. Kada će početi lov na političke šarlatane? Inače, Forbes svoju listu u valoriziranju i proglašenju top gradova formira prema 20-ak različitih kategorija, kao što su: broj zaposlenih, stopa nezaposlenosti, cijene stanova, dostupnost vrtića i škola, brzina zapošljavanja, prihodi poduzetnika i izvozno orijentirana greenfiled investicija u državu, rast poduzetničkih prihoda… Mnoge od navedenih elemenata Umag ne ispunjava, pa i ne čudi što godinama ne ulazi u uži izbor top gradova za život. Umag je jedan od rijetkih gradova u Hrvatskoj s iznimnim gospodarsko-strateškim potencijalom, koji nema izgrađenu poduzetničku zonu. Nažalost, svemoguće čelne osobe u lokalnim zajednicama koje se stavljaju iznad zakona, najčešće stopiraju gospodarski i turistički razvoj, nanoseći tako milijunske štete poduzetnicima, investitorima, lokalnoj zajednici, građanima i državi. Upravo je Bassanese tipičan primjer kako su samovolja i nekompetentnost zaustavile razvoj gospodarstva u Umagu i Istri. Da je to tako, najbolje potvrđuju tri umaška primjera koja objavljujemo, u kojima je gradonačelnik kao ključni igrač, namjerno priječio investitorima realizaciju njihovih projekata od kojih su svi mogli imati koristi. Željeli bismo vjerovati da takvih umaških primjera u kojima gradonačelnici zloupotrebljavaju svoje položaje i krše zakonske ovlasti, nema toliko u drugim lokalnim zajednicama Hrvatske, jer bi „mesije“ poput Basanesea, vrlo skoro čak i dokrajčili našu gospodarski i socijalno uzdrmanu državu. Stoga bi bilo najlogičnije i najrazumnije zatražiti smjenu gradonačelnika Umaga ili očekivati da on, kao visoko moralna osoba Socijaldemokratske partije, ostavku podnese sam. Međutim, njegov mu napuhani ego i propali štosevi kojima se koristi u govoru neistine, neće dopustiti takvo što. Stoga je za očekivati da će građani Umaga iskoristiti svoju svijest i pamet na predstojećim lokalnim izborima, te kazniti njegovu „maloumnost“ i honorirati onog čelnika koji će pošteno i odgovorno zastupati njihove zajedničke interese. Jer, nemoguće je vjerovati da građani Umaga već nisu prepoznali koliko je Bassanese u osam godina obnašanja dužnosti gradonačelnika forsirao prekomjerno zapošljavanje, pogodovanje pajdašima, te dotjerivanje grada kozmetičkim zahvatima prema onoj staroj izreci: „Izvana gladac, iznutra jadac“. Istra, kao lider regija u Hrvatskoj, zaslužuje skrb i vodstvo kompetentnih političara, a ne političkih šarlatana, koji poput Bassanesea vode gradove i cijeli Istarski poluotok u gospodarsku propast. Bassanese pet godina stopirao vijećnike! Umaška tvrtka Pelagius d.o.o., još je 2010. godine pokrenula postupak izrade ciljanih izmjena i dopuna Gradskog plana za područje Stancije Grande, za realizaciju golferskog kompleksa s 18 rupa i izgradnju golf hotela sa 180 postelja. Izgradnja je predviđena u blizini nekadašnje ladanjske vile koja bi zauzimala središnji dio prostora i trebala biti obnovljena prema smjernicama Konzervatorskog zavoda u hotel sa 20 kreveta, kategoriziran sa 4 zvjezdice. Predviđena investicija bila je vrijedna oko 100 milijuna eura, a gradu je mogla donijeti i 100-tinjak novih radnih mjesta. Svi za, Bassanese – protiv! Međutim, unatoč tome što je to trebala biti jedna od najvećih investicija u Istri koja je dobila podršku HNS-a Istre i njegovog predsjednika, Veljka Ivančića, te tadašnje ministrice graditeljstva, Anke Mrak Taritaš, izmjene Gradskog plana nisu stavljane na dnevni red Gradskog vijeća. Kako su prolazile godine, strpljenje investitora se počelo topiti, pa se oštar zaokret dogodio još 2013. godine. Naime, posljednji rok za usvajanje prostorno planske dokumentacije bio je konac srpnja 2013. godine. S obzirom na sva nastojanja i pisane zamolbe investitora da se ta točka stavi na dnevni red Vijeća, ništa nije poduzeto, pa je postalo jasno da upravo gradonačelnik namjerno sprječava realizaciju projekta. Tako je prouzročena materijalna šteta investitoru i bespotreban trošak, jer je morao pokrenuti novu, treću javnu raspravu za prostorno plansku dokumentaciju. Stoga su združeni oporbeni vijećnici IDS-a, HDZ-a i IDS-a, na inicijativu predsjednika HNS-a IŽ-a, Veljka Ivančića, pred novinarima prozvali gradonačelnika ustvrdivši da je on glavni krivac neizglasavanja plana i stopiranja investicija u Umagu. Naglasili su da svojim destruktivnim postupcima šalje poruku novim investitorima kako u Hrvatskoj nema pravne sigurnosti ulaganja. Zbog očitog gradonačelnikovog ometanja projekta, članica Uprave Pelagiusa d.o.o., Ljubica Marfan, tada je pismom upozorila ondašnjeg premijera Zorana Milanovića: „Prostorno-planski dokument čeka se niz godina zbog bahatosti lokalne vlasti koja ne samo da nije spremna na suradnju jer pravi razliku između podobnih i nepodobnih investitora već ne radi svoj posao na zakonit i učinkovit način, o čemu imamo niz potvrda.“ Gradonačelnikovo ‘kasno paljenje’ Na takvo upozorenje investitora, umaški gradonačelnik se nije ni osvrnuo, a dogradonačelnik Mauro Jurman, „umaški čovjek iz sjene“, se očitovao: “Tehnički ne možemo sazvati sjednicu u tako kratkom roku. Ide se na novu javnu raspravu i nema razloga za hajku!“ I tako se nakon punih pet godina iščekivanja, tvrtki Pelagius posrećilo na samom koncu mjeseca prosinca 2015., kada su im umaški vijećnici, napokon, dali – zeleno svjetlo. Nakon svega, prave razloge „kiseljenja“ i odbacivanja projekta – nemoguće je dokučiti. Oni su poznati samo umaškom lokalnom šerifu Viliju Bassaneseu, kojemu je, dok se bavio uređivanjem umaških parkova, trebalo punih sedam godina da shvati od kolike je važnosti i značaja takav projekt za razvoj grada Umaga. No, koliko je štete u međuvremenu nanio investitorima i lokalnoj zajednici, on valjda mjeri količinom dosegnutog užitka koji je obrnuto proporcionalan gnjevu ulagača! ‘Osveta’ bivšeg vozača dampera i švercera žileta Prenamjena industrijskog pogona umaške Tvornice cementa s pripadajućim kamenolomom u elitno turističko naselje visoke kategorije, predviđala je, na 19 hektara, izgradnju hotela, vila, ugostiteljskih sadržaja, šetnica, biciklističkih staza i dva manja hotela s 2270 postelja. Investiciju društva Terra Istriana d.o.o., vrijednu oko 200 milijuna eura, koja bi otvorila i 800 novih radnih mjesta, Umag je izgubio također zbog nerazumnog bojkota gradonačelnika Bassanesea… Naime, realizacija tog projekta je do daljnjega zaustavljena zbog planirane izgradnje turističko-nautičkog kompleksa sa 200 vezova i trajektnog pristaništa, jer su stanovnici susjednog naselja Moela, potpisivanjem peticije, zatražili da se pronađe drugo rješenje za smještaj predviđene marine iz zaljeva Pozioi u naselju Moela. Predloženo je da se marina izmjesti u prostor bivšeg kamenoloma, a sada „morsko jezero“, gdje je i bila ucrtana prema prvotnom Županijskom planu još 2007. godine, a koji je bio izmijenjen i nije bio na snazi. Drugim riječima, to bi značilo pokretanje dugotrajne nove procedure, od lokalne do županijske. Srećom je Gradsko vijeće Umaga prihvatilo izmjene i dopune Prostornog plana Umaga u rujnu 2012. godine, pa je zaustavljeno izdavanje dokumenata za izgradnju marine do srpnja 2013. godine. Zanimljivo je, međutim, da su pokretači potpisivanja peticije 2012. u naselju Moela, bili upravo – gradonačelnik Bassanese i nositelj aktivnosti, Valdi Buršić, pročelnik Upravnog odjela za komunalnu djelatnost Grada Umaga. Tako je značajni razvojni projekt koji je predviđao zapošljavanje 800 ljudi i zaustavljanje odljeva radne snage iz Umaga, zbog samovolje i dugogodišnjeg spletkarenja čelnika Umaga, već osmu godinu u „pat poziciji“, čekajući ozbiljne ulagače i podršku izvršne vlasti koja će javni interes staviti ispred privatnoga. U ponavljanom konfliktu s gradonačelnikom, vlasnike društva pratilo je njegovo izgovoreno obećanje: “Ne pada mi na pamet omogućiti vam da se obogatite!“ Pritom je zanimljivo istaći, da su članovi Uprave Terra Istriane, Željko Pajić i Vili Drašćić, HDZ-ovci koji su osamdesetih godina prošlog stoljeća bili Bassaneseovi šefovi, dok je on radio kao vozač dampera u Tvornici cementa i švercao žilete zbog čega je bio i – otpušten. Možda se upravo u toj činjenici krije stvarni razlog njegove osvetoljubljivosti i stopiranja investicija koje bi mnogima poboljšale život…? Od ‘Bonace’ do umaškog tsunamija! Najveći neposluh i „treniranje strogoće“ iskalio je Bassanese na tvrtki Saning d.o.o. iz Pule, koja je u naselju Zambratija kraj Umaga otkupila 12.500 četvornih metara zemljišta unutar tamošnjeg urbanističkog područja. Tijekom 2007. godine, tvrtka je započela izgradnju elitnog naselja „Bonaca“ koje je trebalo postati meditativni kutak sa 17 objekata i 110 atraktivnih stanova. Nakon formiranih građevinskih parcela, tvrtka je podnijela zahtjev za izdavanje građevinskih dozvola, koje su izdane 2009. godine, u kojima je temeljem odredbi Zakona o prostornom uređenju i gradnji uvjetovano da se uporabna dozvola za izgrađene objekte može izdati tek kada se izgrade javno prometne površine – pristupne ceste. Stoga je investitor na temelju Rješenja o utvrđenoj visini komunalnog doprinosa uplatio u proračun Grada 3,3 milijuna kuna za izgradnju prometne i ostale komunalne infrastrukture. Međutim, bez prijenosa zemljišta predviđenog za izgradnju prometnica u vlasništvo Grada, izgradnja javno prometne površine – cesta, nije bila moguća, jer tvrtke i privatne osobe, prema našim važećim propisima, ne mogu biti njihovi vlasnici. Kalvarija tvrtke Saning Društvo Saning d.o.o je podneskom Uredu državne uprave u Bujama, pozvalo Grad Umag na davanje izjave o preuzimanju parcela na kojima je predviđena izgradnja prometnica i postupak je bio priveden koncu 2008. godine, dok je na vlasti bio IDS. Međutim, 2009. dolazi Bassanese, koji ne prihvaća pregovore o preuzimanju nekretnina za izgradnju prometnica i isplatu naknade za predano zemljište. Tako je rješenje Općinskog suda u Bujama kojim je utvrđeno da za preuzeto zemljište Grad Umag mora tvrtki Saning d.o.o., na temelju procjene sudskog vještaka, isplatiti 6,419.292,80 kuna, a koje je postalo pravomoćno u lipnju 2010. godine, gradonačelnik svjesno i samoinicijativno – odbacio. Predstavnici tvrtke Saning, Ivan Mandli, Božena Črnac i Vanesa Lončar, odvjetnica iz Odvjetničkog društva Čerin – Čohilj iz Pule, nastojali su u listopadu 2010. sporazumno dogovoriti cijenu unutar presuđenog iznosa Općinskog suda u Bujama, ali Bessanese je odbijao svaku mogućnost dogovora. Zahtijevao je čak, da tvrtka Saning daruje tih spornih 4300 kvadrata zemljišta Gradu Umagu, ignorirajući činjenicu da je Saning platio 220 eura za kvadrat te zemlje i negirajući zakonske odredbe osporavanjem ranije donesene presude suda u Bujama. Međutim, kako nije uspio u svom naumu, doslovce je podivljao i predstavnike Saninga je istjerao iz svog ureda, prijeteći im da nikada neće dobiti uporabne dozvole za izgradnju objekata! Rečeno – učinjeno! Naime, tako je otpočela višegodišnja kalvarija poduzeća Saning. Predmet je završio na sudu i sporovi su bespotrebno trajali oko 7 godina. Grad Umag je izgubio sve sporove, pa je podebljani finalni račun došao na naplatu koncem ožujka ove godine. Tako se zbog nekompetentnosti i neodgovornog ponašanja gradonačelnika Bassanesea, iznos od ranije presuđenih 6,419.292,80 kuna, s kamatama popeo na oko 13,2 milijuna kuna, što s odvjetničkim i parničnim troškovima prelazi – 15 milijuna kuna. Nažalost, zbog dugotrajnih i nepotrebnih sudskih postupaka kojima je gradonačelnik produžavao agoniju u pravnom procesu koji je za Grad Umag ionako unaprijed bio izgubljen, na što su godinama upozoravali nezavisni gradski vijećnik Veljko Ivančić i predsjednik IDS-a Daglas Koraca, prouzročena je milijunska šteta proračunu Grada Umaga. Umažani u minusu 25 milijuna kuna! U svim normalnim pravnim državama bilo bi sasvim objektivno očekivati da će takav čin zloporabe položaja i ovlasti, te gradonačelnikovo svjesno laganje gradskim vijećnicima, biti zreli za kaznenu prijavu. Kao i laganje pročelnice Ureda gradonačelnika, Maje Galović, koja je tvrdila kako Grad dobiva te sporove. Recimo i to, da je 13,2 milijuna kuna nedavno izdvojeno s računa Grada na poseban račun Općinskog suda u Puli, pa je to nesporna činjenica da je ova pravna bitka definitivno izgubljena za Grad Umag! Bravo, gradonačelniče! Međutim, kako je gradonačelnik svojim postupcima postao glavni akter koji je onemogućio poslovanje poduzeća Saning, uništio im projekt dovršenja izgradnje i prodaju stanova, nanio im je time štetu od oko 25 milijuna kuna, pa će investitor sada podići tužbu protiv Grada Umaga zbog nezakonitih postupaka kojima im je učinjena ta nesaglediva šteta! U razgovoru s vlasnikom tvrtke, Ivanom Mandlijem, zamoljeni smo da prenesemo njegovo pitanje gradonačelniku Umaga: “Tko je Bassanese i tko mu je dao pravo da takvim neshvatljivim i nezakonitim postupcima uništi jednu tvrtku, njezino poslovanje i jedan vrijedan projekt, istovremeno razarajućii privatne živote investitora i njihovih obitelji koje su uložile svu svoju imovinu u projekt ‘Bonaca’ u naselju Zambratija?“ Sasvim je izvjesno da će zbog nekompetentnosti i neodgovornosti SDP-ovog gradonačelnika Bassanesea, u konačnici, osim ulagača Mandlija, ispaštati i svi porezni obveznici Umaga, na čiji će teret pasti tih 13,2 milijuna kuna i 2 miljuna naplaćenih odvjetničkih i sudskih troškova. Uoči lokalnih izbora, sada je pravo vrijeme reći: Dosta je bilo, Bassanese! 