U prosincu je Hrvatski zavod za mirovinsko osiguranje isplatio mirovine za milijun i 233 tisuće umirovljenika, što je oko 7000 umirovljenika više nego što ih je bilo posljednjeg mjeseca u prethodnoj godini. Procjene demografa i ekonomista pokazuju da će se priljev novih umirovljenika usporiti, ali ne i zaustaviti jer će lagano povećanje umirovljeničke populacije trajati sve do 2030. godine. Mirovinski zavod navodi da je 46.000 građana tijekom 2016. godine prvi put steklo pravo na isplatu mirovine. Iste te godine iz evidencije je brisano 39,7 tisuća preminulih umirovljenika. Prosječna mirovina isplaćena u prosincu bila je 2433 kune i za devet kuna veća od mirovine isplaćene u posljednjem mjesecu 2015. godine. Sindikat umirovljenika navodi da je zbog promjena u načinu oporezivanja dohotka siječanjska mirovina za oko 14 tisuća umirovljenika s mirovinama iznad 6000 kuna veća od prosinačke jer se po novome porezne obveze umirovljenika umanjuju za 50 posto. Kao i kod svih drugih obveznika poreza na dohodak, umirovljenici počinju plaćati porez na dohodak nakon što im se uračuna osobni odbitak od 3800 kuna te odbici za uzdržavane članove obitelji pa najveći dio umirovljenika i ne plaća porez. Ostalima se porezna obaveza umanjuje za 50 posto, što predstavlja znatnije rasterećenje za umirovljenike s većim mirovinama, kako domaćim tako i stranim. Drugi će na povišicu trebati pričekati do travnja, kad budu poznati podaci o kretanju plaća i cijena u drugom dijelu prošle godine. Pretpostavlja se da bi prosječne mirovine mogle porasti 20-ak kuna, no točan iznos znat će se krajem ožujka. Kad je riječ o propisima koji reguliraju mirovinski sustav, u proceduri je novi zakon o prinosu mirovinskih prava koji se odnosi na mirovinski status dužnosnika te članova ugovornog i privremenog osoblja koji dio radnog vijeka provode kao zaposlenici institucija i tijela Europske unije. Za 2017. godinu najavljena je promjena zakona koji regulira beneficirani staž, promjena zakona o obveznim mirovinskim fondovima te dopuna temeljnog zakona o mirovinskom osiguranju. Iz Vlade još nema najave da bi se promjena temeljnog mirovinskog zakona odnosila na ranije produljenje radnog vijeka, što je bio plan prethodne Oreškovićeve Vlade.  