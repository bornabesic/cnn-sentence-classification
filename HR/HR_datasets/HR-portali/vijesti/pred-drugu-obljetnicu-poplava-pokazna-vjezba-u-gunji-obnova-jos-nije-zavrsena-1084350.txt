Tri dana prije druge obljetnice poplava u županjskoj Posavini danas je na savskom nasipu u Gunji održana terensko pokazna vježba pod nazivom "Obrana od poplava 2016.". Tijekom vježbe 70-ak pripadnika civilne zaštite Općina Drenovci i Gunja učili su kako se pravilno prave zečji nasipi, protutlačni zdenci, češljevi, pruža prva pomoć ozljeđenima... U vježbi su još sudjelovale i vatrogasne postrojbe, pripadnici Gradskog društva Crvenoga križa Županja, policija, Hrvatske vode... Dvije godine poslije katastrofalnih poplava u Gunji velika većina kuća je obnovljena iako se i danas još uvijek vide tragovi poplave. Većina kuća je obnovljena, fasade dobrim dijelom završene, a saniraju se i sve prometnice i ulice kroz selo. Ipak, i dalje se mogu vidjeti neobnovljene kuće kao i kuće za rušenje ili gdje se tek treba raditi fasada. –Prezadovoljan sam koliko je do sada učinjeno u obnovi. Prošla Vlada RH je napravila jako puno, a i od ove Vlade očekujem da nastavi isto. U postupku obnove je 16 još uviojek nedovršenih kuća i one bi trebale biti završene za mjesec – dva. Oba kontejnerska naselja su prazna tako da će i kontejneri uskoro biti odveženi iz Gunje, rekao je načelnik Općine Gunja Hrvoje Lucić. Govoreći o obnovi rekao je kako je do sada samo u Gunji srušeno 60-70 ruševnih kuća te da je ostalo ukloniti još 20-ak takvih objekata. Od 1700 obiteljskih kuća u selu do sada je obnovljeno njih oko 1550. Trenutno je i nekoliko slučaja vezanih za obnovu na sudu. Naime, radi se o vlasnicima kuća koji su tužili državu jer im nisu obnovljene kuće, a čemu je prethodilo takvo Riješenje ministarstva. Prema procjenama šteta od poplava u svibnju 2014. godine veća je od 2 milijarde kuna. Najviše su stradala sela Gunja, Rajevo Selo i Račinovci s tim da su štete zabilježene i u Đurićima, Strošincima, Posavskim Podgajcima i Soljanima. U poplavi su dvije osobe poginule. Prema službenim podacima iz prošle godine u postupak obnove ušle su 2.162 kuće. >> Bandić Gunjanima daruje 18.000 pilića. I hranu za njihov prirast 