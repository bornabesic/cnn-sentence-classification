U pokušaju vojnog udara u Turskoj najmanje je 265 osoba poginulo. Turski predsjednik Recep Tayyip Erdogan poručio je da pokušaj vojnog udara nije uspio. Tijek događaja pratite u nastavku: 23.50 - Nakon neuspjelog pokušaja puča u kojem je poginulo 265 osoba, pristaše predsjednika Tayyipa Erdogana su ostali mobilizirani, a tisuće su prošle danas navečer kroz Istanbul noseći turske zastave i slaveći slobodu dok su vlasti uhitile skoro 3000 osumnjičenih vojnih zavjerenika. Bilanca sukoba je teška: 161 osoba je poginula i 1440 je ranjenih među snagama vjernim Erdoganu i civilima, rekao je premijer, dok je prema podacima šefa vojske ubijeno 104 pobunjenika. Znak da je stanje daleko od normalnog su zatvoreni pristupi bazi Incirlik, objavile su Sjedinjene Države koje su zbog toga obustavile zračne operacije protiv skupine Islamske država u Siriji. Američke vojne postrojbe u Turskoj su dobile naredbu da poduzmu maksimalne mjere zaštite. Ukupno je 2839 vojnika uhićeno u vezi tog neuspjelog državnog udara, rekao je šef turske vlade, koji je zaprijetio da će te "kukavice dobiti kazne koje zaslužuju". Turska, gdje su uhićeni dvojica od 17 sudaca ustavnog suda, je zatražila od Grčke izručenje osam časnika i podčasnika koji su pobjegli helikopterom. 22.40 - Turski ministar obrane Fikri Isik rekao je da su snage odane predsjedniku Erdoganu povratile potpunu kontrolu u svim područjima u Turskoj, no upozorio je da će vlasti ostati u visokoj pripravnosti za eventualan nastavak prijetnji. 22.00 - Egipat je danas blokirao izjavu Vijeća sigurnosti Ujedinjenih naroda koja je trebala upozoriti na pokušaj državnog udara u Turskoj, rekli su diplomati. Nakon konzultacija s Ankarom su Sjedinjene Države predložile u petak izjavu kojom se inzistira na poštivanju demokratski izabrane vlade u Turskoj, na što je Egipat iznio prigovor. Egipat je jedna od nestalnih članica Vijeća i njegovi odnosi s vladom turskog predsjednika Recepa Tayyipa Erdogana su napeti. Erdogan pruža važnu potporu Muslimanskom bratstvu bivšeg egipatskog predsjednika Mohameda Mursija kojeg je vojska svrgnula pod vodstvom generala Abdela Fattaha al-Sissija 2013. Od tada Erdogan je često upozoravao na državni udar u Egiptu čime je izazivao bijes Kaira. Tijekom razgovora u Vijeću Egipat je naveo da nije u nadležnosti Vijeća da odredi je li turska vlada demokratski izabrana i tražio je poništenje te napomene, objasnio je jedan diplomat. Iako su Sjedinjene Države inzistirale, Egipat nije odustao od blokade. U tim uvjetima su SAD odustale od izjave. Takve izjave Vijeća trebaju biti jednoglasno usvojene. 21.45 - Muslimanski klerik koji živi u SAD-u Fethullah Gulen, čije sljedbenike Turska krivi za propali državni udar, rekao je danas kako je pokušaj svrgavanja možda bio insceniran te pozvao turski narod da ne gleda vojnu intervenciju kao nešto pozitivno. "Postoje mali izgledi, postoji mogućnost da je to mogao biti insceniran puč", rekao je Gulen novinarima preko prevoditelja u Pennsylvaniji gdje živi. "Mogao bi biti namijenjen za sudske optužnice i udruge". Gulen je rekao da se demokracija ne može postići vojnom akcijom. Kritizirao je vladu predsjednika Tayyipa Erdogana. "Izgleda da ne trpe bilo kakav pokret, bilo koju skupinu, bilo koju organizaciju koji nisu pod njihovom potpunom kontrolom", rekao je. 21.20 - Američki predsjednik Barack Obama je pozvao sve strane u Turskoj da djeluju uz poštivanje pravne države nakon neuspjelog pokušaja puča, priopćila je Bijela kuća. "Predsjednik i njegova ekipa su naglasili da je nužno potrebno da sve strane u Turskoj poštuju pravnu državu i izbjegavaju bilo koju akciju koja bi mogla izazvati nova nasilja i nestabilnosti", naglašava se u priopćenju. Vlada je objavila da je uhićeno blizu 3000 vojnika, uključujući i visoko rangirane dužnosnike, što navodi na čistku u vojsci. Turske pravosude vlasti su najavile da će nakon neuspjelog državnog udara 2.745 sudaca u cijeloj zemlji biti smijenjeno. 21.00 - U znak otpora pokušaju državnog udara danas se u Ankari sastao turski parlament, u zgradi koju su oštetili pučisti, pokazujući rijetku sliku jedinstva u Turskoj koje je nadišlo stranačke podjele. Turski premijer Binali Yildirim obratio se parlamenta zahvalivši oporbenim strankama i pristašama na ulici koji su se suprotstavili pokušaju državnog udara i rekao da je poraz puča bio "praznik za našu demokraciju". "Zahvaljujem svakom turskom građaninu koji je izašao na ulicu kako bi zaštitio demokraciju. Silno sam ponosan što sam dio ove nacije", rekao je prema vladinom transkriptu njegova obraćanja. Sve četiri stranke predstavljene u parlamentu su se usprotivile pokušaju puča. Čelnik glavne oporbene Narodne republikanske stranke, Kemal Kilicdaroglu je u svojem obraćanju snažno osudio pokušaj vojnog udara. 20.10 - Okupljeno mnoštvo pred Erdoganom koji je održao govor traži smrtne kazne za organizatore puča, a on im je na to odgovorio da će se o tim zahtjevima raspravljati u parlamentu. Vraćanje smrtne kazne već je ranije bio najavio turski premijer. - Vojska je naša, a ne od paralelnih struktura, ja sam vrhovni zapovjednik! - rekao je Erdogan okupljenima kojima je obećao da će 'počistiti' organizatore puča iz vojske i vlade. Ponovio je da SAD treba surađivati u vezi zahtejva za izručenjem Gulena jer je i Turska izručivala teroriste na američke zahtjeve. 20.00 - Turski predsjednik Erdogan održao je govor u Istanbulu u kojem je pozvao američkog predsjednika Baracka Obamu da uhiti Fethullaha Gulena ili da ga deportira u Tursku kako bi se suočio s optužbama vezanima uz pokušaj vojnog udara. Erdogan je rekao da ako su SAD i turska doista strateški saveznici da će mu Obama pomoći po pitanju Gulena, koji živi u središnjoj Pennsylvaniji. Ponovio je da je pokušaj puča izvela manjina unutar vojske. Diljem Turske uhićeno je više od 2.800 članova vojske, a spominju se i izvješća o još uhićenja. 19.32 - Turske vlasti uhitile su suca Ustavnog suda kao i zapovjednika druge armije što su najviši pravosudni i vojni dužnosnik uhićeni nakon neuspjelog puča, objavile su agencije. Alparslan Altan, jedan od 17 sudaca Ustavnog suda, nalazi se u pritvoru iz još nepreciziranih razloga, javlja France Presse prenoseći televiziju NTV. Nešto ranije su sudske vlasti najavile da će 2745 sudaca u cijeloj zemlji biti maknuto s funkcija nakon neuspjelog pokušaja državnog udara. General Adem Huduti je najviši časnik koji je uhićen nakon pokušaja vojnog udara, javlja Reuters. Vlada je najavila uhićenje blizu 3000 vojnika, što će izazvati veliku čistku u turskoj vojsci. Turska vlada je danas objavila da nije uspio pokušaj puča u kojem je 265 osoba ubijeno, ali i dalje traju napetosti o čemu svjedoči poziv predsjednika Recepa Tayyipa Erdogana na nastavak mobilizacije njegovih simpatizera. 19.00 - Njemačka kancelarka Angela Merkel danas je "oštro osudila" neuspjeli pokušaj vojnog udara u Turskoj te pozvala turskoga predsjednika Recepa Tayyipa Erdogana da se prema pučistima odnosi tako da poštuje pravila pravne države. "U ime cijele njemačke vlade oštro osuđujem pokušaj vojnog udara protiv demokratski izabrane turske vlade", stoji u priopćenju službenog Berlina. No prema "osobama odgovornim za tragične događaje u Turskoj treba se odnositi u skladu s pravilima pravne države", istaknula je njemačka kancelarka. Naime, turski premijer Binali Yildrim zaprijetio je pučistima, kazavši da će ih sustići kazna kakvu su zaslužili, a turski je predsjednik izjavio da će na puč "vrlo oštro odgovoriti". 18.20 - Teoretičari zavjera pokrenuli su usporedbe između paleža Reichstaga 1933. godine, pri čemu je poginulo 160 ljudi te jučerašnjeg vojnog udara. Dopisnik Politica Ryan Health tvrdi da su turski izvori događaj u petak navečer prozvali lažnim pučom i lažnim ratom za demokraciju. Nadodaju da ćemo vjerojatno svjedočiti prijevremenim izborima, na kojima će Erdogan pokušati pridobiti većinski broj glasova. Više pročitajte OVDJE. 17.20 - Srbija će formirati zajedničke timove vojske i policije za zaštitu svojih granica jer neće biti "parking za Pakistance i Afganistance koje nitko u Europi ne želi", priopćio je danas srbijanski premijer tehničke vlade Aleksandar Vučić nakon noćašnjeg hitnog sastanka Ureda za koordniranje službi sigurnosti, sazvanog u povodu pokušaja vojnog udara u Turskoj. Odluku Ureda za koordinaranje službi sigurnosti službeno treba potvrditi i predsjednik Srbije Tomislav Nikolić, a njezina je svrha da mješoviti vojno-policijski timovi "bez podizanja zidova i ograda" štite granicu od ilegalnog ulaska migranata i krijumčarenja ljudi, bilo da su krijumčari stranci ili građani Srbije. "Bit ćemo jako oštri prema građanima Srbije koji misle da kriminalom mogu steći korist radeći protiv interesa svoje države i naroda", rekao je Vučić, naglasivši da će krijumčari biti "najstrože kažnjavani". "Naši tužitelji i sudovi poduzimat će sve zakonske mjere da se taj kriminal zaustavi i da svima jasno pokažemo da Srbija ne može biti parking za Afganistance i Pakistance koje nitko drugi u Europi ne želi ni vidjeti, a kamoli primiti", rekao je Vučić novinarima. Više pročitajte OVDJE. 17.00 - Američki državni tajnik John Kerry izjavio je danas da Sjedinjene Države nisu dobile nikakav zahtjev za izručenjem islamskog klerika Fethullaha Gulena, ali da su voljne pomoći u istrazi pokušaja vojnog udara u Turskoj. Kerry, koji boravi u posjetu Luksemburgu, rekao je da iako nije primljen nikakav zahtjev za izručenjem Gulana, koji godinama živi u Sjedinjenim Državama, da "očekuje upite u svezi s njim". Također je kazao da će Sjedinjene Države pomoći Turskoj u istrazi pokušaja vojnog udara i pozvao je turske vlasti da podnesu dokaze protiv Gulena. "Mi pozivamo tursku vladu da nam podnese sve legitimne i čvrste dokaze" o Gulenovoj umiješanosti, kazao je Kerry. Američki državni tajnik ponovio je potporu Sjedinjenih Država turskoj vladi. 16.50 - Hrvatska podržava legitimno i demokratski izabrane predstavnike turske državne vlasti i ističe važnost poštivanja ustavno-pravnog poretka i vladavine prava, poručio je danas ministar vanjskih i europskih poslova Miro Kovač. Više pročitajte OVDJE. 15.40 - Svaka država koja stane iza muslimanskog klerika Fethullah Gulen nije prijatelj Turske i smatrat će se da je u ratu sa članicom NATO-a - kazao je turski premijer Binali Yildirim. Turska Vlada tvrdi da sljedbenici Gulena, koji živi u egzilu u SAD-u, stoje iza pokušaja državnog udara koji je izveo dio vojske. Turska Vlada optužuje Gulena da je pokušao izgraditi "paralelni sustav" u sudstvu, obrazovnovm sustavu, medijima i vojsci, a cilj mu je bio smijeniti vlast. Klerik je takve navode danas odbio. Hrvatska podržava legitimno i demokratski izabrane predstavnike turske državne vlasti i ističe važnost poštivanja ustavno-pravnog poretka i vladavine prava Miro Kovač 14.25 - Turske vlasti su sa funkcija maknuli 2745 sudaca nakon pokušaja vojnog udara, izvijestila je televizija NTV. Pet članova najvišeg pravosudnog tijela Visokog vijeća sudaca i tužitelja također je maknuto sa svojih funkcija. Klerik Fethullah Gulen, kojega je turski predsjednik Erdogan označio kao vođu puča, negirao je svoju umješanost u udar te dodao kako se na vlast treba doći na slobodnim i poštenim izborima. Erdoganove navode nazvao je "posebno uvredljivima". - Najoštrije osuđujem pokušaj vojnog udara u Turskoj", napisao je Gullan u priopćenju, piše Reuters. Potvrđeni su i činovi turskih vojnika koji su sa vojnim helikopterom sletjeli u Grčku i zatražili azil. 3 su bojnika, 3 kapetana i dva narednika. Turska je zatražila od Grčke da ih odmah vrati natrag, dok izvori iz Grčke kažu da će im odmah vratiti helikopter. 12.45 - Reuters piše da je turska antivladina grupa zauzela ratni brod, odnosno fregatu, te da kao taoca drže čelnog čovjeka Turske mornarice u mornačkoj bazi Golcuk. 12.16 - Turski vojni helikopter sletio je u Grčku, a 8 osoba je zatražilo azil u toj državi, piše AFP na temelju informacija Grčke policije. 11.40 - Turski premijer Benali Yildrim objavio je da je 161 osoba ubijena, a 1440 ih je ozlijeđeno u pokušaju vojnog udara. Tursko veleposlanstvo u Hrvatskoj u subotu je priopćilo da događanja u Turskoj predstavljaju pokušaj udara na demokratski izabranu vladu, ali da ga je narod spriječio te da su predsjednik i vlada i dalje na vlasti. "Događanja u Turskoj su pokušaj udara na demokratski izabranu vladu, ali turski narod je to spriječio u jedinstvu i solidarnosti. Naš predsjednik i vlada su na vlasti", priopćilo je veleposlanstvo na svojoj Facebook stranici. U izjavi se dodaje da "turske oružane snage nisu u cijelosti bile upletene u događanja". "Pokušaj udara provela je jedna grupa unutar turskih oružanih snaga na što je uslijedio zasluženi odgovor našeg naroda", stoji u priopćenju. Premijer Benali Yildrim jutros je objavio da su turske vlasti uhitile 1563 pripadnika vojnih snaga koji su sudjelovali u pokušaju vojnog udara tijekom noći na subotu."Skupina ljudi u vojsci izvan zapovjednog lanca pokušala je zbaciti demokratski izabranu vladu", objavio je ured turskog premijera. Predsjednik Erdogan koji se tijekom noći iz Marmarisa, gdje bio na ljetovanju i tamo na početku udara sklonjen na sigurnu lokaciju, vratio u Istanbul i u televizijskom obraćanju rekao da će urotnici platiti veliku cijenu za ovu izdaju. Najavio je da će vojsku očistiti od pobunjenih elemenata. "Turskom neće vladati vojska", rekao je pristašama koji su ga dočekali u zračnoj luci. Televizijske snimke pokazale su kako se vojnici predaju iz tenkova kojima su blokirali mostove preko Bospora. 11.30 - U Ankari ispred generalnog zapovjedništva Turske vojske okupili su se ljudi koji su opkolili zgradu i ne puštaju časnike van. 11.15 - Turska Vlada razmišlja o ponovno uvođenje smrtne kazne za one koji su pokušali izvršiti državi udar, kazao je zamjenik predsjednika vladajuće turske Stranke pravde i razvoja. 11.00 - Novi pokušaj udara u Turskoj mogao bi uslijediti u bilo kojem trenutku, objavljeno je u subotu ujutro na Twitter računu turskog predsjedništva, u poruci u kojoj se ističe kako je potrebno da ljudi i dalje ostanu na ulici. Još uvijek traju operacije kojima se nastoji u potpunosti vratiti nadzor nad glavnim stožerom vojske u Ankari, kazao je neimenovani turski dužnosnik. Specijalne policijske snage i vojska osiguravaju područje sjedišta glavnog stožera. Privremeni zapovjednik turske vojske Umit Dundar, imenovan u vrijeme dok je glavni zapovjednik vojske general Hulusi Akar bio uzet za taoca, kazao je da je vojni udar u Turskoj propao, dodavši da su ubijena 104 pučista. "Pokušaj vojnog udara je propao", kazao je on novinarima u Istanbulu potvrdivši da je 90 ljudi - 41 policajac, dva vojnika i 47 civila - izgubilo život u nasilju tijekom noći. On je u izjavi koju je uživo prenosio turski CNN ustvrdio kako su pobunjeni vojnici uzeli za taoce brojne vojne zapovjednike. Također je poručio kako je Turska zauvijek "zatvorila poglavlje" vojnih udara i da ga nikad više neće otvoriti. Turske vojne snage odlučne su ukloniti pripadnike "paralelnih struktura" iz svojih redova, istaknuo je Dundar koristeći naziv "paralelne strukture" koji predsjednik Recep Tayyip Erdogan i ostali vladini dužnosnici koriste za pristaše islamskog klerika Fethullaha Gulena. Brojni visoki vojni dužnosnici osudili su tijekom noći pokušaj udara kao "nelegalni čin" te pozvali pobunjenike da se vrate u vojarne. 9.10 - AP piše da je turska državna agencija objavila da se broj mrtvih popeo na 90 uz 1154 ranjenih. 8.50 - Pozivajući se na izjavu turskog dužnosnika Al JAzeera piše da je pritvoreno ukupno 1563 časnika Turske vojske. AFP piše da će se održati izvanredno zasjedanje turskog parlamenta nakon pokušaja puča. AP piše da je pod pratnjom policije iz vojne baze izašlo oko 200 turskih vojnika. 8.00 - Ranije je objavljeno da je u glavnom turskom gradu Ankari ubijeno 42 ljudi, a od toga je 17 policajaca poginulo u sjedištu posebnih snaga u Ankari. Televizijska postaja NTV objavila je, pak, da je u Istanbulu tijekom pokušaja vojne frakcije da svrgne vladu poginulo dvoje ljudi. Na pojedinim mjestima u Ankari i dalje se vode borbe s vojnom frakcijom koja je u petak navečer pokušala svrgnuti vladu. No, mnogi su se pobunjenici predali. Turski predsjednik Recep Tayyip Erdogan poručio je da ima još malih poremećaja u Ankari, ali da pokušaj udara nije uspio. Nešto ranije turski premijer Binali Yildirim izjavio je, pak, da pobunjeni vojnici i dalje pucaju iz zraka, pa je naredio vojsci da sruši sve letjelice koje su oteli urotnici. U međuvremenu, mediji javljaju da je srušen još jedan helikopter urotnika, a da su borbeni zrakoplovi F-16 pucali i na tenkove nedaleko predsjedničke palače u Ankari. Erdogan je ranije, nakon što je stigao u Istanbul, poručio da udar neće uspjeti i najavio da će "očistiti" vojsku. Istaknuo je i da su milijuni ljudi izašli na ulice, prosvjedujući protiv pokušaja udara. "Pokušaj udara dijela turske vojske čin je izdaje i razlog za 'čišćenje' oružanih snaga", izjavio je Erdogan. Rekao je i da je u tijeku hapšenje mnogih časnika, a da će biti uhićeno i mnogo visokih vojnih dužnosnika. Erdogan je ranije kazao da je pokušaj vojnog udara djelo sljedbenika islamističkog propovjednika Fethullaha Gulena, kojeg već dugo optužuje da preko svojih sljedbenika u sudstvu i vojsci pokušava svrgnuti vladu. Američka organizacija bliska Gulenu zanijekala je svoju umiješanost u pokušaj vojnog udara. Glasnogovornik turske nacionalne obavještajne agencije MIT kazao da je pokušaj vojnog udara suzbijen, ali da postoje još neka mjesta otpora. "Ljudi marširaju na te grupe. Svim ljudima koji su sudjelovali u ovom pokušaju bit će suđeno za izdaju", kazao je glasnogovornik Nuh Yilmaz. U kaotičnoj noći s petka na subotu u najvećim turskim gradovima Istanbulu i Ankari odjekivale su eksplozije i pucnji, a na ulice su izašli i tenkovi urotnika, koji su opkolili i parlament te ispalili u zgradu nekoliko granata. 2.45 - Situacija u Turskoj uglavnom je pod kontrolom, izjavio je turski premijer Binali Yildrim u subotu ujutro, dodavši da je pokušaj udara protiv vlade bilo pobunjeničko djelo sljedbenika muslimanskog propovjednika Fethullaha Gulena, sa sjedištem u SAD-u. Yildrim je za NTV rekao i da je iznad Ankare uspostavljena zona zabrane letova zrakoplova. Američka organizacija bliska Gulenu zanijekala je svoju umiješanost u pokušaj vojnog udara. 2.35 - Avion turskog predsjednika Recepa Tayyipa Erdogana sletio je u zračnu luku u Istanbulu, kako tvrde turski službenici, a prenosi Reuters. 2.27 - Srbijanski premijer Aleksandar Vučić sazvao je noćas sastanak u vladi Srbije u povodu događaja u Turskoj, a po ocjeni ministra unutarnjih poslova Nebojše Stefanovića, sastanak bi mogao potrajati do duboko u noć jer situacija u Turskoj može imati dalekosežne posljedice i na Srbiju - od migrantske krize do sigurnosti i drugih sigurnosnih izazova. Sutra se očekuje i obraćanje premijera Vučića građanima Srbije. "Situacija je ozbiljna, zahtijeva odlučnost i odgovorne mjere", citirala je agencija Tanjug ministra Stefanovića, po čijoj ocjeni su "brojne strane službe uplele svoje prste u događanja u Turskoj". "I mi razmatramo što ćemo poduzeti da naša zemlja bude potpuno sigurna", poručio je srbijanski ministar unutarnjih poslova. "Potpuno licemjerno zvuči da se udar izvodi zbog zaštite demokratskog poretka i mislim da je svima jasno šta se događa u Turskoj danas", zaključio je Stefanović, ne obrazlošivši detaljnije svoju ocjenu. 2.25 - Turska obavještajna služba tvrdi da je puč završen, dok se sukobi između vojske i demonstranata nastavljaju, javlja CNN. 2.05 - Bugarska je ojačala patrole na bugarsko-turskoj granici i zatražila od Bugara da ne putuju u tu susjednu zemlju, priopćio je ured za odnose s javnošću bugarske vlade. Bugarski premijer Bojko Borisov razgovarao je s obavještajnim i sigurnosnim službama o situaciji u Turskoj. Bugarsko ministarstvo vanjskih poslova savjetuje svim Bugarima koji su u Turskoj da ostanu iza zatvorenih vrata i izbjegavaju javna mjesta. 1.55 - Američki predsjednik Barack Obama razgovarao je s državnim tajnikom Johnom Kerryjem o događajima u Turskoj te su se složili da bi sve strane trebale poduprijeti demokratski izabranu vladu, pokazati suzdržanost i izbjegavati bilo kakvo nasilje ili krvoproliće, objavila je Bijela kuća. "Državni je tajnik naglasio da će se State Depratment nastaviti fokusirati na sigurnost i zaštitu američkih građana u Turskoj. Predsjednik je zatražio od državnog tajnika da ga nastavi informirati o daljnjoj situaciji", navodi se u priopćenju iz Bijele kuće. 1.40 - Agencija Anadolijca javlja da je turski parlament u Ankari pogođen bombom 1.20 - Zrakoplovi koji su trebali sletjeti u Tursku preusmjereni su u druge destinacije, a letovi s istanbulske zračne luke Ataturk su otkazani dok se u Turskoj odvija pokušaj vojnog udara, a turska vojska poručuje da je preuzela vlast. Svjedok u Istanbulu navodi riječi pilota da su svi letovi iz Istanbula otkazani. Website za praćenje letova FlightAware,com dosad je izlistao 33 otkazana leta iz Istanbula za petak i subotu. 1:10 - Avion F-16s srušio je helikopter u kojem su bili pučisti 1.06 - AFP javlja da je ubijeno 17 policajaca od hica ispaljenih iz helikoptera. Čula se i pucnjava u blizini američke ambasade u SAD-u. Civili se pokušavaju zaštiti i sakriti na gradskim ulicama. 00.55 - Sky News je javio da se u Istanbulu vode ulične borbe između vojske i policije. Očevici javljaju da vojni avioni u niskom letu nadlijeću Ankaru, gradom odjekuju eksplozije, iznad zgrada se diže gusti dim, a i otvorena je vatra iz vojnih helikoptera, te da se vide vojnici koji drže zatočene pripadnike policijskih snaga. Oko zračne luke Ataturk u Istanbulu čuje se i pucnjava. Vojska savjetuje građane da ne izlaze na ulice, ali stanovnici Istanbula i Ankare masovno su izašli na ulice i pozdravljaju vojsku koja je svrgnula Erdogana zasipajući ih rižom i cvijećem. Analitičari su uvjereni kako iza tog državnog udara stoji Erdoganov ljutiti suparnik, vjerski učitelj Fethullah Gulen, osnivač Gülen pokreta, poznatog i kao Hizmet, koji živi u dobrovoljnom egzilu u Saylorsburgu u Pennsylvaniji, u Sjedinjenim Državama. Poznato je da je Erdogan izdao svog najboljeg prijatelja Gulena zbog dominacije u stranci Pravde i razvitka te ga optužio za korupciju i kriminal. Gulen je izuzetno utjecajna i moćna osoba u Turskoj. Osim velikog bogatstva, ima utjecaj na vojsku i medije. Ukoliko puč nije uspio, Turska bi mogla ući u građanski rat, upozoravaju analitičari. 00.40 - Policija odana Erdoganu i pobunjena vojska otvorili su vatru na mostu u Istanbulu. Najmanje troje ljudi je ozlijeđeno. 00.30 - Slijetanje privatnog zrakoplova Erdogena odbijeno je. Predsjednik je zatražio azil u Njemačkoj, što je odbijeni, a zatim se uputio prema Londonu. 00.15 - Oporbeni mediji tvrde kako Erdogan, sa svojim tjelohraniteljima i najbližim suradnicima, pokušava napustiti zemlju i domoći se Njemačke i tamo zatražiti azil. U međuvremenu, turska vojska ušla je u sjedište Erdoganove stranke Pravde i razvitka gdje je zaplijenila sve pronađene dokumente i računala. 00.07 - Izvori iz Europske unije kažu da udar provode znatne vojne snage, a ne 'nekoliko pukovnika' javljaju novinske agencije, dok u Turskoj dio vojske pokušava svrgnuti vladu. "To izgleda kao relativno dobro uigran udar značajnog tijela u vojsci, a ne samo nekoliko pukovnika. Drže pod kontrolom zračne luke i očekuju brzu kontrolu nad TV postajama", rekao je taj izvor ubrzo nakon što je turska državna televizija TRT emitirala deklaraciju vojske o opsadnom stanju. "Oni kontroliraju nekoliko strateških točaka u Istanbulu. S obzirom na veličinu operacije, teško je zamisliti da će zaustaviti nadiranje", kazao je taj izvor. Još jedan europski diplomat kazao je da je prisustvovao večeri s turskim veleposlanikom u jednom europskom glavnom gradu kada ih je prekinula poruka s njegova mobilnog telefona. "To očito nije neki mali udar. Taj turski veleposlanik bio je u potpunosti šokiran i uzeo je to vrlo ozbiljno", izjavio je diplomat Reutersu nakon što je večera prekinuta. 23.59 - U Ankari se čuju eksplozije, a vojni helikopteri otvorili su vatru, javlja Reuters koji se poziva na izjave svjedoka. Prema njihovim izjavama vatru su otvorili i tenkovi i to oko zgrade turskog parlamenta, a pucnjava se čuje i na istanbulskom aerodromu. 23.53 - Erdogan se obratio narodu sa sigurne lokacije. Poručio je da "nema veće moći od moći naroda". Više pročitajte ovdje. 23.32 - Turski predsjednik Recep Tayyip Erdogan rekao je da je udar djelo 'manjine unutar vojske'. Predsjednik turske Recep Tayyip Erdogan je na sigurnom, no zapovjednik vojnog stožera je među taocima u Ankari, javlja novinske agencije, dok u Turskoj traje vojni pokušaj rušenja vlade. 23.20 - Turska državna televizija objavila je kako je proglašen policijski sat u državi te da su zatvorene sve zračne luke. Izvjestitelji su kazali kako ih je vojska natjerala da pročitaju ovaj izvještaj. Građani se okupljaju i podižu novce s bankomata. Sloboda Turaka garantirana je tzv. Mirovnim vijećem, neovisno o religiji, rasi ili jeziku. Mirovno vijeće neće dozvoliti da se ošteti javni red. Unatoč tome, turska vlast i dalje tvrdi da je pod kontrolom. Uznemireni građani izvan su kontrole na ulicama diljem Turske. 23.15 - Vojska je zauzela sjedište Erdoganove stranke pravde i razvitka (AKP) u Istanbulu. Također, vojska se nalazi u zgradama turske televizije TRT u Anakari. Naređeno je uvođenje policijskog sata. 23.03 - "Turske oružane snage preuzele su administraciju u zemlji kako bi vratile ustavni poredak, obnovila narušena ljudska prava i slobodu te kako bi povratili vladavinu prava i opće sigurnosti koja je povrijeđena. Svi međunarodni ugovori ostaju važeći, a dobri odnosi sa ostalim zemljama nastaviti će se", stoji u priopćenju vojske. Turski predsjednik Recep Tayyip Erdoğan trenutačno nije u zemlji. 22.57 - Državna televizija je ugašena, a blokiran je pristup internetu i društvenim mrežama. Turska vojska tvrdi da su preuzeli vodstvo kako bi zaštitili osnovna ljudska prava i načela demokracije. Izvještaji tvrde da su pojedinci držani kao taoci, prenosi Guardian. 22.46 - Turski premijer Binali Yildirim rekao je da je skupina unutar vojske sudjelovala u pokušaju državnog udara. "Nećemo dopustiti ovaj pokušaj napada. Svi koji su dio ovog ilegalnog čina platit će najveću cijenu", poručio je Yildirim. Na društvenim mrežama pojavile su se prve snimke vojske i pucnjevi iz helikoptera. >> ‘Nikad to neću zaboraviti. Nitko nije znao što se događa, samo su mi vikali da trčim’ 