Zadarski policajci iz Odjela gospodarskog kriminaliteta završili su kriminalističko istraživanje nad više osoba koje sumnjiče za zlouporabu ovlasti i krivotvorenja isprava. Iz policije navode kako su kaznena djela počinjena u proteklih 10 godina. Nekadašnji načelnik Ante Jerolimov sumnjiči se da je kao čelnik tijela lokalne samouprave inicirao pokretanje postupka za uvjetovanu prodaju općinskog zemljišta na otoku Ugljanu za izgradnju tržnice i ribarnice kao i pokretanje postupka raspisivanja natječaja za dobivanje koncesije na pomorskom dobru. Zemljište je na natječaju kupilo trgovačko društvo u vlasništvu 63-godišnjaka, poduzetnika Zvonimira Nižića Grofa, no izgradili su objekt suprotno tekstu natječaja.  Istraživanjem je utvrđeno i kako je 56-godišnjak u svojstvu odgovorne osobe općinskog komunalnog društva od županije tražio i dobio koncesiju na trajektnom pristaništu te ju je bez osnove prepustio privatnom društvu čiji je osnivač i odgovorna osoba bio 61-godišnjak. – Prethodno je lokalna samouprava financirala projekte i elaborate potrebne za realizaciju koncesije, a nakon prenošenja koncesije, 61-godišnjak je izvršio prijenos vlasništva društva na članove obitelji 48 i 56-godišnjaka, nakon čega su njih dvojica svojim sredstvima financirali izgradnju objekata na koncesioniranom prostoru – stoji u priopćenju policije. Policija također 56-godišnjaka i 45-godišnjakinju sumnjiči da su namjenska sredstva općinskog trgovačkog društva koristili suprotno njihovoj namjerni.  – Materijalna šteta počinjena ovim kaznenim djelima je milijunska, a protiv svih nadležnom Državnom odvjetništvu podnose se kaznene prijave zbog zlouporabe položaja i ovlasti, a protiv Jerolimova i 56-godišnjaka te 45-godišnjakinje zbog krivotvorenja službenih isprava – stoji u priopćenju. >> DORH optužio saborskog zastupnika HDZ-a zbog lažiranja diplome >> Pet osoba osumnjičeno za 22 kaznena djela i dva milijuna kuna štete