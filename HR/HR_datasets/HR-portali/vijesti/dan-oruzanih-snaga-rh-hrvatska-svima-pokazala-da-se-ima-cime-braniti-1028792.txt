Postrojbe Zbora narodne garde činile su začetak buduće Hrvatske vojske (HV) i bile su odgovor na razoružavanje Teritorijalne obrane u Republici Hrvatskoj Povijesni događaj prvog postrojavanja Zbora narodne garde (ZNG) održan je 28. svibnja 1991. godine na stadionu u Kranjčevićevoj ulici u Zagrebu. Danas se taj događaj obilježava kao Dan Oružanih snaga Republike Hrvatske i Dan Hrvatske kopnene vojske. Postrojbe Zbora narodne garde činile su začetak buduće Hrvatske vojske (HV) i bile su odgovor na razoružavanje Teritorijalne obrane u Republici Hrvatskoj. Jedinicama ZNG zapovijedalo je Ministarstvo obrane, a formalno su bile ustrojene u sastavu Ministarstva unutarnjih poslova. ZNG je prema prvim planovima trebao imati Zapovjedništvo, četiri djelatne brigade, 16 pričuvnih brigada i devet pričuvnih samostalnih bataljuna. Na prepuni stadion u Kranjčevićevoj prvo su izašli sinjski alkari. Zatim je na binu došao predsjednik dr. Franjo Tuđman i najviši državni službenici. Pred njima su zatim redom defilirali vojnici. Prva jedinica bila je počasna garda predsjednika republike u povijesnim odorama. Zatim su na stadion pristizale ostale postrojbe u vojnim odorama. Kad su sve jedinice postrojene položena je prisega: „Svečano prisežem da ću vjerno i časno izvrašavati dužnosti koje se od mene, pripadnika Hrvatske narodne garde zahtijevaju i da ću se savjesno i odgovorno pokoravati svim službenim naredbama i zapovijedima. Prisežem da ću, i uz žrtvu vlastitog života, štiti i braniti svoju domovinu Hrvatsku, njezin suverenitet, teritorijalnu cjelovitost i sve njezine građane“. Kada su vojnici položili prisegu brigadama ZNG-a zatim su podijeljene zastave, a nazočnima se obratio predsjednik Tuđman: „Mi smo miroljubiv narod, no moramo stvoriti silu jer ima onih koji bi htjeli protiv hrvatske slobode i suverenosti. Nećemo se naoružavati radi osvajanja tuđih teritorija, imat ćemo onoliko koliko je potrebno za slobodu Hrvatske i hrvatskog naroda!“ Nakon predsjednikovog govora održan je prigodni program u kojem su nastupali hrvatski folklorni ansambli.