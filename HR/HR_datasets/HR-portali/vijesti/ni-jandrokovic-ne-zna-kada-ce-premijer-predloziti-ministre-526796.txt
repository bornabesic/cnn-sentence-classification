Gordan Jandroković, šef Sabora, nakon sjednice Predsjedništva Sabora, kazao je kako prijedlog novih ministara u Vladi nije bio tema danas.  - To nije bila tema sjednice. Ovo je sjednica koja uvijek prethodi plenarnoj, usuglasili smo se oko dnevnog reda, ima 120 točaka od čega 30 novih. Sukladno čl. 7. Zakona o Vladi na prvoj idućoj sjednici predsjednik Vlade treba predložiti nove ministre. To treba biti na početku sjednice, no hoće li to biti 7. ili 8. lipnja, vidjet ćemo. Očekujem da će predsjednik Vlade Saboru dostaviti prijedlog novih ministara - kazao je Jandroković.  Na pitanje što se onda očekuje u srijedu u Saboru, Jandroković kaže da sjednica započinje aktualnim prijepodnevom. - Aktualno prijepodne, uvijek atraktivno i sa puno pitanja zastupnika prema predstavnicima Vlade, a nakon toga vidjet ćemo što će se dogoditi. Imamo jako puno točaka dnevnog reda tako da ćemo raditi po dnevnom redu dok ne dođe prijedlog predsjednika Vlade za imenovanje novih ministara i tada ćemo je staviti odmah u dnevni red i očekujem da ćemo je vrlo brzo i raspraviti - rekao je dodatno objasnivši kako rasprava o novim ministrima ne ide na plenarnu sjednicu. Naime, prema Poslovniku, premijer Plenković ministre mora predložiti na matičnim Odborima, a nakon rasprave na sjednicama tih Odbora, zastupnici na plenarnoj sjednici glasaju za ili protiv njih. Upitan ima li HDZ većinu u Saboru, odgovorio je da su je imali pri izboru predsjednika Sabora te da je uvjeren da će je imati i sada za prijedlog novih ministara.  "Mislim da Vlada neće pasti, dobit ćemo nove ministre u Saboru". Predsjednik Kluba zastupnika Mosta Miroslav Šimić koji je zajedno s ostalom predsjednicima Klubova sudjelovao na sjednici proširenog Predsjedništva, poručio je kako bi premijer odmah u srijedu trebao predložiti nove ministre. No, ističe kako uopće ne zna kad bi to trebalo doći na dnevni red. - Na kraju krajeva, već je to trebalo biti odrađeno. U ovom trenutku imamo državne tajnike koji vode ministarstva i koji imaju bitno sužene ovlasti u odnosu na ministre i to nije dobra situacija za Hrvatsku u normalnim okolnostima, a kamoli u okolnostima Agrokora i svega što se oko Agrokora događa svaki dan -rekao je Šimić. Dodao je kako su razgovarali na sjednici o dnevnom redu te da su u materijalima vidjeli da se prijedlog Ovršnog zakona nalazi tek na 45. mjestu dnevnog reda.  - Dali smo prijedlog da se o tome što prije raspravlja, ako je moguće već idući tjedan - rekao je. Na pitanje misli li da je HDZ namjerno stavio njihove prijedloge tako nisko, Šimić kaže kako ne želi vjerovati u to, ali da će sve vidjeti u danima koji slijede. - To je prijedlog koji građani dugo čekaju i na kojem je niz stručnjaka dugo radilo i od strane HDZ-a i vjerujem da ćemo taj prijedlog što skorije donijeti- poručio je Šimić. Na pitanje vjeruje li da premijer ima većinu, Šimić kaže da mu na temelju dosadašnjih iskustava nema razloga vjerovati.  Jandroković poručuje, što se tiče Ovršnog zakona i ostalih Mostovih prijedloga, da neće biti manipulacije i inžinjeringa dnevnog reda na sjednici. - Bilo je prijedloga da se neke točke stave na bolju poziciju, ja ću sve to razmotriti i donijeti odluku za kakvu smatram da je ispravna. Neće biti nikakvih manipulacija niti inžinjeringa, imamo 120 točaka, tako da će sve doći na dnevni red. Za ove koje smatram da su iznimno bitne za naše građane, njih ćemo uvrstiti prije- rekao je.