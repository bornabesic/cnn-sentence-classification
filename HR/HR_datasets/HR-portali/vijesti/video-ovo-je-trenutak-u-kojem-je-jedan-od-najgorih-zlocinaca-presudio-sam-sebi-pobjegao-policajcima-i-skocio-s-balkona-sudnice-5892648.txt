Sigurnosne kamere sudnice u Youngstownu u američkoj saveznoj državi Ohio zabilježile su uznemirujući trenutak u kojemu muškarac optužen za silovanje i ubojstvo skače u smrt s balkona na četvrtom katu sudnice. Robert Seman Jr., osuđen na smrtnu kaznu zbog uzastopnog silovanja 10-godišnje djevojčice Connie Schmidt, koju je u konačnici ubio u njezinom domu uz njenu baku i djeda, konstantno je i nepokolebljivo poricao svoju krivnju – piše Daily Mail. Seman je nesretnu djevojčicu silovao godinama, u vrijeme kad je bio u vezi s njezinom majkom Lynn. Kad je u svibnju 2015. godine otkrivena stravična istina o zlostavljanju, Lynn je napustila Semana i s kćeri uselila k svojim roditeljima. Ipak, zlostavljaču svoje kćeri naknadno se vratila, a djevojčica je ostala živjeti s bakom i djedom. Neposredno prije početka suđenja za silovanja, Robert Seman odlučio se na krajnje sulud i gnjusan čin – zapalio je kuću u kojoj su se nalazili Connie te njezini baka i djed, Judith i William Schmidt. Tadašnja je istraga pokazala da su svi troje umrli u mukama, pokušavajući napustiti zapaljenu kuću, prenosi Daily Mail. Pomoću prikupljenih dokaza, ali nikad uz njegovo priznanje, 48-godišnji Seman bezuvjetno je osuđen na smrtnu kaznu, po čiju je potvrdu išao u ponedjeljak ujutro kad si je odlučio sam presuditi.   Na snimci koju je objavila televizija WKBN vidljivo je kako osuđenik hoda uz dva policajca, usporava, pogledava policajce i u tri kratka koraka dolazi do ograde balkona s koje se trenutno baca.   Pomoćnik tužitelja Dawn Cantalamessa, koji je vodio slučaj protiv Semana, za WKBN je izjavio kako 'Semanov čin govori sam za sebe' - radije je izabrao ubiti se nego suočiti se s konačnom i neizbježnom sudskom presudom.