Općinsko državno odvjetništvo u Splitu podiglo je optužnicu protiv Ante Đuzela, HDZ-ovog gradonačelnika Imotskog, zbog prijevare. Terete ga da je podnio lažnu medicinsku dokumentaciju temeljem koje je dobio status ratnog vojnog invalida sa stupnjem invalidnosti od 20 posto. Temeljem te invalidnosti od 2000. do 29. travnja 2016. isplaćeno mu je 97.461 kuna, za koliko je prema optužnici oštećen proračun. Đuzel se tereti da je zahtjev za priznavanjem statusa ratnog vojnog invalida podnio 23. rujna 1999.. a uz svoj zahtjev je priložio 12 lažnih liječničkih nalaza nekoliko liječnika koji se odnose na vrijeme od 10. listopada 1992. do 10. studenog 1994. Tužiteljstvo tvrdi da je Đuzel to učinio iako je bio svjestan da ti nalazi nisu istiniti te da mu je cilj bio da lažno prikaže kontinuitet svog medicinskog liječenja od 7. listopada 1992. do dana podnošenja zahtjeva. Službene osobe nadležne područne jedinice su, ne sumnjajući u istinitost i vjerodostojnost priloženih liječničkih nalaza, 4. studenog 1999. donijele rješenje kojim je Đuzelu priznat status HRVI-a, a do 14. travnja 2001. donijeli su još pet rješenja kojima je okrivljeniku priznat status HRVI-a sa stupnjem invalidnosti od 20 posto. Temeljem tih rješenja Đuzel je od 2000. do 2016. ostvarivo pravo na osobnu invalidnini te porezne olakšice. >> Lažni invalid u kolicima prosio po Zadru pa izgnan na dva mjeseca >> Lažni ratni invalid državi mora vratiti 308.478 kn 