Ministar zaštite okoliša i prirode Slaven Dobrović (Most) rekao je da je odgovornost vrlo važna stvar i da svi moraju biti odgovorni za svoje postupke komentirajući na upit novinara Mostovu objavu na Facebooku da su aktualna događanja oko prvog potpredsjednika Vlade i predsjednika HDZ-a Tomislava Karamarka prije svega HDZ-ov problem. "Ne bih išao detaljnije. Smatram da je odgovornost vrlo važna stvar. Svi moraju biti odgovorni za svoje postupke. Ako se ustanovi da su postupci gospodina Karamarka nepovezljivi sa onim što on sada obnaša, valjda će i sam doći do zaključka", odgovorio je Dobrović na upit novinara kako komentira Mostovu objavu na Facebooku i kako će se postaviti članovi Mosta prilikom glasovanja u Hrvatskom saboru o SDP-ovu prijedlogu za smjenom Karamarka.   Most nezavisnih lista objavio je u subotu na svom Facebooku, vezano za navodni sukob interesa prvog potpredsjednika Vlade Tomislava Karamarka, da su aktualna događanja oko Karamarka "prije svega HDZ-ov problem" i da "Most s takvim stvarima uopće nema problema".   "Aktualna događanja oko Tomislava Karamarka su prije svega HDZ-ov problem. Most s takvim stvarima uopće nema problema. Naš fokus je briga o nacionalnim interesima, a ne osobnim političkim pozicijama. To uključuje promjenu političke kulture i visok stupanj političkog osjećaja za javno dobro, a ne osobni interes", naveo je Most na Fecebooku. Iz Mosta ističu i kako "nema 'svetih imena', nema pojedinaca čija bi politička pozicija bila važnija od cijele Vlade, a još manje od dobrobiti Hrvatske". "Pojedini zastupnici Mosta iznijeli su osobno stajalište o slučaju Karamarko, a ne stav Mosta koji zasigurno neće biti uvjetovan razmišljanjem o destabiliziranju Vlade nego visokim etičkim principima na kojima je zasnovan Most", stoji u Mostovoj objavi na Facebooku.  Ministra Dobrovića novinari su u zagrebačkom parku Maksimiru, gdje je sudjelovao na obilježavanju Međunarodnog dana biološke raznolikosti i Dana zaštite prirode u Hrvatskoj, pitali i za njegovo stajalište o pobačaju, s obzirom da su u HSS-u, Mostovom koalicijskom partneru, oko toga podijeljeni. Predsjednik HSS-a Krešo Beljak zabranu pobačaja ocijenio je nazadnom, a europarlamentarka Marijana Petir ističe da je pravo na život temeljno ljudsko pravo te da uvijek treba birati život, jer život nema cijenu. "To je svjetonazorsko pitanje. Moje je duboko uvjerenje da pobačaj nije poželjna stvar i da se treba boriti da toga bude što manje", poručio je ministar Dobrović, a na pitanje bi li mijenjao zakon, Dobrović je odgovorio da se sada ne bi upuštao u taj odgovor. 