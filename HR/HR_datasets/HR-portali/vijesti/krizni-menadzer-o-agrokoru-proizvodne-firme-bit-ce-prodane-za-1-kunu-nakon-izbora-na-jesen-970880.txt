Screneshot: YouTube O TRENUTNOJ situaciji u Agrokoru i hoće li ta tvrtka opstati nakon početka lipnja, za kada je najavljeno dospijeće potraživanja koje neće moći podmiriti i što će se događati dalje s Agrokorom i hrvatskim gospodarstvom, teme su koje su za HRT komentirali bivši ministar gospodarstva Goranko Fižulić, potpredsjednik HGK-a Ivan Škorić, stručnjak za krizni management Danko Sučević i ekonomski analitičar Željko Ivanković. Zakon Lex Todorić ne pomaže Agrokoru, smatra Fižulić: "Lex Agrokor ima manu što nije zaštitio nove isporuke dobavljača. Da su oni osigurani kao sve kreditne institucije onda ne bi imali problem s isporukama, sve bi police Konzuma bile pune i trebalo bi Agrokoru bitno manje dodatne likvidnosti za plaćanje novih obveza jer bi imao vlastite prihode koji bi bili dostatni za tekuće obveze". O Lex Todoriću Fižulić smatra da se takvim zakonom i poslovanjem država izlaže sudskim tužbama: "Lex Agrokor je dvojben, a onda ako unutar toga počnete raditi stvari kao što je plaćanje dijela dobavljača imate osnove za tužbe." Sudske tužbe mogu se očekivati tek najesen  "1. lipnja neće promijeniti priču," nastavlja Fižulić i dodaje: "Sve tražbine su dospjele kada je stigla izvanredna uprava. Ništa se ne može dogoditi jer je Agrokor pod zaštitom suda. Neće se tužbe dogoditi jer su Amerikanci u stand by programu. Njihovi odvjetnički timovi gledaju kakve su njihove šanse za što veću naplatu njihovih tražbina". Kaže kako prije jeseni neće doći do sudskih tužbi u New Yorku niti bilo gdje dalje.  Bivši ministar gospodarstva Goranko Fižulić tvrdi kako Lex Agrokor za cilj nema restrukturiranje: "Veliki dio firmi neće sutra poslovati. Dobar dio firmi će biti prodan. Zašto se onda mučiti s restrukturiranjem kad možete kupcima ostaviti da se bave time". Dodaje kako na konačni rasplet puno mogu utjecati i lešinarski fondovi. Stari dug se može vratiti iz imovine ili dobiti "Jedan od prijedloga Hrvatske gospodarske komore bio je da se stari dugovi zamrznu, a da se plaća samo nova roba", rekao je Ivan Škorić, potpredsjednik HGK-a. "Tako će se pokriti police i dobavljači su sigurni. Stari dug se može vratiti samo iz imovine ili iz dobiti. Ja ne znam zašto taj prijedlog nije prošao", dodao je. Dobavljači su zabrinuti zbog predstojećih tužbi i promjena u poslovanju, kaže Škorić i nastavlja: "Svaki dan zovu i pitaju hoće li se moći naplatiti i kada ili neće. Ja vjerujem da će Agrokor odnosno uprava naći neko rješenje pa će početi plaćati barem ove male koje mi zastupamo". Škorić je prije obnašanja funkcije potpredsjednika HGK-a bio čelni čovjek Belja. Smatra da za tu tvrtku nema straha. "Belje može biti profitabilna tvrtka. U proizvodnim firmama nije problem, osim u PIK-u kojima je jedini kupac Konzum. Veći problem je u PIK-u i Konzumu. Ta polica treba svima i malima i velikima i to treba sačuvati", zaključio je Ivan Škorić, potpredsjednik HGK-a. Prioriteti politike drugačiji od menadžera "Lex Agrokor je podvrgnut velikim kritikama s kojima se uglavnom slažem. Novi dobavljači su implicitno zaštićeni u Lex Agrokoru ali nisu eksplicitno, kao banke. Plaćanje starih dobavljača je u kriznom managementu nedopustivo", rekao je Danko Sučević, stručnjak za krizni management i dodao: "Krizni menadžment ima pravila koje se moraju držati. Zašto ih se ne držite, zato što niste krizni menadžer, ne znate pravila i nije vas postavio niti vlasnik niti vjerovnici nego vas je postavila država koja ima različite prioritete. Prioritet upravitelja je da zaštiti male dobavljače. Ne možete to reći. Zapravo možete ako ste političar ali ne menadžer". Sučević kaže da ne zna hoće li doći do neke promjene (bankrota Agrokora op.a.) početkom lipnja i dodaje: "Pogotovo zato što se priča da će nakon toga biti parlamentarni izbori u 9. mjesecu, a svaki dan u Konzumu kad ne možete avansno plaćati nove dobavljače vas enormno košta". Nužno je restrukturiranje i smanjivanje troškova  Agrokor ne mora strahovati od tužbi, smatra Sučević i dodaje: "Agrokor nije stranka. Dobavljači su prodali potraživanje faktoring kućama i one to sad hoće naplatiti. Agrokor to ne mora rješavati". Nužnim smatra restrukturiranje Agrokora, odnosno smanjivanje troškova: "Ono što je isto nužno, a ne radi se je operativno restrukturiranje. Smanjivanje troškova. Ako vam padne prihod 14% a troškovi ostanu isti zašto ih ne smanjujete? Zato što smanjivanje troškova uključuje otpuštanje ljudi i zatvaranje neprihvatljivih pogona. E tu se opet vraćamo na izbore". Proizvodne firme bit će prodane za jednu kunu  Sučević kaže da proizvodne firme treba pokloniti za jednu kunu: "Belje je firma s očajno lošim kreditnim rejtingom. Možda oni imaju odlični poslovni plan, no oni zadnjih 5 godina generiraju gubitke. Tu firmu nitko neće. Isto je s Vupikom i PIK-om. Te firme treba pokloniti za 1 kunu". Kaže kako će se to i dogoditi nakon parlamentarnih izbora. Usporedio je vladine povjerenike Alvareza i Ramljaka i rekao kako je Alvarez došao s timom stručnjaka, za razliku od Ramljaka. "Alvarez je imao tim iskusnih kriznih menadžera, Ramljak je došao i rekao evo ja sam tu. Ja ne znam tko je njegov tim. Vjerojatno ministrica Dalić i ministar Tolušić. Jedan čovjek to sve sam ne može", zaključio je Danko Sučević, stručnjak za krizni management. Sva događanja u Agrokoru mogu izazvati velike probleme u Hrvatskoj  Ekonomski analitičar Željko Ivanković upozorava da postoji još jedan stakeholder. "Ministar Stier ide u Rusiju. Pretpostavljam da će jedna od tema razgovora biti i Agrokor. Ja sam danas pogledao, direktor Sberbanka koji je dao izjavu o Agrokoru da pregovaraju s Vladom, je bliski suradnik Putinov i čovjek je koji je 8 godina bio ministar gospodarstva. Treba računati da osim dobavljača na koje je Vlada najviše mislila kada je donosila Lex Agrokor postoje banke i Rusi koji su ovim Zakonom pali u drugi plan", rekao je Ivanković. "Najgori scenarij ne podrazumijeva samo ono što se dešava u Agrokoru nego i jako pogoršanje u svjetskoj ekonomiji pa plus ovo što se događa u Agrokoru može izazvati velike probleme u Hrvatskoj", rekao je Ivanković i dodao kako, uz situaciju kroz koju je Hrvatsku prošla, neće biti toliko strašno.