Bivši savjetnik Mosta Ivica Relković u razgovoru za Večernji odgovorio je na Grmojine izjave u kojima ga je prozvao zbog kritiziranja Mosta i metafore "mostovog suicida". - Ja nisam rekao da je Most učinio političko samoubojstvo, nego da je izgubio dugoročni koalicijski potencijal. A ono što mogu reći, jest da Most mora računati na 8 godina oporbe! Ne znam hoće li to biti u stanju, rekao je Relković. On je istaknuo da "ako netko želi promijeniti koalicijski potencijal, on prvo mora promijeniti svoje prve redove".  Dodao je kako je takav slučaj bio dok Most nije mogao surađivati s HDZ-om i SDP-om zbog Karamarka i Milanovića, a da bi se to sad moglo dogoditi njima zbog Petrova i Grmoje.  Na pitanje o tome hoće li se vratiti u Most ako odstupe Petrov i Grmoja, Relković nije dao potvrdan odgovor. - Ja osobno nisam zainteresiran za bilo koju političku opciju. Nikada nisam tražio nikakvu funkciju i moj interes ne postoji u tome smjeru. Ne radim nikakvu posebnu platformu kao što se pisalo, a hoću li kao savjetnik biti angažiran od nekih stranaka, e to je već druga priča. Podsjećamo, politički tajnik Mosta Nikola Grmoja izjavio je u danas u Dubrovniku da je HDZ pokušao "kupiti" njihova zastupnika Hrvoja Runtića da ne glasa protiv Zdravka Marića te je odbacio izjave bivšeg Mostovca Ivice Relkovića ustvrdivši da bi Most počinio "suicid" kada bi izdao svoje ideale. Saborski zastupnik Mosta Hrvoje Runtić rekao je za N1 da su ga "vrbovali" HDZ-ovci da ne glasa protiv Zdravka Marića u Saboru te je, kaže, sve prijavio i policiji. ''Bio je taj pokušaj kupovine, on je to prijavio policiju. Pristupili su mu s konkretnim prijedlogom rješenja njegovih svih financijskih problema i problema njegove supruge kako se ne bi pojavio na glasovanju o ministru Zdravku Mariću i kako bi dao glas za novog predsjednika Sabora Gordana Jandrokovića. Očito da su se arhitekti ovog poteza premijera Plenkovića, malo preračunali i nemaju dovoljan broj ruku. Premijer je lagao cijelu naciju. Neka pokaže potpise i prestane s trgovinom'', rekao je Grmoja u izjavi za novinare u Dubrovniku. Na pitanje novinara kako komentira izjavu nekadašnjeg ''gurua'' Mosta Ivice Relkovića koji je ustvrdio da je Most počinio "samoubojstvo"vlastitog koalicijskog potencijala, Grmoja je ustvrdio kako Relković nije nikakav "guru" Mosta. ''On je bio član platforme Mosta, a odavno s nama ne surađuje, a što se tiče suicida, počinili bi ga samo da smo izdali svoje vrijednosti i ideale. Nije nam bitno želi li nas SDP i HDZ, bitno nam je da imamo potporu građana. Neprestano nam prilaze i daju ruku. Most bi nestao da je izdao svoje vrijednosti i ideale'', rekao je Grmoja.   "Most je zapravo izvršio 'samoubojstvo' vlastitog koalicijskog potencijala na dugi rok! Borbeno napuštanje pozicija kao poruka svakom potencijalnom partneru da se pripremi na burnu suradnju ne osigurava nikakve šanse za ikakvog ozbiljnog partnera. Hoće li HDZ uopće uzeti u obzir Most treći put? Ne. A hoće li to htjeti probati SDP prvi put? Ne. Pa kome onda Most u slučaju novih parlamentarnih izbora uopće više može biti partner za formiranje Vlade? Nema trećeg takvog u Hrvatskoj. Most je nepoželjan koalicijski partner i desnoj i lijevoj opciji", rekao je Relković u razgovoru za nedjeljni Jutarnji list. Ivica Relković je u prošloj Vladi bio je posebni savjetnik Bože Petrova koji je tada bio potpredsjednik Vlade, a u ovoj Vladi je obnašao funkciju savjetnika donedavnog ministra uprave Ivana Kovačića. Obje funkcije napustio je netom prije raspada suradnje između Mosta i HDZ-a, ali ovaj put Relković to nije napravio kako bi ostao uz Most, nego kako bi se posvetio političkim analizama na blogu 'Besplatna politika', koji je u međuvremenu pokrenuo, podsjeća Jutarnji.     