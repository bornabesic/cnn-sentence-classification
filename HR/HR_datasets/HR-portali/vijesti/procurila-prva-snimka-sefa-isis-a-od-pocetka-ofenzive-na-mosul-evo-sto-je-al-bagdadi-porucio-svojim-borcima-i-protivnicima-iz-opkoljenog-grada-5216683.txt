U jeku velike iračko-kurdsko-američke ofenzive na Mosul, drugi najveći irački grad, koji je već nekoliko godina pod kontrolom Islamske države, u srijedu se pojavila audio snimka lidera ISIS-a, samozvanog kalifa Abu Bakra al-Bagdadija, za kojeg se vjeruje da se nalazi u opkoljenom Mosulu. U zapisu pod naslovom 'Ovo su nam Alah i njegov izaslanik obećali' Bagdadi nastoji podići moral svojim borcima, posebice onima u Mosulu. Kako prenosi SITE, kompanija specijalizirana za monitoring džihadističkih internetskih stranica, a koja je prva objavila snimku, Bagdadi ofenzivu na Mosul smatra ratom protiv muslimana u režiji 'križara' i židova. Za sukob optužuje i šijite, za koje tvrdi da čine sve što mogu kako bi preuzeli kontrolu nad cijelim Irakom. Svim sunitima je uputio poruku da je njegov kalifat jedino rješenje za njih. Svoje je borce također pozvao da napadnu Saudijsku Arabiju, ali i Tursku, koja se sa svoje strane, unatoč žestokom protivljenju vlasti u Bagdadu, uključila u ofenzivu na Mosul. Direktorica SITE-a Rita Katz stekla je dojam da al-Bagdadi na snimci zvuči prilično očajno.