Ilustracija: Index "OČIGLEDNO da su se poreznici do sada previše bavili manjim poduzećima pa su 'zaboravljali' velike koji su mogli obračunati porez kako su htjeli bez većeg straha da će im porezna intervenirati", naglasila je krajem 2012. godine tadašnja šefica Porezne uprave Nada Čavlović Smiljanec kada je u vladi predstavljen posebni odred "poreznih komandosa" za velike tvrtke poput Agrokora, Ine, HEP-a i velikih banaka. Posebni porezni nadzor  Naime, od 1. studenog 2012. godine, odlukom Vlade Zorana Milanovića formiran je posebni odred unutar Porezne uprave koji su zaduženi za 600 najvećih tvrtki. Tada je najavljeno kako će u posebnom 21. uredu Porezne upravi raditi 134 poreznih službenika koji su se posebno educirali za rad s velikim poduzetnicima. Svaka korporacija, osiguravajuće ili telekomunikacijsko društvo trebala je tada dobiti svog 'osobnog poreznika'.  Tadašnji ministar financija Slavko Linić govorio je tada kako je nužno oformiti posebni ured za velike jer je samo pet posto velikih tvrtki u 2011. godini imalo poseban porezni nadzor. Neslužbene informacije govorile se kako su veliki obveznici sami određivali koliko će poreza platiti, jer su poreznici rijetko išli u nadzor i provjeravali je li porez dobro obračunat. Marić o kontinuiranom nadzoru   Saborski zastupnik Nikola Grmoja danas je rekao kako u Agrokoru od 2007. godine nije bilo Poreznog nadzora.  Bivši ministar financija Linić danas je rekao kako Agrokor nije bio porezni dužnik već je redovito plaćao poreze.  "Isto tako, nepravilnosti koje smo utvrdili, dali smo im rok, što znači da smo bili u nadzoru i kontroli", rekao je Linić.  Aktualni ministar financija Zdravko Marić rekao je danas kako ne može komentirati konkretni slučaj, dakle je li točno da od 2007. godine Porezna nije kročila u Agrokor.  Rekao je i kako je za velike porezne obveznike, poput Agrokora, osnovan poseban odjel.  "On funkcionira po principu dostave podataka, bilo od Fine, bilo od medija. Kad krene nadzor u nekom velikom subjektu, on se radi kontinuirano", rekao je Marić.