Dino Kulišek (25) bježi s mjesta ubojstva, skida krvavu odjeću, tušira se, skriva krvave tenisice, odlazi u šumu dalje od ljudi, gdje puši džoint. Nema u takvom ponašanju nikakvog ludila i obračuna s vragom već se radi o hladnoj i proračunatoj likvidaciji čovjeka koji se nije mogao obraniti, rekao je u završnim riječima Igor Koren, odvjetnik majke ubijenog Ivana Jagodića. Ivan Jagodić Ivan Jagodić Dodao je kako je vrlo simptomatično kako se nekakva opsjednutost, mirisi, okultizam i vragovi pojavljuju tek kasnije u sudskom postupku. Majka ubijenog Ivana uplakana je slušala završne riječi na kraju suđenja. Kulišek, optužen da je u srpnju 2014. u stanu u Crikvenici nožem izbo Ivana Jagodića (22) te pokušao usmrtiti Jagodićevu djevojku, tada 19-godišnju Meriem Demo, koja zbog svega ima trajno oštećenje živca desne ruke, kojom se teško možete služiti, branio se tvrdivši kako je bio opsjednut. - U snu mi se najprije pojavljivao vrag s rogovima, a kasnije je taj vrag bio u obliku Jagodića. Mislio sam, ako ubijem vraga, ubit ću nešto zlo. Većina glasova u mojoj glavi odobravala je, čak me nagovarala na to. Na kraju mi je pukao film, pokucao sam mu na vrata, napravio što sam napravio i otišao - rekao je u svojoj obrani Kulišek, piše Novi list. Njegovi branitelji, odvjetnici Ljubo Pavasović Visković i Goran Marjanović, u završnim riječima zatražili su njegovo oslobađanje smatrajući da optužba nije izvan svake razumne sumnje dokazala ključne okolnosti koje se optužnicom stavaljaju na teret optuženiku, a pogotovo kada se radi o njegovoj ubrojivosti za vrijeme počinjenja ubojstva. Tužiteljstvo pak tvrdi kako nalaz vještaka upućuje da se ne radi o osobi s poremećajem ličnosti, koja ne zna šta radi i ne može kontrolirati svoje nagone. Riječka sutkinja Jesenka Kovačić nepravomoćnu presudu objavit će u ponedjeljak.