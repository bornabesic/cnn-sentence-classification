Iako sudske rasprave najčešće ne privlače preveliku pažnju javnosti u SAD-u, ona održana u utorak prikovala je tisuće Amerikanaca pred televizijske ekrane. Naime, ta se rasprava odnosila na kontroverznu odluku američkog predsjednika Trumpa kojom se zaustavlja ulazak u zemlju državljana sedam zemalja s većinski muslimanskim stanovništvom. ‘Rešetanje’ odvjetnika Odvjetnik ministarstva pravosuđa Augustin Flentje pokušao je uvjeriti trojicu sudaca kako sudovi ne bi trebali dovoditi u pitanje predsjedničku odluku. – Riječ je o pitanju nacionalne sigurnosti i predsjednikovoj procjeni o kojoj odlučuju političke strukture – ustvrdio je Flentje, čime je potaknuo cijeli niz pitanja sudaca pred kojima se nalazio, a posebno kada je ustvrdio kako se o predsjedničkim odlukama ne treba uopće raspravljati. – Znači li to da predsjednik može jednostavno potpisati uredbu o zabrani ulaska muslimana u zemlju? – upitao ga je sudac William Canby kojega je na to mjesto postavio još predsjednik Carter. Flentje nije dao jasan i uvjerljiv odgovor. Svojevrsno “rešetanje” odvjetnika koji je zastupao ministarstvo pravosuđa nastavilo se nekoliko sati, a Flentje je ujedno tvrdio i kako su razlozi za postavljanje sedam zemalja na crnu listu prilično jasni, no administracija još nije imala vremena ni prilike podastrijeti dokaze koji ove zemlje povezuju s terorizmom. No koje će, tvrdio je, svakako objelodaniti kada za to dođe vrijeme. Iako je sam Flentje po završetku saslušanja bio prilično skeptičan tvrdeći kako nije siguran da je uspio obraniti stav Bijele kuće, neke procjene govore kako bi dva od tri sudca koji su uključeni u proces mogli stati na stranu predsjednika Trumpa. Bijela kuća ili dvije države Odluka sudskog vijeća koje je obavilo raspravu bit će donijeta do kraja ovog tjedna, no sigurno je da će ona, ma kakva bila, biti osporena pred Vrhovnim sudom SAD-a. Pitanje je samo koja će strana ovo iznijeti pred najvišu sudsku instancu, Bijela kuća ili države Washington i Minnesota čiji su suci i izdali zabranu provođenja predsjedničke odluke. Odluka Vrhovnog suda bit će konačna, a budu li suci podijeljeni, zabrana provođenja odluke ostaje na snazi. >> Otkriveno što Trump radi sam u Bijeloj kući dok mu supruga sa sinom živi u New Yorku 