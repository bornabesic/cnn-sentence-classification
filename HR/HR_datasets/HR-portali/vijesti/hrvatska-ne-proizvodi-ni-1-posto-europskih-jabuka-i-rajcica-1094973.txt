Na 18,3 tisuće hektara pod voćkama i bobičastim voćem, što je samo 0,8% ukupne površine EU pod tim kulturama, Hrvatska je lani proizvela 96,2 tisuće tona jabuka, 3,7 tisuća tona bresaka, 2,4 tisuće tona jagoda i 6,7 tisuća tona trešanja. Kad je posrijedi povrće, na još skromnijih 8,6 tisuća hektara, što je 0,4% ukupnih povrtnih hektara u EU, proizveli smo pak mizernih 36,6 tisuća tona rajčica, 6,6 tisuća tona krastavaca, 10,9 tisuća tona mrkve i 1,6 tisuća tona tikvica. Ni s voćem ni povrćem nismo dostigli ni 1% ukupne europske proizvodnje, što je najbolji podsjetnik koliki smo ovisnici o njihovu uvozu. Španjolci, lideri u proizvodnji voća, drže čak 27,1% ukupnih EU površina, prema najnovijim podacima Eurostata, statističkog ureda EU. Voće proizvode na čak 636 tisuća hektara, dok u povrću dominiraju Talijani s 420 tisuća hektara ili 20,2% udjela. Kad je u pitanju kvantiteta, u EU se od voća najviše proizvode jabuke, 12,7 milijuna tona u 2015., gotovo 25 kilograma po stanovniku, a od povrća rajčice – 17,7 milijuna tona ili 35 kilograma po stanovniku. Poljska je proizvela svaku četvrtu jabuku u EU, Italija svaku petu. Španjolska, koja je i glavni proizvođač jagoda u EU (29%), zajedno s Italijom i Grčkom proizvela je gotovo 90% bresaka, dok je Poljska lider i u proizvodnji trešanja, u kojoj sudjeluje s 25%. Italija (36,3%) i Španjolska (27,4%) zajedno drže gotovo dvije trećine ukupne europske proizvodnje rajčica, a slična je i situacija s krastavcima, mrkvama, tikvicama... U svim tim proizvodnjama Hrvatska je u domeni statističke greške, a zna li se da nam je proljetni mraz u travnju poharao dobar dio voćnjaka i vinograda – 2016. bi mogla biti još poraznija. 