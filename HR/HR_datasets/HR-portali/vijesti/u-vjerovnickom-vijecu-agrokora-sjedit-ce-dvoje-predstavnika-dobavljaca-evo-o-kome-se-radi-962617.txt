Foto: Pixsell/Igor Šoban  U PRIVREMENO vjerovničko vijeće Agrokora ulazi prokuristica Kraša Marica Vidaković u ime velikih dobavljača i predsjednik Hrvatske poljoprivredne komore (HPK) Matija Brlošić u ime malih dobavljača i proizvođača, potvrđeno je Indexu iz Koordinacije dobavljača i proizvođača.   Iz Koordinacije najavljuju da će se poslijepodne ili večeras sastati s izvanrednim povjerenikom za Agrokor Antom Ramljakom, koji će ih izvijestiti o detaljnom planu za izlazak iz krize tog koncerna.  "Dobavljači i proizvođači su umjereno optimistični i vjeruju da će u suradnji s vladinim povjerenikom riješiti sva otvorena pitanja", kazali su iz Koordinacije dobavljača i proizvođača.  Trgovački sud u Zagrebu u ponedjeljak je imenovao Antu Ramljaka izvanrednim povjerenikom Agrokora te zabranio pokretanje i vođenje parničnih, ovršnih, upravnih i postupaka osiguranja i dr. protiv Agrokora i njegova 24 povezana i ovisna društva u Hrvatskoj, a u međuvremenu su i deblokirani računa koncerna i njegovih tvrtki.    Po riječima premijera Plenkovića u ponedjeljak u Vladi nakon sastanka s dobavljačima, Ramljak će danas doći u Agrokor, snimiti stanje, obaviti primopredaju i krenuti s upoznavanjem situacije u kompaniji, a u tome će mu „sva saznanja i informacije o poslovnim odnosima, očekivanjima, obvezama i tražbinama koje imaju dobavljači biti vrlo korisna kako bi stekao cjeloviti uvid”.  Također, kazao je, od dobavljača se očekuje i da danas tijekom dana nominiraju predstavnike u privremeno vjerovničko vijeće, i to jednog ispred velikih i jednog ispred malih dobavljača, a u dogovoru sa svim dobavljačima.  U to vijeće,  s ukupno pet članova, uz predstavnike dobavljača još trebaju biti određeni predstavnici velikih banaka vjerovnika (1), manje izloženih banaka (1) te vlasnika obveznica (1).