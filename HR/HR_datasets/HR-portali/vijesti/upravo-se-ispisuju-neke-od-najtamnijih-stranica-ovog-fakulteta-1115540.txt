Članovi Fakultetskoga vijeća Filozofskoga fakulteta iz reda profesora, koji se protive dekanu Vlatku Previšiću i traže njegovu smjenu, pročitali su u četvrtak na početku sjednice Vijeća svoju izjavu u kojoj su u nekoliko točaka osporili legitimnost njezina održavanja te je potom i napustili. Sudjelovanje na sjednici onemogućeno je studentskim predstavnicima u Vijeću, a nakon izlaska profesora sa sjednice, njihovu je izjavu pred okupljenim studentima ispred dekanata pročitao profesor Nenad Ivić. Fakultetska knjižnica zatvorena je danas do 15 sati, a onemogućen je bio i pristup referadi. Novinarima koji su pratili događanja na Fakultetu zaštitari su onemogućili snimanje kamerama, fotoaparatima i mobitelima unutar zgrade, ali je sve istodobno snimano kamerom fakulteta što je, kako su potvrdili studenti, zatražio dekan Previšić. Današnjim događanjima prethodio je plenum Filozofskog fakulteta održan sinoć ispred fakultetske zgrade, a na kojemu su sudionici ponovili zahtjev za smjenom dekana te je zatraženo da dekan sâm da ostavku ili da ga smijeni rektor zagrebačkog Sveučilišta Damir Boras do 3. listopada te je izglasan i zahtjev da se smijeni rektor Boras. Smjena dekana Previšića bila je i jedna od točaka na sjednici Fakultetskoga vijeća 14. srpnja, no dekan nije dopustio glasovanje o njoj te je s troje prodekana napustio tu sjednicu. Premda je većina članova Vijeća ostala na sjednici, o toj se točki nije moglo glasovati jer dekan nije ovlastio osobu koja bi vodila točku o njegovu razrješenju. Razrješenje dekana Previšića zatražio je krajem travnja plenum FF-a zbog nezadovoljstva većine profesora i studenata ugovorom toga fakulteta s Katoličkim bogoslovnim fakultetom jer ga mnogi smatraju štetnim za FF te da bi njime studenti FF-a došli u neravnopravan položaj u odnosu na studente KBF-a. Senat Sveučilišta u Zagrebu 13. rujna poništio je izbore za Studentski zbor FF-a i studentske predstavnike u Fakultetskom vijeću koji su održani 25. i 26. ožujka 2015. godine jer postupak izbora "nije proveden na način propisan Zakonom o studentskom zboru, sveučilišnim Pravilnikom o izborima i statutom FF-a". Odluka je donesena na osnovi izvješća Ministarstva znanosti, obrazovanja i sporta, koje je zatražio dekan Previšić, a prema kojemu je Fakultetsko vijeće "sastavljeno protivno važećim zakonima i pravilnicima, kao što je ravnomjerna zastupljenost po studijima i godinama studija". Time, prema obrazloženju Senata, "nije zakonita ni Odluka o pokretanju postupka razrješenja dekana" FF-a donesena na sjednici 16. lipnja "kao ni postupak koji bi se provodio temeljem takve odluke". Ivić: Pokretanje smjene dekana je legalno U zgradi sveučilišta studentima se obratio dr. sc. Nenad Ivić s Odsjeka za romanistiku te poručio da "svi kolege i kolegice poštuju Statut fakulteta i ne sudjeluju u radu krnjeg i neregularnog sustava". Uslijedile su ovacije studenata koji su zatim napustili zgradu te se i dalje nalaze pred Filozofskim fakultetom. Ivić se obratio i medijima te kazao da prisutnost zaštitara na fakultetu služi jedino za zastrašivanje. "Jedini razlog u njihovu dovođenju vidimo da služe za zastrašivanje profesora i studenata budući da na fakultetu nema ni nasilja ni nereda", kazao je te zatražio da se zaštitari povuku. Profesor je kazao kako je neprihvatljiva situacija da se neke odluke na Vijeću donose dok su neki drugi predstavnici Vijeća isključeni iz njegova rada. Kazao je i kako "odluke krnjeg vijeća nemaju legalnost". Ivić je kazao kako ova situacija iziskuje i stegovnu odgovornost dekana te da je pokretanje njegove smjene legalno. Kazao je i kako je njegovo ponašanje i sprečavanje kretanja studenata po Fakultetu velika sramota. – U meni i u svim članovima ovog fakulteta i Vijeća može izazvati samo stid činjenica da na čelu Fakulteta stoji takva osoba. Takvoj osobi ne preostaje ništa drugo nego da podnese ostavku – kazao je Ivić. – Odbacujemo sve insinuacije kojima se studente i nastavnike ovog fakulteta potpuno neutemeljeno i maliciozno povezuje ne samo sa stranačkom politikom nego i s ekstremističkim političkim opcijama – kazao je Ivić. Boras: Situacija je ozbiljna – Smatram da prvo treba omogućiti studentima Filozofskog fakulteta da normalno izvršavaju obaveze na svom fakultetu. A onda bi bilo u redu da i dekan Previšić podnese ostavku. Inače se protivim ovakvim pobunama, ali diktaturi nije mjesto na Filozofskom fakultetu – kazala je studentica psihologije Lucija Krapanić. Ivan, student sociologije, kazao je da je moguće da će doći do verbalnog sukoba ako se ovako nastavi. Smatra da zaštitarima na fakultetu nije mjesto te da predstavljaju isključivo silu. – Oni su poput male dekanove vojske, što je pomalo i žalosno. Nakon 3. listopada trebale bi normalno krenuti konzultacije, ali bez predavanja – kazao je 28-godišnjak. Nadodaje da je prisutna desničarska i ljevičarska struja na različitim odsjecima fakulteta zbog čega ne dolazi do ujedinjenja svih studenata. – Politika je ušla u prostore fakulteta, što se ne bi smjelo događati – poručio je Ivan. – Situacija na Filozofskom fakultetu je ozbiljna. Svi elementi sustava moraju funkcionirati legalno. Moramo uzeti malo vremena i razmotriti kako se postaviti u novonastaloj situaciji – kazao je Boras za N1 televiziju. >> Studenti Filozofskog fakulteta: Ostavka Previšića ili krećemo u blokadu! I Boras treba otići!