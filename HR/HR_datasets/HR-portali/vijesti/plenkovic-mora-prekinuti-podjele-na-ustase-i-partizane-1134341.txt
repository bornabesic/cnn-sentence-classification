S novim predsjednikom SDP-a razgovaramo o izboru vodstva njegove stranke i aktualnim političkim zbivanjima. Izabrali ste stranački vrh. Koliko ste zadovoljni? Mnogi vaši ljudi koji su na terenu lobirali za vas nisu prošli jer nisu nacionalno prepoznatljivi? Zadovoljan sam što su delegati SDP-a demokratski izabrali novo vodstvo SDP-a. Prije glasanja sam poručio: “Ne trebaju vam upute”, tako da su delegati i glasali svojom glavom. Izabrano vodstvo SDP-a u kojem nitko nije isključen i svi imaju pravo iznositi stavove pokazuje novo jedinstvo stranke. Inače, svi danas nacionalno prepoznatljivi političari nekada to nisu bili pa su postali. Obećao sam da će svi ljudi koji su kvalitetno radili za SDP dobiti priliku nastaviti tako, ali i da će priliku dobiti i neki ljudi koji je dosad nisu dobili. Pola Predsjedništva čine najodaniji Milanovićevi ljudi. Mislite li da će vam biti oporba? Kao predsjednik SDP-a mislim biti “prvi među jednakima”, a to znači da smo izborom vodstva stranke na demokratski način poništili potrebu za unutarstranačkom oporbom. SDP je, za razliku od HDZ-a, a i još nekih stranaka, svoje vodstvo izabrao kroz konkurentnu utakmicu. Različiti stavovi koje članovi Predsjedništva iznose u javnosti prvi su pokazatelj promjene u vodstvu SDP-a. Svi imaju pravo na slobodno iznošenje mišljenja, ali u konačnici o ključnim izazovima pred sobom moramo donijeti odluke koje su najbolje za SDP, a to ćemo napraviti raspravljajući. Što ćete s nezadovoljnima koji nisu ušli u stranačka tijela? Uvijek ima više kandidata nego izabranih, ali računam na sve u SDP-u. Možeš pasti, ali najvažnije je ustati i nikad ne odustati. Ja sam živi primjer za to. Bitno je da je svima primarno jačanje SDP-a i kreiranje boljih politika koje će odgovoriti na potrebe građana. Okupljate tzv. vijeća mudraca. Koga sve u tom tijelu želite? Osnovat ćemo Senat SDP-a, u kojem želim okupiti brojne ljude koji su u posljednjih 25 godina mnogo dali za SDP. Važno mi je njihovo iskustvo. To su, primjerice, Gvozden Flego, Davorko Vidović, Željka Antunović, Šime Lučin, Marin Jurjević, Ivo Šlaus... Senat će biti mjesto otvorenog razgovora i ljudi koji se u njemu okupe imat će zadatak savjetovati nas koji danas vodimo SDP i tako nam pomagati u ispravnom usmjeravanju naših politika. Ima li tu mjesta i za bivše članove Slavka Linića, Ivu Josipovića? Ljudi koji su dobrovoljno napustili SDP ili su iz njega izbačeni moraju sami odlučiti žele li se i kako priključiti SDP-u. Ako žele postati članovi, o tome će odlučivati njihove matične organizacije. Ako žele sudjelovati u radu stranke na drugi način, moja su vrata uvijek svima otvorena za razgovor. S našim bivšim predsjednikom Hrvatske Ivom Josipovićem sam u kontaktu. Još nemate kandidate za lokalne izbore. Kakvi su planovi? O SDP-ovim kandidatima za lokalne izbore odlučivat će lokalne organizacije. Potrebna je mudrost i dalekovidnost. Smatram da SDP u velikim gradovima treba imati jake kandidate, to je moj savjet vodstvima lokalnih organizacija, ali odluke su na njima, kao i odgovornost. Što je sa Zagrebom? Ima li šanse da vi budete kandidat za gradonačelnika? Ne isključujem ni tu mogućnost, ali o tome će odluku donijeti zagrebačka organizacija. Što je s opcijom da se podrži HNS-ova Anka Mrak Taritaš? S HNS-om želimo partnersku suradnju, ali u Zagrebu ćemo imati svog kandidata. Kakav rasplet predviđate s Milanom Bandićem? Stranka gradonačelnika Bandića dio je vladajuće koalicije na državnoj razini, a HDZ je u koaliciji s gradonačelnikom na gradskoj razini. Ne mogu biti uvjeren da će HDZ rušiti Bandićev proračun, oni to uvijek najave da bi nakon toga u posljednji trenutak nešto istrgovali. Ne može im se vjerovati. SDP neće podržati proračun. Jeste li razgovarali sa šefom HNS-a o lokalnim izborima? Nismo još. Želimo dobre i partnerske odnose s HNS-om, što podrazumijeva i to da oni moraju poštovati činjenicu da je SDP najjača stranka na ljevici. Je li vas zvao Božo Petrov nakon što ste mu predložili da vodi reformu lokalne samouprave? Boži Petrovu kao predsjedniku Sabora uputio sam otvoreno pismo kojim ga pozivam da sjednemo za stol i razgovaramo o važnim i otvorenim pitanjima za budućnost Hrvatske. Jedno je od njih reforma regionalne i lokalne samouprave. Ponovit ću nešto što mi je jako važno i što je najveći izazov SDP-a – vizija razvoja Hrvatske do 2050. godine. Nakon ulaska u EU i NATO Hrvatska se razvija bez plana, a tako ne možemo nikamo stići. Htio bih o tome razgovarati sa svim relevantnim predstavnicima volje građana koju su pokazali na parlamentarnim izborima. Mislite li da bi SDP i Most mogli zajedno? Ako u Mostu ima volje za suradnjom na bitnim reformama u zemlji, ako su voljni prihvatiti osnove socijaldemokratskog pogleda na ekonomiju i ako ne budu podržavali konzervativnu revoluciju u društvu te odustanu od populizma, mi smo spremni razgovarati o suradnji. Plenkoviću ste “spustili” i porukom da bi mu bilo pametno da više sluša predsjednicu što se tiče vanjske politike. Mislite da predsjednica nije imala gafova? Predsjednica je neke diplomatske i vanjskopolitičke aktivnosti odradila dosta traljavo, no ona i premijer uz ministra vanjskih poslova zajednički formiraju i provode vanjsku politiku pa bi svakako bilo bolje za Hrvatsku da surađuju. Možda suradnja smanji broj gafova i donese nam neku korist. Predsjednica, uostalom, ima više iskustva od Plenkovića u vanjskoj politici. Kako gledate na to da je potpisala deklaraciju sa Srbijom mimo znanja tadašnjeg ministra vanjskih poslova Mire Kovača? Za Hrvatsku bi bilo bolje da glavni akteri vanjske politike, predsjednica i premijer te ministar vanjskih poslova, surađuju, a ne da svatko vodi vanjsku politiku iz svog kuta. Od kurtoaznog potpisivanja deklaracija važnije je zaista pronaći sve žrtve rata, kazniti sve ratne zločince i iskreno započeti novo poglavlje u normalizaciji odnosa. Konkretno, volio bih jačanje gospodarske suradnje, a sve nabrojeno zajedno može pomoći Srbiji na putu u EU. Kako ćete parirati Plenkoviću? Nažalost, još nismo čuli nijedan njegov jasan stav o važnim pitanjima za Hrvatsku. Teško je danas procijeniti koliki je njegov stvarni utjecaj na politiku HDZ-a kojem je na čelu i može li on uopće zastupati vlastite stavove. Doista bih volio čuti jasnije stavove o, primjerice, rušenju proračuna u Zagrebu, o minimalnoj plaći. Usred Jasenovca imamo ploču s ustaškim pozdravom, što je potpuno protuzakonito, ali reakcije vlasti nema. Plenković bi trebao imati hrabrosti boriti se protiv oživljavanja povijesnih sukoba ustaša i partizana i jasno reći da je ustaški režim NDH najveća sramota hrvatske povijesti. Isprva mi se činilo da je diplomatski suzdržan, a sada već sumnjam da je neodlučan. Pozivam ga da sjednemo i porazgovaramo o nekim stavovima, a u slučaju ploče u Jasenovcu da njegova Vlada provodi zakone i ukloni je. Svojevremeno je Milanović predlagao Karamarku da se nađe dogovor o tome po čemu danas pripadamo Zapadu, da se ne sramotimo. Plenković razmišlja o Zakonu protiv totalitarizama. Čemu ste bliži? Podržavam otvaranje rasprave o osudi totalitarnih režima u hrvatskoj povijesti od stoljeća sedmog do danas. Jeste li se čuli s Milanovićem nakon konvencije? Trebali bismo se vidjeti ovih dana. Kako ćete riješiti njegovu situaciju, i dalje je šef Kluba zastupnika SDP-a zastupnik koji ne dolazi u Sabor? Razgovarat ćemo o tome kad se vidimo. Novog predsjednika Kluba zastupnika izabrat ćemo ovaj vikend. Mogu vam potvrditi da će to biti Arsen Bauk. >> Bernardić osniva Senat SDP-a iz kojeg će ga savjetovati bivši stranački asovi Predložili smo promjene Zakona o minimalnoj plaći. Tražimo da se svake dvije godine ona usklađuje na razinu od 50 posto prosječne plaće. Minimalna plaća u iznosu od 2782 kune od prvog siječnja koju zahtijevamo iznos je koji si Hrvatska može i mora omogućiti. SDP je drugi put u teškom mandatu na vlasti izvukao Hrvatsku iz recesije. HDZ danas dijeli plodove tog rada, ali dijeli onima koji već imaju dovoljno i zanemaruje one kojima rast BDP-a ništa ne znači osim novog straha od rasta cijena jer oni i dalje rade i nemaju, a vlast ih zanemaruje. Inicirali smo osnivanje koordinaciju SDP-ovih načelnika, gradonačelnika i župana. Klub zastupnika SDP-a već je ranije usvojio reorganizaciju, u tijeku je i obilazak županijskih organizacija po Hrvatskoj zbog pripreme za lokalne izbore. Mogu najaviti i sastanak sa sindikatima, kako u javnom sektoru tako i onih u privatnom sektoru, ali i s poslodavcima 