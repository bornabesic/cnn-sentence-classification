Sberbank i drugi glavni vjerovnici hrvatskog koncerna Agrokora naći će se kako bi razmotrili postavljanje svojih predstavnika u upravljačka tijela Agrokora, izjavio je za agenciju Bloomberg Maksim Poletajev, prvi zamjenik direktora Sberbanka. Vjerovnici zahtijevaju kontrolu trenutnih operacija i žele dobiti mogućnost 'promptno reagirati na promjene'. - Želimo napraviti strukturu unutar zakonskih okvira, a koja bi zadovoljila glavne vjerovnike, pojasnio je Poletajev. Glavni dioničari potvrdili su da su spremni razgovarati o prijedlozima, navodi Bloomberg. - Ne želimo preuzeti kompaniju i tu opciju uopće ne razmatramo, izjavio je Poletajev. Bloomberg nadalje izvještava da Sberbank i ostali glavni vjerovnici pripremaju plan za likvidnost Agrokora u sljedeća tri mjeseca, koji bi trebao biti odobren do utorka. - Još ne mogu procijeniti koliko će dodatnog novca biti potrebno, ali pretpostavljam da bi cifra mogla biti značajno smanjena nakon razgovora s glavnim dobavljačima i kreditorima, rekao je Poletajev. Sberbank je angažirao uglednu revizorsku kuću Deloitte kako bi dala svoju procjenu poslovnog plana koji se priprema, ali i procjenu svake operativne kompanije unutar koncerna kao i grupe u cjelini. - Želimo shvatiti zašto je kompanija s tako stabilnim rezultatima i rastom koji je imala u prošlosti dovedena u krizu likvidnosti, zašto je kršila ugovore i imala problema s dobavljačima, kazao je Poletajev. - Najhitniji problem je likvidnost, a čim ga riješimo, Sberbank će biti spreman razmotriti mogućnost dugoročnog restrukturiranja duga Agrokor grupe, dodao je ruski bankar. - Vjerojatno će biti razumno prodati neku imovinu koja nije dio temeljnog biznisa i istovremeno krenuti u potragu za investitorom s velikim iskustvom u industriji, koji bi bio prihvatljiv vjerovnicima kao i trenutnim dioničarima. Sberbank je spreman biti Agrokorov savjetnik u toj potrazi, zaključio je Poletajev.