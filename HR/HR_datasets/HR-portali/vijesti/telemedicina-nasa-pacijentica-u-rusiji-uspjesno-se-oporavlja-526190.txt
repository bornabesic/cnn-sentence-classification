Julija Slobodina (23), djevojka oboljela od bulozne epidermolize, koju su zagrebački liječnici nedavno operirali u ruskom Sankt Peterburgu, uspješno se oporavlja. - U četvrtak je u bolničkom centru MČS u Sankt Peterburgu izvedeno prvo postoperativno previjanje pacijentice, i to putem telemedicine, odnosno videoveze iz Zagreba. Previjanje je u općoj anesteziji izveo ruski plastični kirurg dr. Aleksandar Pleškov, što ne bi bilo moguće bez vodstva i instrukcija našeg tima - rekao je prim. dr. sc. Antun Kljenak, plastični kirurg iz Klinike za dječje bolesti u Klaićevoj ulici u Zagrebu, koji se prije nekoliko dana s kolegama doc. dr. Majom Karaman Ilić, instrumentarkom Albinom Ivanovski te anesteziološkim tehničarom Bernardom Pažurom, vratio iz Rusije, gdje su prvi put u povijesti izveli kompleksnu operaciju šake kojom su Juliji odvojili prste koji su joj zbog bolesti srasli u jednu cjelinu. - Cijeli tim izuzetno je zadovoljan prvim postoperacijskim ishodima. Operirani prsti obje šake zacjeljuju bez komplikacija pa u konačnici očekujemo brz oporavak i kvalitetan konačni estetski i funkcijski rezultat u pacijentice - kazao je prim. dr. Kljenak dodavši kako je dr. Pleškov nakon svega rekao da se zahvat koji su naši liječnici izveli, službenog naziva “Zagrebački kirurški protokol’’, pokazao kao praktična i učinkovita tehnika, superiorna po rezultatima u odnosu na druge tehnike korekcije šaka u bolesnika s buloznom epidermolizom. Zahvaljujući vrhunskim zagrebačkim liječnicima, koji su kolege u Rusiji naučili kako se ovaj zahvat izvodi, brojni ruski bolesnici s buloznom epidermolizom, poznati i kao ‘‘djeca leptiri’’, a koji zahtijevaju kirurgiju šake, uskoro će to moći ostvariti u vlastitoj domovini, bez potrebe za skupim liječenjem u inozemstvu.