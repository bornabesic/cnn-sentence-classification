Milan Kujundžić, novi ministar zdravstva, u četvrtak je, u svom nastupnom intervjuu, rekao da je protiv abortusa, ali i protiv zabrane jer ne donosi rješenje, a osvrnuo se i na molitvena okupljanja ispred bolnica ocijenivši ih "malo nespretnima".   – Molitvene zajednice apsolutno podržavam, ali okupljanje pred bolnicama je malo nespretno – odgovorio je Kujundžić na pitanje u emisiji "Novi dan" N1 televizije kakvo je njegovo stajalište prema molitvenim okupljanjima poput "40 dana za život" ispred bolnica. Dodao je da je moguće moliti na različitim javnim mjestima i da to nikome ne treba zabranjivati te spomenuo da bolnica u kojoj radi ima kapelu.  – Osobno sam protiv abortusa, ali i protiv zabrane jer ne donosi rješenje, već samo više izgubljenih života, kako djece, tako i majki. Potrebno je educirati djevojke, kao i psihološka i materijalna potpora države – da se n jedna majka ne boji začeti dijete – rekao je. Za WC papir i sapun u bolnicama mora biti novca  Komentirao je i prigovore na račun zdravstvenog sustava pa tako i podatak da u bolnicama nema osnovnih potrepština poput sapuna i WC papira. – Parcijalno znam da stanje nije dramatično, ali nužno je popraviti neke stvari. Ako nemamo novca za biološke lijekove, za WC papir i sapun moramo imati – rekao je te ocijenio da "stanje zasigurno nije takvo da se za mjesec dana baš mora kupiti rentgen". – Neke bolnice imaju dobru, neke lošu opremu i treba raditi na izjednačenosti – nije dobro da netko da ima tri nova magneta, a druga bolnica samo stari CT – dodao je. Na pitanje kako će 'izgladiti' sukob s Hrvatskom liječničkom komorom koja ga tuži zbog izjave da su liječnici lijeni, odgovorio je da to učiniti dijalogom te najavio da će već sljedeći tjedan razgovarati i s predstavnicima liječnika i s predstavnicima medicinskih sestara.  – Žao mi je ako sam koga povrijedio, ali rekao sam istinu, ne samo o medicini već i drugim granama. Sustav dopušta da neki rade malo ili ne rade – kaže. Dopunsko osiguranje neće poskupjeti  Najavio je da će od ravnatelja bolnica tražiti izvješća o radu, a oni pak od šefova klinika i zavoda. "Moje mjere i koraci će biti takvi da ću tražiti od ravnatelja bolju organizaciju te način kako nagraditi one što rade više i potaknuti one koji rade manje – kazao je. – Ljudi koji vrijede i zasluže, mogu raditi i izvan radnog vremena – rekao je komentirajući rad liječnika iz javnog sustava u privatnim klinikama te upozorio da liječnici "u naponu snage" odlaze u inozemstvo zbog bolje plaće. – Kod nas je ista je plaća za sve – ja mogu čitati novine ili biti na operaciji cijeli dan. To moramo mijenjati. U ovom trenutku plaća liječnika iznosi oko 9000 kuna, a s dežurstvima može narasti na 12 do 13 tisuća. Moramo tražiti način kako nagraditi posao – dodao je te naveo da bi plaće u zdravstvu mogle rasti bude li rastao i BDP.  Na pitanje smatra li da onaj tko ima više treba platiti više u zdravstvu, odgovorio je da treba sačuvati dostupnost, ali i uvesti pravednost jer se "mnogi predstavljaju kao socijalna kategorija, a voze skupe automobile".  Ustvrdio je i da, gledajući u postocima, Hrvatska izdvaja visokih 14 posto iz plaća za zdravstvo, ali gledajući u apsolutnim brojevima, izdvaja se malo. Dok Njemačka, Nizozemska i Danska godišnje u prosjeku troše oko 5000 eura po glavi stanovnika, a Slovenija 2500 eura, mi izdvajamo oko 1400, no naglasio je da dopunsko zdravstveno osiguranje neće poskupjeti. – Ni slučajno nemamo takvih primisli – dodao je. Trošiti manje uz bolju organizaciju i kontrolu Na pitanje što će napraviti po pitanju gubitaka u sustavu, rekao je da su tu brojke kontradiktorne. – Svake godine manjkaju milijarde, i stvara se novi manjak – trošimo više nego imamo. Istina je u sredini. Treba trošiti manje i to se može postići organizacijom i kontrolom, objedinjenom javnom nabavom za lijekove ili aparate. A moramo i uštedjeti i unutar sustava – smatra Kujundžić. Na pitanje što je sa spajanjem bolnica odgovorio je: – Nisam revolucionar, treba ući ili popravljati. Naslušali smo se o reformama, a trebamo se prilagoditi velikim sustavima. Kad je pak riječ o mogućim smjenama ravnatelja bolnica, Kujundžić kaže da tu "treba vidjeti tko su i kakvi su im rezultati". – Negdje su se zaigrali, troši se, primaju se novi ljudi – dodaje. Na pitanje je li nabava najveći problem, rekao je da tu treba okupiti ljude svih struka i vidjeti što bi bila najbolja rješenja pa objaviti tendere za sve bolnice. – Tu postoji i formalno-pravni problem, može se utjecati na nabavu u državnim bolnicama, a tu ne spadaju županijske. Možemo ukazati da se, umjesto nečega što košta 1000 eura, može nabaviti za 700, a da 300 ostane za šprice, pacemakere, proteze – kaže Kujundžić. I Prgomet bi bio izvrstan ministar  Komentirao je i zbivanja u HDZ-u uoči izbora ministara, a na pitanje je li, zajedno s Mirom Kovačem, bio protiv zamjene Zlatka Hasanbegovića na dužnosti ministra kulture odgovorio je kako ga uvijek čudi što mediji zlonamjerno rade. – Nisam član Predsjedništva HDZ-a niti sam bio ondje. Vašoj struci više vjerodostojnosti i istine ne bi škodilo – dodao je te naglasio da nije sudjelovao u razgovorima oko smjene Hasanbegovića. – Smjena se dogodila. Hasanbegović je apsolutno kompetentna osoba, ali odluka je mandatara u kojim se nijansama odlučio za nekog – rekao je. Na pitanje kako je prošao njegov izbor za ministra zdravstva te koja mu je prednost u odnosu na ostale kandidate, odgovorio je kako su svi visokokvalitetni ljudi te da bi izbor bio dobar koga god bi Plenković izabrao.  – Ne znam što je bilo presudno, ali mislim da se vodio kriterijima kompeticije i izbornog rezultata – naveo je te dodao kako bi i Drago Prgomet bio izvrstan ministar. >> 'Prioritet će mi biti što dostupnija zdravstvena zaštita pacijentima te sačuvati ljudske resurse u zdravstvenom sustavu' >> Tko su Plenkovićevi ministri, kakve su im kvalifikacije i kako su prošli na izborima 