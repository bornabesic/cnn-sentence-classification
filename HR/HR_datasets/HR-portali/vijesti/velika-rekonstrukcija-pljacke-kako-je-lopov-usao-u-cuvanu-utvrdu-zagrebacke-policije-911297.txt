Prizemlje je pokriveno videonadzorom, na glavnom ulazu u bazu zagrebačke policije u Heinzelovoj 82 policajac Uprave za posebne poslove sigurnosti dežura 24 sata, kao i ispred zgrade na vanjskom perimetru. Protupožarne stepenice na istočnoj strani zgrade se zaključavaju, a na prvom katu zgrade je ekipa za očevide koja također radi 0-24 kao i dežurni operativci za organizirani kriminalitet. Svemu tome unatoč, nepoznati su provalnici imali drskosti ući tijekom noći s nedjelje na ponedjeljak u ured načelnika Sektora kriminalističke policije Željka Dolačkog. Prema neslužbenim informacijama, prevrnuli su sef i ukrali oko dva kilograma zlata te oko 280.000 eura. Osim zlata i novca, koji potječu od zapljena iz kriminalističkih obrada, policijski načelnici u sefovima obično drže i povjerljivu dokumentaciju, ali o provali u ured načelnika Sektora kriminalističke policije najveće policijske uprave u državi policija se nije oglasila ni jednom jedinom rečenicom. Prepustili su to Državnom odvjetništvu koje je samo potvrdilo, kako su rekli povodom brojnih upita novinara, da se provodi očevid i ništa više. Poznato je da su već tijekom jutra na mjesto provale došli i šef zagrebačke policije Goran Burušić sa suradnicima, predstavnici tužiteljstva i Ravnateljstva policije. Uredovni dan u prizemlju zgrade gdje je smještena postaja prometne policije i gdje se obavljaju poslovi registracije vozila te kiosci tekao je nesmetano. Protupožarno stubište kroz koje su provalnici najvjerojatnije ušli u zgradu policije jučer ujutro je bilo otvoreno na katu na kojem su najvjerojatnije ušli u zgradu. Jedna od informacija bila je da su provalnici došli i preko krova susjednih tvrtki, ali to nije bilo moguće provjeriti. “Morali su imati nekoga iznutra”, neke su od reakcija naših sugovornika koji poznaju funkcioniranje sustava policije i osiguranje njihovih zgrada. Provalnici su prije svega morali imati neviđenu drskost jer bez obzira na to što je provala počinjena izvan radnog vremena, uvijek postoji mogućnost da netko nepredviđeno naiđe na kat u kojem je ured načelnika Dolačkog. Ako je točna informacija da su provalnici prevrnuli sef, očito su to izveli na način da nisu izazvali nikakvu buku koja bi vjerojatno alarmirala osiguranje ili druge službenike. Kat ispod ureda Dolačkog je ekipa za očevide i dežurni operativci i gotovo je nevjerojatno da su lopovi ušli u ured Dolačkog, opljačkali ga i izašli neopaženo iz zgrade. Znakovito je da se provala u sjedište zagrebačke krim policije dogodila u vrijeme kad su svi objekti MUP-a nakon terorističkih napada u Parizu i Bruxellesu pod pojačanim mjerama zaštite kao i pod pojačanim nadzorom. Protupožarna stubišta koja su u nekim objektima služila u svakodnevnoj uporabi zaključavaju se dok policajci koji rade na osiguranju, a radi se o djelatnicima Ureda za posebne poslove sigurnosti posebno obučenima za zaštitu objekata i osoba, imaju obvezu obilaziti vanjske perimetre objekta i pisati službena izvješća primijete li išta sumnjivo. - Ovo nije mogao napraviti nitko bez insajderskih informacija, jer je provaljeno u točno određenu prostoriju, određeni sef. To je tzv. tipovana provala. Ona nažalost pokazuje da u institucijama od kojih se očekuje određena razina sigurnosti moguće ovakve provale i to je neozbiljno. Čelnici policije zbog ovoga bi morali ponuditi ostavku, a ministar je prihvatiti, smatra Bono Marjanović, stručnjak za korporacijsku sigurnost. Marjanović smatra da bi istraga vrlo brzo trebala dati odgovor na pitanje kako su provalnici ušli u zgradu. Svi s kojima smo razgovarali slažu se da su provalnici morali imati “insajderske informacije”. To je zasad i najintrigantnije pitanje istrage. Za očekivati je da bi već danas glavni ravnatelj policije mogao dati nalog za reviziju svim načelnicima o držanju oduzetog novca, tajnih dokumenata i drugih povjerljivih stvari u sefovima. U policiji je nekad važila neformalna uputa starijih načelnicima mlađima: “Uvijek nastoj da ti je sef prazan.... Uvijek ti iz njega nešto mogu uzeti ili nešto staviti. To je najlakši način za manipulacije”. Ali, to je pravilo davno nestalo iz policije jer Željko Dolački nesumnjivo nije jedini načelnik koji je u sefu držao novac oduzet u istragama. 1. Fiksiranje materijalnih tragova i snimki nadzora 2. Utvrđivanje motiva i operativnih verzija, vanjskih i unutarnjih 3. Obavljanje razgovora i poligrafskih testiranja 4. Kriminalističko-obavještajna analiza događaja 5. Pojačani nadzor, uključivanje operativaca posebnih krim-poslova i tajnih službi PROPUSTI U OSIGURANJU 1. Vanjski perimetar zgrade bez zaštite termovizijskih kamera 2. Nepostojanje protuprovalnog alarma na kritičnim točkama 3. Propusti u provedbi plana osiguranja zgrade 4. ‘Pokazivanje mišića’ na građanima i strankama 5. Javno pokazivanje slabosti policijskog osiguranja.