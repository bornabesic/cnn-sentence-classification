Socijaldemokratski forum žena SDP-a pozdravio je danas objavljenu odluku Ustavnog suda o suglasnosti s Ustavom Zakona o zdravstvenim mjerama za ostvarivanje prava na slobodno odlučivanje o rađanju djece iz 1978. godine, koji regulira pravo na pobačaj. "Nakon 26 godina od podnošenja zahtjeva za ocjenu ustavnosti, žene u Hrvatskoj izborile su veliku pobjedu. Odluka Ustavnog suda Republike Hrvatske povijesna je odluka – žene u Hrvatskoj imaju pravo samostalno odlučivati o vlastitom tijelu - to je temeljno ljudsko pravo žene", stoji u priopćenju koje potpisuje Karolina Leaković, v.d. predsjednice Socijaldemokratskog foruma žena SDP-a. Dodaje se kako pobačaj u Hrvatskoj mora ostati legalan, dostupan i siguran, a ova odluka Ustavnog suda to i potvrđuje, te da "žensko tijelo nije i ne smije biti poligon za iživljavanje vjerskih i ostalih dogmatika, šovinista i seksista, nasilnika i ženomrzaca". "Zato ne smijemo dopustiti već najavljeno zaobilaženje odluke Ustavnog suda i pritisak kojemu dokazani protivnici ljudskih prava žena i prava manjinskih skupina u hrvatskom društvu već pokušavaju izložiti Hrvatski sabor. Pravo žene na donošenje odluka o vlastitom tijelu ne smije biti predmetom referenduma, kako to isti najavljuju. Tome ćemo se suprotstaviti svim sredstvima, institucionalno, kao i građanskim organiziranjem i protestima", zaključuje se. >> Bernardić: Žene u Hrvatskoj su potlačene, kršenje ljudskih prava je zabrinjavajuće 