Na internetu se pojavio video trojice londonskih napadača u pohodu na žrtve. Nakon što su kombijem pogazili ljude na London Bridgeu, nastavili su pješice prema tržnici Borough naoružani noževima.  U napadu, koji je trajao kraće od 10 minuta, ubili su sedmero i ozlijedili više od 50 ljudi prije nego ih je policija likvidirala.  Na snimci koju je objavio Mirror vide se napadači od kojih je jedan bio odjeven u Arsenalov dres, drugi u majicu s kapuljačom, a treći je nosio džemper.  Islamska država u nedjelju navečer preuzela je odgovornost za napad. Londonska policija uhitila je u nedjelju 12 osoba u četvrti Barking u istočnom Londonu i nastavila je pretres u tom dijelu grada. Imena napadača još nisu objavljena. Predizborna kampanja u Britaniji, privremeno prekinuta nakon terorističkog napada u Londonu u subotu navečer, nastavlja se u ponedjeljak samo tri dana prije općih izbora na kojima će rezultati biti puno tješnji nego što se prije predviđalo. Glavne britanske stranke konzervativci i laburisti u nedjelju su objavile kako će na jedan dan privremeno prekinuti predizbornu kampanju zbog napada a isto je učinila i Škotska nacionalna stranka. Britanska premijerka Theresa May poručila je u nedjelju da Britanija mora biti čvršća u iskorjenjivanju islamskog ekstremizma nakon što su se trojica napadača unajmljenim kombijem zaletjela u prolaznike i potom ih napadali noževima usmrtivši sedam osoba i ranivši 48. May je kazala kako će se, unatoč trećem terorističkom napadu u Britaniji u manje od tri mjeseca, izbori održati. - Nikad se ne smije dozvoliti nasilju da omete demokratski proces - kazala je May ispred ureda u ulici Downing pred kojim su zastave bili spuštene na pola stijega. Prednost Konzervativne stranke britanske premijerke, prema anketama zadnjih je tjedana smanjena iako se i dalje predviđa da će osvojiti većinu. May je sazvala prijevremene izbore u nadi da će ojačati većinu pred pregovore o izlasku Britanije iz Europske unije. Pregovori o Brexitu započinju 19. lipnja. Britanska policija tijekom ranih jutarnjih sati u ponedjeljak uhitila je više osoba u pretresima na području istočnog Londona u okviru istrage terorističkog napada u kojemu je u subotu navečer ubijeno sedam osoba i ranjeno 48. U trećem terorističkom napadu u Britaniji u manje od tri mjeseca trojica napadača zaletjela su se kombijem u prolaznike na Londonskom mostu i potom su noževima napadali posjetitelje obližnjih londonskih lokala. Policija je u nedjelju uhitila 12 osoba u četvrti Barking u istočnom Londonu a u ponedjeljak su pretresli dvije lokacije u Newham i Barkingu i uhitile "više osoba". Pretresi se nastavljaju na obje lokacije. Premijerka Theresa May u ponedjeljak će predsjedati sastankom vladina odbora za hitna stanja kako bi se razmotrilo što se čini kao odgovor na napad koji se zbio uoči općih izbora 8. lipnja.