Predsjednik HDZ-a i Vlade Andrej Plenković boravio je u ponedjeljak u Pazinu i u Puli, gdje je pružio potporu HDZ-ovoj kandidatkinji za istarskog župana Moniki Udovičić, te kandidatima za gradonačelnika Pule i Pazina Mirka Jurkića i Ivana Bubića koji, poručio je, prepoznaju ono bitno što će pridonijeti kvaliteti života građana Istre, koju je označio kao izrazito važnu za razvoj ovog dijela Hrvatske te turizma. "Istra je izrazito važna za razvoj ovog djela Hrvatske, ali i za razvoj hrvatskog turizma. Naši kandidati prepoznaju ono što je bitno, od rješavanja prometne infrastrukture do drugih projekata koji će pridonijeti kvaliteti života građana Istre", kazao je  Plenković u Puli te najavio kako će nastojati povezati sve ono što je dobro s gradske i županijske na nacionalnu razinu te svih relevantnih ministarstava. Na novinarski upit što će Vlada poduzeti da se bivše vojne zone u Puli stave u funkciju razvoja gospodarstva, premijer je odgovorio kako je Vlada osnovala posebno ministarstvo za brigu o državnoj imovini, jer je utvrdila kako je tu najveći problem u nadležnosti, ali nerijetko i sporovima između jedinica lokalne i regionalne samouprave sa središnjom razinom. "Tu treba jedna kvalitetna koordinacija DORH-a, ministarstva te jedinica lokalne i regionalne samouprave. Mi želimo napraviti jednu aktivaciju te imovine, a to znači da se ona prije svega razriješi što se tiče vlasništva, a nakon toga komercijalizira i postane društveno korisna. To je naša ambicija", rekao je. HDZ-ova kandidatkinja za istarsku županicu Monika Udovičić istaknula je politiku njezine stranke koja otvara mogućnost mlađima, a što "pokazuje širinu stranke i to će zasigurno polučiti dobar rezultat na idućim lokalnim izborima". "HDZ u Istri izlazi s do sada najvećim brojem kandidata, što pokazuje snagu i ozbiljnost stranke", poručila je Udovičić te izrazila zadovoljstvo što u svim projektima u Istri postoji potpora kako Vlade, tako i stranke. 