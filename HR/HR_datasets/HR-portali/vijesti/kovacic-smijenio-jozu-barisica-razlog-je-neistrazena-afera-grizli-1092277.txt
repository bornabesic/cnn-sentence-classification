V. d. glavnog ravnatelja HRT-a Siniša Kovačić smijenio je v. d. ravnatelja programa HRT-a Jozu Barišića te na njegovo mjesto imenovao Dražena Miočića. S Prisavlja su priopćili da je Barišić “razriješen zbog potrebe aktivnijega ispunjavanja programskih ciljeva javnoga servisa”. Ali, kao i uvijek, kuloari su puno precizniji i sočniji pa se tako iz HRT-ovih i saborskih kuloara može čuti da je na jučerašnjem uredničkom kolegiju HRT-a rečeno da je Barišić maknut zbog loše komunikacije između uprave i programa, pada kvalitete i gledanosti, i to ponajprije Prvog programa HTV-a i središnjeg Dnevnika, te zbog loše osmišljene ljetne sheme koja se uglavnom svela na reprize filmskog i dramskog programa. No o svemu postoji još jedna verzija prema kojoj je politički rascjep između HDZ-a i Mosta prouzročio ozbiljnu pukotinu i na HRT-u pa je, tvrdi se, kap koja je prelila čašu i dovela do Barišićeve smjene bila afera Grizli u kojoj se spominje i HRT, konkretnije “Otvoreno”. Već se zna da je Most na mjestu v. d. glavnog ravnatelja HRT-a htio upravo Barišića, dok je HDZ želio i na kraju postavio Kovačića. Sad se pretpostavlja da je Barišić, zbog upletenosti Mosta u aferu Grizli, cijelu tu aferu htio umanjiti pa mu je Kovačić, navodno, zamjerio što se “afera Grizli” nije istražila i raščistila do zadnjeg detalja, onako kako je trebalo i kako je sam Kovačić zahtijevao. U sve se vremenski uklopio i raspisani natječaj za novog glavnog ravnatelja HRT-a oko čijeg su se imena, kako doznajemo, unatoč natezanju ipak bili usuglasili HDZ i Most, a trebao je to u punom mandatu postati upravo Kovačić. No, na saborskom Odboru za medije prošlog se tjedna, u ključnom trenutku, nisu pojavili Mostovi članovi Odbora pa je natječaj propao zbog prolaska zakonskog roka zbog čega je NO HRT-a jučer poništio taj natječaj i uskoro će raspisati novi. Na sve navedeno Kovačić nam je jučer samo kratko uzvratio: “Ne želim ništa komentirati”, dok je Barišić kazao: “Ne smijem ništa komentirati jer su takva pravila kuće. Mogu samo reći – moja je savjest čista”.  >>Barišić smijenjen zbog 'loše komunikacije i sporog provođenja promjena' 