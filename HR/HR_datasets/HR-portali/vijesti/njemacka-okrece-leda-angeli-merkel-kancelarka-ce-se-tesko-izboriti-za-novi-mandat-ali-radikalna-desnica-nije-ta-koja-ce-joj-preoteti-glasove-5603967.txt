Nakon najnovijih ispitivanja javnog mnijenja, koja pokazuju nagli porast popularnosti Socjaldemokratske stranke Njemačke (SPD) i njezinog kandidata za kancelara Martina Schulza, neki analitičari predviđaju moguću smjenu vlasti i odlazak kancelarke Angele Merkel, javlja u utorak dnevnik Bild. „Kod birača bilježimo raspoloženje koje ukazuje na promjene. To još ne znači da su izbori najesen odlučeni, ali su u potpunosti otvoreni“, rekao je direktor demoskopskog instituta Insa, Hermann Binkert, za dnevnik Bild. Prije toga je ovaj dnevnik objavio rezultate ispitivanja javnog mnijenja koje, po prvi put u posljednjih nekoliko godina, socijaldemokrate vidi ispred demokršćanske Unije CDU/CSU. Slično na novonastalu situaciju gleda i analitičar Klaus-Peter Schoeppner. „Već godinu dana je primjetna promjena raspoloženja kod birača. ‚Običan građanin‘ sve više dolazi u prvi plan i kandidat socijaldemokrata Martin Schulz ovu temu koristi vrlo vješto“, smatra Schoeppner. No direktor demoskopskog instituta Allensbach, Thomas Petersen, smatra da se raspoloženje među biračima nije promijenilo. „Nije izražena neka želja za promjenom kod birača. Promjene priželjkuje 46 posto ispitanih, što su iste vrijednosti kao i 2009., kada je SPD ostvario dosad svoj najslabiji rezultat“, smatra Petersen, kako prenosi Bild. Unatoč tomu neki čelnici Kršćansko-demokratske unije (CDU) upozoravaju na opasnost koja dolazi od naglog porasta popularnosti SPD-a. „Nisam siguran radi li se o trajnom raspoloženju, no Unija CDU/CSU bi ove brojke trebala shvatiti vrlo ozbiljno“, rekao je istaknuti političar CDU-a Wofgang Bosbach. Unatoč ispitivanjima koja pokazuju porast popularnosti socijaldemokrata za 10 posto unutar nekoliko tjedana, raspoloženje unutar SPD-a je trezveno. „Rezultati ispitivanja nisu rezultati izbora“, rekao je socijaldemokratski političar Johannes Kahrs za dnevnik Die Welt. No on je istodobno dodao kako mu se ipak čini da je u Njemačkoj raspoloženje slično onom 1998., kada je socijaldemokrat Gerhard Schroeder zamijenio demokršćanskog kancelara Helmuta Kohla. Prema ispitivanju instituta Insa za dnevnik Bild, SPD uživa potporu kod 31 posto, a Unija CDU/CSU kod 30 posto birača. Desno-populističku Alternativu za Njemačku (AfD) podržava 12 posto birača, čime je ova stranka treća po redu najjača stranka u Njemačkoj. Stranka Ljevice bio osvojila 10, a Zeleni 7 posto glasova. Parlamentarni izbori u Njemačkoj održavaju se 24. rujna.