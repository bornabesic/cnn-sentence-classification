Prvi čovjek Islamske države u Afganistanu Abdul Hasib ubijen je u operaciji koju su 27. travnja zajednički provele afganistanske snage i američki specijalci u pokrajini Nangarhar, potvrdili su u nedjelju američki i afganistanski dužnosnici. Vjeruje se da je Hasib, koji je imenovan za vođu IS-a u Afganistanu prošle godine nakon što je u napadu dronom ubijen njegov prethodnik Hafiz Saaed Khan, organizirao niz smrtonosnih napada na tlu Afganistana, uključujući i napad na glavnu vojnu bolnicu u Kabulu 8. ožujka u kojemu su ubijeni deseci ljudi. "Ova uspješna zajednička operacija još je jedan važan korak u našoj neumornoj kampanji za pobjedu nad skupinom ISIS-K 2017. godine", navodi se u izjavi najvišeg američkog zapovjednika u Afganistanu generala Johna Nicholsona u kojoj se potvrđuje ubojstvo Hasiba. Lokalna podružnica Islamske države poznata je i kao Islamska država Korasan (ISIS-K) prema starom nazivu za regiju u kojoj se nalazi Afganistan. Ona djeluje od 2015. godine i bori se protiv afganistanskih i američkih snaga, ali i protiv talibana. 