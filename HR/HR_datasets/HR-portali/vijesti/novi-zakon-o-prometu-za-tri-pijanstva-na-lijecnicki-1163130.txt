Nakon što je Ministarstvo unutarnjih poslova bilo najavilo da će se u novom Zakonu o sigurnosti prometa na cestama uvesti obaveza liječničkog pregleda za vozače starije od 65 godina – na što se obrušio Sindikat umirovljenika jer su stariji vozači u manjem broju krivci za prometne nesreće te prigovorivši da je to udar na budžet umirovljenika – MUP je od te nakane odustao. U nacrtu prijedloga zakona sada se navodi da će pri produljenju valjanosti vozačke dozvole na obavezan liječnički morati oni s navršenih 70 i više godine. U odnosu na važeći propis zakonske su novosti, o kojima do 27. travnja traje rasprava sa zainteresiranom javnošću, da će vozači i instruktori vožnje koji su tri puta pravomoćno kažnjeni zato što su vozili pijani morati na izvanredni liječnički pregled. Novost je i odredba kojom se za nova vozila ukida nulti tehnički pregled i prvi će biti nakon dvije godine, izuzev za vozila hitne pomoći, taksi-vozila, teretnjake i kombije, koji će na tehnički morati nakon godine. Policija će imati pravo uzeti tablice s automobila ako je vozaču istekla prometna dozvola dulje od dva tjedna. Vozaču koji u roku od dvije godine skupi 12 negativnih bodova dozvola će se poništiti i sljedeće dvije godine neće moći ponovno polagati vozački. Za mlade vozače zakon će biti još rigorozniji – poništavanje dozvole slijedi nakon devet negativnih prekršajnih bodova prikupljenih u dvije godine. Onaj koga policija ulovi da je vozio prije nego što je imao pravo ponovno polagati platit će od pet do 15 tisuća kuna kazne ili završiti u zatvoru na dva mjeseca. Prekršitelji u prometu koji su do stupanja na snagu novog zakona već prikupili negativnih bodova mogu odahnuti jer će ti bodovi biti obrisani. Odredbe o negativnim bodovima počet će se primjenjivati 1. rujna ove godine. Od 1. siječnja sljedeće godine bit će lakše otvoriti autoškolu, a ukinut će se i minimalna cijena koju kandidat plaća za vozača, što bi trebalo dovesti do pojeftinjenja. Ova je odredba izazvala negodovanje vlasnika autoškola, no ona u zakon mora biti uvrštena jer je riječ o usklađivanju domaćeg zakonodavstva sa zakonodavstvom Europske unije. Iz istog se razloga ukida i obavezan nulti tehnički pregled za nova vozila, što također stupa na snagu na 1. siječnja 2018. godine. >> Gužve na granici: Na Bregani se čeka 3,5 sati​     