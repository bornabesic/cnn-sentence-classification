Dok se u gradu Marawiju na Filipinima i dalje vode velike borbe između islamističkih militanata i vojske, iz dana u dan cure detalji o ljudima koji su preko noći zauzeli grad i izazvali pravi mali rat na jugu države.Poznato je sukob počeo kada je vojska izvela raciju s namjerom da uhite Isnilona Hapilona, lidera zloglasne terorističke organizacija Abu Sayyafa poznate po brojnim otmicama i ubojstvima zapadnjaka. Abu Sayyafu se međuvremenu pridružila nova grupa Maute i u snažnom udaru džihadisti su zauzeli vladine zgrade u Marawiju i usput spalili katedralu i bolnicu. Važno je napomenuti da su obje grupe prisegnule vjernost Islamskoj državi.Ipak, najveći problem za predsjednika Dutertea sigurno nisu te dvije terorističke organizacije, već broj stranih boraca koji se bore na strani džihadista. Taj broj u ovom trenutku nije prevelik, možda stotinjak, ali zabrinjava činjenica da se povećava iz dana u dan. Reuters piše da su upravo južni Filipini vjerojatna nova meka za strane radikalne militante.Filipinske obavještajne službe tvrde da se u Marawiju bori oko 400-500 džihadista, a među njima je najmanje 40 stranih boraca. Radi se o Indonežanima, Malezijcima, Pakistancima, Saudijcima, Čečenima, Jemencima, Indijcima, Marokancima, a kod jednog fanatika su pronašli tursku putovnicu. Stručnjak za terorizam kaže da takav rasplet priče uopće ne iznenađuje.- Islamska država se iz dana u dan smanjuje u Iraku i Siriji. Nažalost, u istom trenutku dolazi do ekspanzije u JI Aziji, a jug Filipina čini se kao idealno mjesto za novi početak - rekao je Rohan Gunaratna za Reuters.Poslije je objasnio zašto. Otok Mindanao je desetljećima razaran od strana lokalnih bandi, raznoraznih separatista i lokalnih pobunjenika. Kada se tu doda veliko siromaštvo i bezakonje, onda je poprilično jasno zašto je taj otok itekako plodno tlo za ekspanziju radikalizma. Naravno, džihadistima uvelike i pomaže činjenica da je tamošnje stanovništvo većinom islamske vjere: - Nažalost, ne treba čuditi da to područje uskoro postane baza za bjegunce iz Sirije i Iraka...Islamističke skupine nisu novost na Filipinima, već godinama napadaju obične građane diljem cijele JI Azije, ali ovo je prvi put da su se sukobili za sigurnosnim snagama Filipina. Tu bitku će vjerojatno izgubiti (vojska je vrlo blizu preuzimanja grada), ali upozorenje i poruka su jasni...Ekspert za terorizam Sidney Jones uspio je presresti neke poruke džihadista na aplikaciji Telegram. Čak je uspio pročitati poruke iz srca ratne zone u Marawiju. Za Reuters je otkrio što je pisalo u njima: - Jedan je napisao 'da vojska bježi poput svinja', a drugi 'da se njihova prljava krv miješa s mrtvim tijelima suboraca'...Jones je zatim na arapskom poslao poruku 'smije li poruku prenijeti u Amaq agenciju', neslužbeno glasilo Islamske države. Uslijedio je odgovor na čistom arapskom: - - Hirjah (put) na Filipine. Vrata su otvorena.Šef malezijske policije imenovao je najmanje četvoricu malezijskih državljana koji se bore u Marawiju. Među njima je i Mahmud Ahmad, bivši sveučilišni profesor, koji je predodređen da preuzme čelnu poziciju terorističke grupe u slučaju da Hapilon pogine.U prva četiri dana borbe u Marawiju poginulo je 33 militanata, od toga osam stranaca, što dokazuje kako su strani borci sve brojniji na ovom području. Reuters je dobio informaciju od obavještajnih službi da je u posljednjih nekoliko dana najmanje 38 Indonežana otputovalo na jug Filipina, a njih 22 se bori u Marawiju. Međutim, indonezijske službe smatraju da je ta brojka netočna, da ih je tamo puno više....Sad je pitanje kako su se prošvercali na otočnu državu? Indonežani misle da su se predstavili kao misionari pokreta Tablighi Jamaat koji je taman imao svoje okupljanje par dana uoči početka bitke... Rat na Filipinima bio je okidač i na teritoriju Indonezije. Sjeverni dio otoka Kalimantan i Sulawesi preplavili su specijalci koji na plažama vrebaju potencijalne džihadiste koji žele otputovati na Filipine.- Do Filipina iz Indonezije možete doći za pet sati. Moramo prekinuti ovo, ne smijemo doći do točke da ljudi izlaze iz naše zemlje kako bi u susjednoj ubijali i mučili - rekli su iz indonezijske policije.