Predsjednik SDP-a Davor Bernardić i HNS-ova kandidatkinja za gradonačelnicu Zagreba Anka Mrak Taritaš idućeg bi tjedna trebali bi potpisati sporazum o zajedničkom nastupu na lokalnim izborima u Zagrebu. Sporazumom bi se definirala SDP-ova podrška A. Mrak Taritaš u kandidaturi za gradonačelnicu, zajednička lista i desetak točaka zajedničkog programa. Kako doznajemo iz izvora bliskih pregovaračkim timovima dviju stranaka, glavnina dogovora je postignuta. Neupitno je da kandidat za jednog zamjenika gradonačelnika(ce) bude iz SDP-a, a drugi neovisan, kao i da nositeljica zajedničke liste bude A. Mrak Taritaš. Pregovara se još o mjestima na listama, odnosno koliko će izvjesnih mjesta u Skupštini pripasti HNS-u, a koliko SDP-u. Polazeći od rezultata anketa o raspoloženju birača prema kojima lista Anke Mrak Taritaš osvaja oko 15 posto glasova, u njenom timu su u početku tražili deset mandata u Skupštini, ali su onda učinili korak natrag i tražili osam. Zadnje informacije govore da se pregovara o sedam HNS-ovih pozicija. SDP-ovcima je prihvatljiv izlazak na izbore sa zajedničkom listom, a takva je odluka donesena i na Predsjedništvu SDP-a, gdje se tijekom rasprave ukazivalo na negativna iskustva kada se s partnerskim strankama nije izašlo na izbore sa zajedničkom listom, nego sa zasebnima. Naši sugovornici tvrde da se tijekom pregovora o suradnji na izborima u Zagrebu nije razgovaralo o podjeli fotelja, da nije bilo ni slova o tome tko bi vodio Holding, a tko bi uzimao druge pozicije, ali su zato usuglašeni programi koji se nude biračima kao platforma na kojoj se žele dobiti izbori. SDP-ovci su prihvatili projekte koje je A. Mrak Taritaš tijekom svoje dosadašnje kampanje prezentirala biračima, a radi se o gospodarenju otpadom, obrazovanju, urbanizmu i planiranju, kuturi te restrukturiranju Zagrebačkog holdinga. Ostaje još usuglasiti detalje oko dijelova programa koji se odnose na upravljanje imovinom, potom socijalne politike za Zagreb, zatim decentralizacija koja bi značila da se mjesta odlučivanja spuštaju na nižu razinu, odnosno na mjesne odbore koji više ne bi samo figurirali, nego bi imali stvarnu ulogu u upravljanju Gradom. Dio zajedničkog programa znači i okretanje prema pametnom upravljanju gradom. Pametni grad kako ga vidi A. Mrak Taritaš znači digitalni grad, odnosno uvođenje e-usluga, brzog širokopojasnog interneta, te povećavanje prostora bežičnog interneta i osnivanje podatkovnih centara. To znači i energetski održiv grad, manju emisiju štetnih tvari, ugradnju pametnih brojila, prilagođenu rasvjetu, održivo gospodarenje otpadom, zaštitu okoliša i održivi razvoj... Na početku pregovora između dviju stranaka, kada se u javnosti počelo nagađati kako bi se podijelile funkcije između SDP-a i tima A. Mrak Taritaš, u njenom su stožeru vrlo žestoko reagirali i demantirali takav tip pregovora. Tada je poručeno da A. Mrak Taritaš želi i treba podršku SDP-a, ali da ona mora počivati na usuglašenim programima na čiju će se provedbu obavezati obje stranke. Osvojimo li vlast, moramo znati što ćemo raditi, poručila je A. Mrak Taritaš i navela da kao gradonačelnica želi biti sigurna da će za svoje projekte imati podršku većine u Skupštini.