Screenshot: HRT  IAKO je jučerašnji dan bio pun zanimljivih i relevantnih događaja, HRT je prve minute svoje središnje informativne emisije posvetio najnebitnijoj temi koja postoji - mogućoj promjeni datuma obilježavanja Dana državnosti.  Iako smo u samoj završnici kampanje za drugi krug lokalnih izbora, a u isto vrijeme najveću hrvatsku privatnu kompaniju trese nezapamćena financijska kriza, za HRT-ov Dnevnik udarna je vijest bila obilježavanje Dana Hrvatskog sabora i laprdanje saborskih zastupnika (i Vladimira Šeksa) o tome treba li promijeniti dan obilježavanja Dana državnosti.  Mijenja se datum obilježavanja Dana državnosti? Kog briga za to?  Još jednom se pokazalo da Informativni program HRT-a služi isključivo opsluživanju vladajuće garniture. Naime, jučer su prvih nekoliko minuta Dnevnika koje bi trebale biti rezervirane za najvažnije vijesti koje se najviše tiču javnosti, posvetili obilježavanju Dana hrvatskog sabora, dakle svečanosti na kojoj političari piju pjenušac i u mikrofone HRT-a govore štogod da im padne napamet (bez ikakvih "suvišnih" pitanja, naravno), pa tako i o potpuno izmišljenoj "temi" moguće promjene datuma obilježavanja Dana državnosti. Jučerašnji Dnevnik su, inače, uredile Mirjana Posavec i Anja Konosić.  Prenose tako vrijedni HRT-ovci "mudre misli" Vladimira Šeksa i Milijana Vase Brkića o tome kad bi trebalo obilježavati koji praznik, kao da je to nešto što zanima bilo koga osim njih samih.   U situaciji u kojoj ljudi masovno napuštaju Hrvatsku zbog uništenog gospodarstva, a najvećoj privatnoj kompaniji u državi prijeti propast koju bi u konačnici mogli platiti svi porezni obveznici, HRT se posvetio najnebitnijoj temi na svijetu.