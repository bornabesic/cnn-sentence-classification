'Čast mi je i zadovoljstvo danas, nakon 12 godina biti ovdje zajedno s vama i proslaviti dan grada Zadra. Zadar je moj grad, naš grad, grad tisućljetne bogate povijesti, arhitekture, umjetnosti. Zadar je hrvatski grad, koji je oduvijek pripadao svim svojim žiteljima. Kroz svoju burnu povijest, Zadar je uvijek bio najjači kada je bilo najteže. Predanost zajedničkom cilju , zajedništvo i odlučnost svih njegovih građana bili su presudni. Vojno-redarstvena operacija Oluja kao i cijeli Domovinski rat , danas pripadaju našoj zajedničkoj svijetloj povijesti. 16. studenog ove godine međunarodna zajednica je posredstvom tribunala Ujedinjenih naroda potvrdila: Domovinski rat bio je pravedan, obrambeni rat. Naše su namjere bile časne, a naša obrana čista. Napokon, od 16. studenog konačno možemo reći „Domovinski rat je završen“. Zatvorili smo jedno poglavlje naše povijesti, koje zasluženo nosi naslov „Pobjednici u ratu“. U Hrvatskoj je svanulo. Nova poglavlja hrvatske priče čekaju da ih zajedno ispišemo. Moramo se okrenuti, punim jedrima zaploviti u novo vrijeme i svojim djelima postati „Pobjednici u miru“. U godini, koja je pred nama, zauzet ćemo svoje mjesto za stolom europske obitelji, kojoj oduvijek pripadamo. Mnogi će reći „mi smo mali narod, naša ekonomija je slaba, kako se uopće možemo nadati uspjehu i pronalaženju svojeg mjesta u Europskoj Uniji?“. Ne smijemo se prepustiti malodušju. Nismo ni 1991. Bez hrabrosti, ne bi se obranili i danas ovdje ne bi uspravno stajali. Uspjeli smo, jer nas nikada nije napustila nada, imali smo snažnu vjeru, imali smo pouzdanje i odlučnost. Bilo je biti ili ne biti, bez obzira na prepreke. Nismo imali izbora. Tu istu nadu, vjeru i pouzdanje ponijeli smo sa sobom u zidove Haaga i ni u jednom trenutku nismo dopustili da nas obuzme sumnja, nismo klonuli duhom.Naša mala Hrvatska puno je postigla tijekom zadnjih dvadesetidvije godine. Ne dopustimo glasnicima malodušja da svrnu naš pogled sa onoga što nam je cilj: snažna europska Hrvatska. Neka se u lijepoj našoj svaki hrvatski građanin budi s uvjerenjem da je ovo zemlja u kojoj će ostvariti svoje snove: biti idući Luka Modrić u nogometu, maestro Šutej u glazbenoj umjetnosti, Ivan Meštrović u likovnoj umjetnosti, Nikola Tesla u znanosti. Dragi građani moga Zadra, naše Hrvatske. Sve je pred nama. Sve ovisi o nama. Zajedno pišemo novo poglavlje povijesti. Svanulo je. Jutro je u Hrvatskoj.'