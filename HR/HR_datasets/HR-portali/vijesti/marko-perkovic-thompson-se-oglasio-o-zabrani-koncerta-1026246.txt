"Njihova tvrdnja da će tobože doći do nekakvih nereda i kaznenih djela jednostavno ne stoji. To me čudi. Trebali su provjeriti o kakvoj se publici radi. Stavljat im etiketu da su širitelji mržnje, ustaše, nacisti i fašisti jednostavno ne stoji" Vlasti u Mariboru prihvatile su jučer preporuku policije da se zabrani koncert hrvatskog pjevača Marka Perkovića Thompsona, kojemu je to trebao biti prvi nastup u Sloveniji. “Ocijenili smo da je policijska procjena sigurnosnog rizika vjerodostojna”, stoji u obrazloženju odluke o zabrani. Thompson je zabranu koncerta komentirao za Dnevnik Nove TV. “Organizatori koji su nas pozvali iz Slovenije su dobili sve dozvole još prije dva i pol mjeseca. Jučer je odjednom policija promijenila mišljenje i odlučila da će zabraniti taj koncert. Nevjerojatno mi to djeluje. U najmanju ruku nekorektno, da ne kažem licemjerno”, rekao je Thompson te dodao: “Etikete koje nam prišivaju nisu točne. S druge strane nije korektno s obzirom da se radi o ljudima koji žive i rade u Sloveniji. Nije korektno prema Slovencima koji bi došli na koncert, meni i bendu kojemu je napravljena velika šteta”. Thompson objašnjava kako niti njegova glazba niti jedna njegova izjava u javnosti nije ljude pozivala na nikakvu podjelu. “Njihova tvrdnja da će tobože doći do nekakvih nereda i kaznenih djela jednostavno ne stoji. To me čudi. Trebali su provjeriti o kakvoj se publici radi. Stavljat im etiketu da su širitelji mržnje, ustaše, nacisti i fašisti jednostavno ne stoji”. Premijer Plenković zatražio je od hrvatske veleposlanice u Sloveniji da provjeri o čemu se radi. “Očekujem od hrvatskih političkih struktura da učine nešto i da zaštite mene kao hrvatskog građanina koji želi raditi u europskim državama te da zaštite moju publiku koja se želi okupljati oko moje glazbe. Volio bih da hrvatski političare objasne prihvaćaju li tezu da smo mi nacisti, fašisti i da širimo mržnju. Neka se hrvatskoj javnosti obrate i objasne je li to točno”, istaknuo je Thompson. Također je rekao da su se već jučer organizatori žalili na odluku o zabrani. “Očekujem da će prevladati razum i da će oni koji odlučuju o održavanju koncerta ipak donijeti odluku da ja i moja publika nismo ono što nam stavljaju na teret”.