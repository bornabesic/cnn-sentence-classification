Na graničnom prijelazu Bregana za ulazak u Sloveniju danas ujutro putnici su u osobnim vozilima morali čekati čak jedan sat i 40 minuta. Prema podacima MUP-a koje je prenio HAK, toliko se čekalo na ulaz u Deželu u osam ujutro, dok se na ulaz u Hrvatsku čekalo desetak minuta. Nedavno postignuti dogovor između Hrvatske i Slovenije – da se sa sustavnih kontrola putnika na granici prijeđe na ciljane nakon što vrijeme čekanja bude dulje od 15 minuta – baš se i nije počeo primjenjivati odmah danas kad su nastale gužve. Naime, gužve na Bregani danas su se smanjile oko 11 sati, kad su se počele primjenjivati ciljane kontrole i kad se otvorio peti trak za graničnu kontrolu. Vrijeme čekanja na ulaz u Sloveniju na Bregani tada se skratilo na 30-ak minuta, dok na ulazu u Hrvatsku nije bilo duljih čekanja. Na ostalim hrvatskim graničnim prijelazima danas nije bilo duljih čekanja. Veće gužve na Bregani danas su se stvarale i zbog povećanog priljeva vozila na taj granični prijelaz. U MUP-u su nam kazali da je proteklog vikenda vrijeme čekanja osobnih vozila na najprometnijim graničnim prijelazima – Zaton Doli, Bajakovo, Tovarnik, Pasjak, Županja, Jasenovac i Bregana – u prosjeku iznosilo od 30 do 45 minuta. Za Breganu su nam rekli da je tu riječ o uobičajenoj dinamici prometa. Pa tako objašnjavaju da je petkom i subotom pojačan ulazak u Republiku Hrvatsku, dok je nedjeljom pojačan izlazak vozila, odnosno povratak vikend-putnika u druge zemlje EU zbog početka radnog tjedna. – Na graničnom prijelazu Bregana obavlja se zajednička granična kontrola s graničnom policijom Republike Slovenije na slovenskom teritoriju te se sukladno dinamici prometa zajednički koordiniraju sve aktivnosti i otvara potreban broj ulazno-izlaznih trakova – kazali su nam u MUP-u. 