Screenshot: BBC "UBILI su mi oca, ne spavam mirno. Još ne mogu vjerovati", rekla je 30-godišnja kćer ubijenog Borisa Nemcova Žana BBC-u. Ona tvrdi da je Vladimir Putin politički krivac za ubojstvo njenog oca. Nemcov je ubijen prije dva tjedna dok je šetao u blizini Kremlja. Atentator je u njega ispalio šest hitaca, a četiri su ga pogodila.  Iako ruski predsjednik tvrdi da nema ništa s hladnokrvnom likvidacijom i javno je osudio ubojstvo te naredio da se provede istraga, Nemcova obitelj mu ne vjeruje. Istražitelji su uvjereni da je Nemcov, inače žestoki protivnik Putinova režima, ubijen zato jer je osudio masakr u pariškoj redakciji Charlie Hebdoa. Uhićeno je nekoliko osumnjičenika iz Čečenije koji su povezani s islamistima, a jedan je i priznao da je sudjelovao u ubojstvu. Navodno su dvojicu uhićenih istražitelji mučili u pritvoru. "Opozicija je obezglavljena"  "Moj je otac bio najistaknutiji Putinov kritičar. Bio je najmoćniji oporbeni lider. Opozicija je sad obezglavljena i svi su prestravljeni. Više nema dovoljno moćne i iskusne osobe koja bi se usprotivila vlasti u Rusiji", rekla je Žana Nemcova, koja je burzovna analitičarka.  Nemcov je lani policiji prijavio nekoliko prijetnji smrću na svojoj Facebook stranici, no istraga nije pokrenuta. Pojavile su se i teze da je ubijen kako ne bi razotkrio pravu istinu o umiješanosti Moskve u sukobima u Rusiji. > Nemcov bio na tragu ruskoj umiješanosti u Ukrajinu  Kćer ubijenog Rusa je rekla da joj vlasti ne dozvoljavaju ulaz u očev stan, niti pristup njegovim dokumentima.