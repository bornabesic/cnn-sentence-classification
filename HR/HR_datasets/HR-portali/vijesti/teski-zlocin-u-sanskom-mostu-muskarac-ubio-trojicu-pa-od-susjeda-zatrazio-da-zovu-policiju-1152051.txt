Trojica muškaraca ubijena su u petak u selu Vrhpolje kod Sanskog Mosta u sjeverozapadnoj Bosni a policija koja je uhitila počinitelja istražuje motive ovog teškog zločina, izvijestili su lokalni mediji u BiH.  Kako je objavio "Avazov" portal, kao počinitelj trostrukog ubojstva uhićen je mještanin Vrhpolja Muhamed Kadirić. Tereti ga se da je u popodnevnim satima iz vatrenog oružja ubio Safeta Kadirića, Elkaza Razića i Emira Bajrića. Iz MUP-a Unsko-sanske županije potvrdili su kako su informaciju o zločinu dobili nešto poslije 14 sati a policijska ophodnja zatekla je tri beživotna tijela. Zločin se dogodio u ubojičinoj obiteljskoj kući. Prije ubojstva sva četvorica muškaraca navodno su konzumirala alkohol pri čemu je došlo do prepirke koja je dovela do sukoba i krvavog ishoda.  Ubojica je navodno sam otišao do susjeda i zatražio ih da pozovu policiju.  >> Hrvat uhićen u Njemačkoj zbog ubojstva iz nehaja počinjenog u BiH >> U Bihaću ubijen brigadir koji je nedavno osuđen na trogodišnju kaznu zatvora 