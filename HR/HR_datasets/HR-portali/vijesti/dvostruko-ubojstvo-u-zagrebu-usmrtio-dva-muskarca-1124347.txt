Vlado P. (67) i Ivica P. (42) ubijeni su danas oko 17.30 u obiteljskoj kući u Cuglinima 13, na području zagrebačke Dubrave. Njih dvojica inače su kumovi, a ubijeni su hladnim oružjem, najvjerojatnije nožem. Ubojica je nakon zločina pobjegao i za njim je policija tragala do kasno večeras, a neslužbeno se doznaje da se radi o D.B. Prema kazivanju rodbine Vlade P., mogući motivi ubojstva mogli bi biti u razmiricama koje je D.B. imao sa sinom ubijenog Vlade P. Uzela mu dijete Naime, rodbina ubijenih ispričala je da je 23-godišnji sin Vlade P. nedavno započeo vezu s bivšom djevojkom D.B. Ta djevojka i D.B. imaju dijete, koje je ona prije nekoliko dana uzela iz vrtića, ne obavijestivši o tome D.B. On je to shvatio kao neku vrstu otmice, a cijela priča, kako se čulo, prijavljena je i policiji, koja je navodno raspisala potragu za novopečenim ljubavnim parom. Situacija između bivših ljubavnih partnera očito nije riješena na zadovoljavajući način, jer rodbina Vlade P. tvrdi da je D.B. danas oko 11 sati više puta prošao njihovom ulicom turirajući vozilo, što je Vladu P. i njegovu obitelj uznemirilo. - Nisam bila tu kada se sve to dogodilo, već na poslu. Kum me zvao da dođem, nisu mi htjeli ništa reći - kazala je Gordana P., supruga ubijenog Vlade P. Dodala je da su se za vrijeme ubojstva u kući nalazilo i više djece, a kako se sve odigralo trebalo bi se utvrditi policijskim očevidom. Susjedi su inače za Vladu P. i njegovu obitelj kazali da su to mirni ljudi, od kojih neki rade, dok drugi žive od socijalne pomoći. No nitko od susjeda nije vidio što se dogodilo, a ni tko je počinitelj. Tražili i nož - Da se nešto događa, shvatio sam kada sam čuo policijske sirene i vidio Hitnu pomoć. Oni žive u tri kuće, imaju dosta djece i međusobno su povezani kumskim vezama - kazao je jedan od susjeda. Policija je u potrazi za sumnjivcem pretraživala i teren oko okolnih kuća, a pregledavali su i prostor oko parkiranih vozila, vjerojatno tražeći oružje kojim je ubojstvo počinjeno. Nakon očevida tijela ubijenih su prevezena na Zavod za sudsku medicinu i kriminalistiku radi obdukcije.      >> Nemilosrdnom ubojici dvojice susjeda mjesec dana istražnog zatvora >> Metak u potiljak: Podignuta optužnica protiv ubojice Macolina brata