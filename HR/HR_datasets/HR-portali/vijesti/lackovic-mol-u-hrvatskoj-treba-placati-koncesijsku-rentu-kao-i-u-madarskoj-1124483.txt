Nezavisni saborski zastupnik Željko Lacković u petak je, u ime saborskog Kluba stranke BM 365, Reformista i nezavisnih zastupnika, poručio kako mađarski MOL u Hrvatskoj plaća manju koncesijsku rentu za eksploataciju nafte i plina nego u Mađarskoj, što smatra nepravednim te traži da plaća istu rentu kao i u matičnoj državi. "S 10 posto Hrvatska je daleko ispod onog što MOL plaća u Mađarskoj, gdje inicijalna renta prilikom dobivanja nafte i plina iznosi 12 posto, a za starija plinska i naftna postrojenja i bušotine se naknada penje do 60 posto od vrijednost dobivene nafte i plina", rekao je Lacković nakon stanke koju je zatražio u Saboru.. Napomenuo je kako je od 2014. godine u Ini odlučeno o povećanju rente s 5 na 10 posto, s tim da 3 posto ide jedinicama lokalne uprave, 2 posto županijama, a 5 posto državnom proračunu.  "Zbog čega, kada je Ina postala privatna kompanija, ima rentu 10 posto, a u Mađarskoj je 60 posto. Ako MOL plaća 60 posto u svojoj zemlji, neka plaća i u Hrvatskoj", naglasio je Lacković. Takvu naplatu ocijenio je nepravednom za lokalne zajednice gdje se vrše eksploatacije plina i nafte, pogotovo u svjetlu najava o gašenju sisačke naftne rafinerije. Naveo je da Bugarska i Turska imaju naknade od 12 posto, Slovenija od 18 posto, a Rusija od 22 posto, podsjetivši da je u kontinentalnom dijelu Hrvatske smješteno 57 bušotina , a u Jadranu tri bušotine. Lacković se zauzeo da se prilikom planiranja proračuna za sljedeću godinu vodi računa o pravednoj raspodjeli sredstava od rudne rente, odnosno da to bude prihod lokalnih proračuna kako bi se kompenzirale mjere najavljene porezne reforme. >> Sinčić predsjednik Odbora za ravnopravnost spolova, Pernar član Odbora za vanjsku politiku