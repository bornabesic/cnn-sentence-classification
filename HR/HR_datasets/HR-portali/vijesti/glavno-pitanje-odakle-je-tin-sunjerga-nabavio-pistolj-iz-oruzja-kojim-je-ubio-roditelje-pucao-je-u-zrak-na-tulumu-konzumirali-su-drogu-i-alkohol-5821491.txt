Stravično dvostruku ubojstvo u mjestu Čista Velika u zaleđu Vodica i dalje trese hrvatsku javnost. Hicima iz pištolja, 19-godišnji Tin Šunjerga ubio je  u subotu  predvečer u obiteljskoj kući svoje roditelja, oca Marina (45) – pripadnika Specijalne policije Split i majku Silvanu (45). Nezapamćen je to zločin koji je duboko potresao mještane Čiste Velike, vodičkog i šibenskog kraja. Nakon osmosatne potjere ubojica je uhićen u mercedesu u središtu Tribunja u nedjelju oko 19 sati, nakon što su policijski specijalci pucnjima iz automatskog naoružanja onesposobili za daljnju vožnju ubojičin automobil. Iz šibenske Policije tijekom ponedjeljka stižu šture informaciji oko istrage ovog svirepog zločina. Tek je priopćeno da je u tijeku kriminalističko istraživanje nad osumnjičenim 19-godišnjakom iz Čiste Velike za dva kaznena djela teškog ubojstva. Osim toga, navode u Policiji, provodi se kriminalističko istraživanje i nad jednim maloljetnikom, 18-godišnjakom i 20-godišnjakom za neprijavljivanje počinjenog kaznenog. Prema neslužbenim informacijama, radi se prijateljima Tina Šunjerga, kojima se on navodno još u subotu navečer povjerio da je ubio svoje roditelje, a oni to nisu prijavili policiji. Šibenska policija također je izvijestila da su u tijeku i sve druge mjere i radnje u cilju prikupljanja svih raspoloživih činjenica i dokaza za ovo kriminalističko istraživanje koje se provodi u koordinaciji s Županijskim državnim odvjetništvom u Šibeniku. Dok traju istražne radnje, osumnjičenom za ubojstvo roditelja određeno je 24-satno zadržavanja u policijskom pritvoru, koje će, zbog složenosti kaznenog djela, biti najvjerojatnije produženo za još 24 sata. Dakle, po svemu sudeći, do kraja današnjeg dana policija neće izlaziti sa službenim detaljima. Tek po isteku drugih 24 sata, u utorak navečer, uz podizanje kaznene prijave za kaznena djela ubojstva, osumnjičeni 19-godišnjak bi trebao priveden u županijsko državno odvjetništvo, nakon čega će sudac istrage odrediti istražni zatvor. I dok traje istraga bez službenih informacija, mnogo je toga i dalje nepoznato oko ovog nezapamćenog zločina. Uz još uvijek nepoznati motiv ubojstva, jedno od ključnih pitanja s kojim je i čijim pištoljem ovaj monstruozni 19-godišnjak presudio svojim roditeljima. Još u nedjelju navečer policija je demantirala medijske špekulacije da su ubojstva počinjena službenim pištolje preminulog specijalca Marina. Premda neslužbenim verzijama, iz pištolja kojim je ubio roditelje, navodno je Tin Šunjerga pucao u zrak tijekom tuluma u jednoj kući u zaleđu Vodica, a nakon što je s prijateljima konzumirao veće količine alkohola i droge. Stoga, kriminalistička istraga treba dati odgovor i na pitanje od koga je i gdje ubojica nabavio oružje, za koje nije posjedovao dozvolu. Po pričama mještana Čiste Velike, bilo je poznato da posljednje dvije godine mladić ima ozbiljnih problema s narkoticama te su u više navrata pokojni Marin i Silvana tražili od sina da otiđe na liječenje u komunu, što je on odbijao. Stoga bi ova činjenica mogla biti motiv ubojstva, odnosno da se radi o ubojstvu s predumišljajem. Tragedija obitelji Šunjerge šokirala je Zdravka Perana, ravnatelja šibenske Prometno-tehničke škole u kojoj je Tin Šunjerga maturant. - Na žalost ovdje je posrijedi njegov odnos prema najbližima. Unutar škole nikada nije bilo devijatno ponašanja tog mladića – kratko nam je kazao Peran. Još nije određeno kada će biti sahrana ubijenih Marina i Silvane Šunjerge. Oni će, kako doznajemo, biti zajednički pokopani na mjesnom groblju u Čistoj Velikoj. Inače, i tijekom ponedjeljka ovim mjestom sa oko 700-tinjak stanovnika, koji su svi skupa zapravo jedna velika obitelj, vladala je nekakva zlokobna tišina. Svi mještani su i dalje u nevjerici, puni tuge i ogorčenje zbog naprasnog gubitka svojih dragih sumještana.