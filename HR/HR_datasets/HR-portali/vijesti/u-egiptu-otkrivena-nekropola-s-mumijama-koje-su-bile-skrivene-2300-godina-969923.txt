Foto: Hina EGIPATSKA  arheološka misija otkrila je nekropolu sa 17 mumija koje su bile skrivene 2300 godina, izjavilo je egipatsko ministarstvo za antikvitete.   Do otkrića je došlo u mjestu Tuna al-Gabal koje je velika arheološka lokacija na rubu zapadne pustinje, piše Independent. Područje je dom velike nekropole koja uz 17 mumija sadrži  i tisuće mumificiranih ibisa i ptica kao i drugih životinja. Otkrivene su i grobnice i zgrada za pokope. Važno otkriće za Egipat  "Ovo je prva nekropola za ljude ovdje u Tuna al-Gabalu", izjavio je ministar Khaled al-Anani. Mumije su jako dobro očuvane pa stoga u ministarstvu vjeruju kako se radi o mumijama važnih službenika i svećenika, piše Independent.   Novo otkriće uključuje i šest sarkofaga, dva glinena lijesa, dav papirusa i velik broj posuda.   Ministar je izjavio i kako će se pokazati da je otkriće značajno veće kada se nastave iskopavanja. Do otkrića dolazi u vrijeme kada se Egipat bori da oživi svoj turistički sektor, koji je na udaru od 2011. godine kada su u toj zemlji počeli politički nemiri i neredi.