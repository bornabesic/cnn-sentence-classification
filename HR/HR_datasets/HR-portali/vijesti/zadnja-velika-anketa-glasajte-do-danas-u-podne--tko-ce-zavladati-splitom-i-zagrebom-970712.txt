U NEDJELJU je prvi krug lokalnih izbora. Nikada do sada lokalni izbori nisu bili napetiji i neizvjesniji, a dodatnu draž im daje i činjenica što se održavaju netom nakon što je po drugi put pukla ljubav HDZ-a i Mosta. Upravo će borba ove dvije stranke biti jedna od zanimljivijih stvari koje ćemo pratiti u nedjelju.   No, to neće biti slučaj u dva najveća hrvatska grada.   HDZ nikada nije vladao Zagrebom, a tako najvjerojatnije neće biti ni ovaj put. No, usprkos tome, Zagreb čekaju iznimno napeti i dramatični izbori. Milana Bandića su mnogi pokušavali srušiti, ali uspio nije nitko. Ovaj put stvari bi mogle biti drugačije. Umorni Bandić, opterećen brojnim aferama nekoliko dana prije prvoga kruga, zaostaje u anketama, ali po svoj prilici ulazi u drugi krug. Kao glavne konkurentkinje za preuzimanje upravljanja Zagrebom od Bandića slove Anka Mrak Taritaš, HNS-ovka koja je nakon dugih pregovora dobila podršku SDP-a, i Sandra Švaljek, nezavisna koju podržava HSLS, ali i konzervativci Ruže Tomašić.   HDZ je na ove izbore u Zagrebu poslao Dragu Prgometa. Posebno će zanimljivo biti vidjeti kako će on proći u odnosu na Brunu Esih, novu heroinu desnice i nezavisnu kandidatkinju čija leđa na listi za gradsku skupštinu čuvaju Zlatko Hasanbegović i Željko Glasnović.   Iako je Ivan Pernar mjesecima najavljivao svoju kandidaturu, Živi zid je na kraju u utrku poslao Ivana Lovrinovića. Posljednjih tjedana posebno su glasni aktivisti iz inicijative Zagreb je naš. Njihov kandidat za izbore jest Tomislav Tomašević Senf.   Most je u Zagrebu istaknuo svog kandidata - Marka Sladoljeva.   U svakom slučaju, kandidata ne nedostaje. A pred nama je velika bitka za glavni grad koja će najvjerojatnije biti odlučena u drugom krugu. Tko će se tamo susresti, još ćemo vidjeti. Puno je toga otvoreno.  Mala napomena: Na obje ankete možete glasati do petka u 12 sati. Nakon toga ćemo objaviti rezultate, samo dva dana prije izbora. U subotu je predizborna šutnja.  U Splitu borba za svaki glas Napeti izbori čekaju i Split. Željko Kerum se, nakon izbornog fijaska prije četiri godine, vratio i ozbiljno kuca na vrata Banovine. HDZ je prije četiri godine pokušao s arhitektom Vjekoslavom Ivaniševićem, ali mu je gradonačelnička fotelja umakla za nekoliko stotina glasova. U nju je sjeo tadašnji SDP-ovac Ivo Baldasar, koji se i ovaj put kandidira ispred Splitske stranke. Uzalud, kako se čini.   HDZ je, nakon arhitekta, ovaj put u borbu poslao kulturnjaka. Andro Krstulović Opara nametnuo se kao ozbiljan kandidat koji ima solidne šanse.   Tu je i čelnica stranke Pametno, Marijana Puljak. Ona je kroz djelovanje u Gradskom vijeću i van njega poznata velikom broju Splićana, a ovaj put, tvrdi, mogla bi otići do kraja, do pobjede.  Nakon što je odustao Robert Pauletić, Most je u vatru gurnuo Antu Čikotića.   Splitski SDP je na najnižim razinama u tko zna koliko godina. Ipak, istakli su kandidatkinju, Aidu Batarelo.   Sa znatno ljevijih pozicija Banovinu napada Dragan Markovina, političar bez dlake na jeziku i predsjednik nedavno osnovane Nove ljevice  Sve vidljiviji u Splitu posljednjih tjedana je i Goran Jugović s liste Dišpet, a koji je od ranije javnosti poznat iz udruge Merjan koja okuplja vlasnike bespravno izgrađenih objekata na Marjanu. >> VELIKU ANKETU INDEXA možete ispuniti sve do petka, kada ćemo objaviti konačne rezultate.