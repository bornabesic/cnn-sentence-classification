Stogodišnjaci posebno brojni u južnoj talijanskoj regiji kod grada Salerna otkrili su u ponedjeljak dio svoje tajne: u njihovoj krvi gotovo da nema markera koji se nalazi u krvi običnih smrtnika. Početkom rujna selo D'Acciaroli od 700 stanovnika imalo je 81 stogodišnjaka. Oni su zaintrigirali američke znanstvenike koji su proveli više mjeseci u Cilentu, regiji između mora i planina smještenoj južno od Salerna, u Kampaniji, kako bi pokušali doprijeti do tajne njihovih iznimno dugih života. Znanstvenici sa Sveučilišta u San Diegu u Kaliforniji uz pomoć kolega sa Sveučilišta La Sapienza u Rimu, stigli su u to područje u proljeće kako bi proučili misterij tih dugovječnih ljudi te su u ponedjeljak objavili rezultate studije. Činjenica da ti ljudi nikad nisu bolovali od srčanih ili kognitivnih bolesti, poput Alzheimerove, objašnjava se time da u njihovim organizmima gotovo da i ne postoji jedan biomarker. Radi se o vazodilatatoru pod imenom adrenomedulin, kazali su američki i talijanski stručnjaci u priopćenju. Gotovo potpuni nedostatak tog biomarkera pokazao se kao "snažan čimbenik zaštite koji doprinosi optimalnom razvoju mikrocirkulacije", kažu oni u priopćenju. Studija je također u njihovoj krvi otkrila metabolite koji mogu pozitivno utjecati na dugovječnost i dobro zdravlje tih stogodišnjaka u regiji Cilento, dodaje taj tekst koji ne precizira o kojim se molekulama radi. Znanstvenike, koji su odlučili produžiti istraživanje, zanimala je i prehrana stogodišnjaka i njihova genetika. Moguće je da ti dugovječni ljudi posjeduju gen koji bi izvlačio korist od nekih proizvoda koji se jedu na svakodnevnoj bazi. Drugi je trag koji treba slijediti, kažu američki i talijanski stručnjaci, svakodnevno bavljenje stanovnika tjelesnim aktivnostima - ribolovom, hodanjem ili obrađivanjem povrtnjaka. >> 8 razloga zbog kojih je svakodnevno uživanje u slatkom – zdravo! 