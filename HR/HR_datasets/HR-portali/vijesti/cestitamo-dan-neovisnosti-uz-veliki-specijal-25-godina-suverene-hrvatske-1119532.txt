Večernji list čestita vam Dan neovisnosti! Točno 25 godina je prošlo od povijesne odluke Sabora o hrvatskoj neovisnosti donesene 8. listopada 1991. godine. Hrvatski Sabor je u dramatičnim okolnostima prije 25 godina, u podrumu Inine zgrade u Šubićevoj ulici, donio povijesnu Odluku o raskidu svih državnopravnih veza Hrvatske s bivšom državom SFRJ, dan nakon raketiranja Banskih dvora u kojima je tada bio i prvi hrvatski predsjednik Franjo Tuđman, a jedna je osoba i smrtno stradala. Hrvatska je odlukom od 8. listopada jasno i odlučno rekla definitivno “zbogom” tadašnjoj jugoslavenskoj totalitarnoj državi. Hrvatska je u to vrijeme bila u nezavidnoj situaciji, praktički nenaoružana, izložena nemilosrdnoj agresiji velikosrpskih snaga, pod međunarodnim embargom na nabavu oružja. Međunarodna zajednica okretala je glavu i odbijala pomoći iako je sve govorilo da se sprema zločin nalik onome što su mnogi narodi Europe pretrpjeli tijekom II. svjetskog rata. Podsjetnik na te dane donosi vam Večernji list u današnjem velikom specijalu! Dana 8. listopada dogodila su se još dva važna događaja uz hrvatsku neovisnost. Dana 8. listopada 1075. u Solinu je okrunjen kralj Zvonimir (krunom koju mu je poslao papa Grgur VII. što je bila potvrda priznanja Kraljevine Hrvatske kao međunarodnog subjekta), a istog dana 1871. Eugen Kvaternik pokrenuo je Rakovičku bunu, jedan u nizu neuspjelih pokušaja ostvarenja hrvatske neovisnosti. Godine 2015. i Google je Hrvatima čestitao Dan neovisnosti tako da je na svojoj tražilici umjesto drugog slova O stavio hrvatsku zastavu, odnosno, zamijenio ga hrvatskom trobojnicom, a u pozadinu postavio Plitvička jezera.