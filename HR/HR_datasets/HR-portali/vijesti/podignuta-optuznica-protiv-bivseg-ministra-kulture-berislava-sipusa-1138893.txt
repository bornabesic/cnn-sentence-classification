Protiv bivšeg pomoćnika ministrice, a kasnije i ministra kulture Berislava Šipuša Uskok je danas podigao optužnicu zbog sumnje da je od srpnja 2012. do prosinca 2015. službenom karticom podizao gotovinu ili plaćao svoje troškove i proračun na taj način oštetio za preko 68 tisuća kuna. Tužiteljstvo Šipuša tereti za zlouporabu položaja i ovlasti jer je "protivno Odluci Vlade Republike Hrvatske o uvjetima korištenja službenih automobila, mobitela, redovnih zrakoplovnih linija, poslovnih kreditnih kartica, sredstava reprezentacije te načinu odobravanja službenih putovanja, koristio svoje ovlasti na način da je za osobne potrebe podizao gotovinu i koristio poslovne kreditne kartice Ministarstva kulture", izvijestio je Uskok na svojoj internetskoj stranici. Uskok tvrdi da je Šipuš u gotovini podigao ukupno 17.800 kuna koje je "beskamatno koristio" dok je poslovnim kreditnim karticama Ministarstva kulture "u raznim ugostiteljskim objektima i drugim prodajnim mjestima u Hrvatskoj i inozemstvu plaćao svoje privatne troškove" u ukupnom iznosu od preko 64 tisuće kuna. Šipuš je naknadno navodno vratio nešto više od 14 tisuća kuna "obustavama na plaći i uplatama gotovine u blagajnu", dok je sebi pribavio nezasluženih 68.600 kuna za koliko je oštetio državni proračun. >>Udruga Promo: Berislav Šipuš ne smije biti ministar kulture >>Berislav Šipuš: Spreman sam za funkciju ministra