Ministarstvo mora, prometa i infrastrukture zatražilo je dokumentaciju o postupku dodjele koncesije za Zlatni rat u Bolu na Braču od Splitsko-dalmatinske županije, rekao je jučer ministar Oleg Butković te najavio da bi odluka o zakonitosti i pravilnosti dodjele koncesije mogla biti donesena idućeg tjedna. To znači i prije okončanja žalbenog postupka koji mogu inicirati sva tri ponuditelja, dosadašnji općinski koncesionar Grabov rat te Kamen sreće, čije su ponude odbačene, te Auro Bol, čija je ponuda ocijenjena lošijom od izabrane tvrtke Sport B, bez zaposlenih i prihoda premda Zakon o pomorskom dobru kao uvjet propisuje da ponuditelj “raspolaže odgovarajućim tehničkim, stručnim i organizacijskim sposobnostima za ostvarenje koncesije”. Nalog premijera Andreja Plenkovića o provedbi upravnog nadzora bolski načelnik Tihomir Marinković dočekao je s velikim odobravanjem, kao i svi stanovnici Bola. – Prirodno je da rješenje, koje je štetno za zajednicu, ide na preispitivanje. U samom postupku našli smo niz nepravilnosti, a pismo u kojem smo sve te nepravilnosti nabrojili uputili smo premijeru Plenkoviću i nadležnom ministru Olegu Butkoviću – kaže Marinković. Dodaje kako općina i općinska tvrtka Grabov rat, koja plažom upravlja 12 godina, čvrsto vjeruje da su u pravu i da će odluka o dodjeli koncesije biti poništena. – Prirodno je da mi upravljamo plažom. Mi imamo malo mogućnosti, malo radnih mjesta i krajnje je neprimjereno da se domicilnom stanovništvu oduzima posao – zaključuje.       >> Koncesija plaže Zlatni rat: Ministarstvo imenovalo stručno povjerenstvo >> Plenković 'bocnuo' Butkovića: Očekujem da što prije riješimo i ono pitanje u vezi s Bolom 