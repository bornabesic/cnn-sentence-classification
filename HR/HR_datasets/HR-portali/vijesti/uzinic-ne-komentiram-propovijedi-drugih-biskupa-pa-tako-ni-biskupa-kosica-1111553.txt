Dubrovački biskup Mate Uzinić ogradio se u utorak na svom Facebook profilu od medijskih interpretacija njegove objave, koji su neki mediji protumačili kao kritiku propovijedi sisačkog biskupa Vlada Košića, koji je u nedjelju u Ludbregu vjernicima poručio da "ne smiju glas dati onima koji političku moć koriste kako bi ateizirali hrvatsko društvo''. Uzinić je u ponedjeljak na svom Facebooku napisao "želimo li kršćanski odgovoriti izazovima svog vremena, uvijek se trebamo pitati ima li ono što govorimo i činimo ikakve veze s evanđeljem", što je na nekim portalima protumačeno kao kritika Košićeva istupa, koji je pak ocijenjen kao predizborna agitacija usmjerena protiv SDP-a i ljevice.  Uzinić je nakon medijskih interpretacija te objave ponovno putem svog Facebook profila poručio kako "ne komentira propovijedi drugih biskupa, pa tako ni biskupa Košića" te da se "ograđuje od svih reinterpretacija onoga što je jučer napisao". Košić je u propovijedi, ne spominjući ih izravno, napao SDP i ljevicu zbog "ateizacije društva", "nametanja zdravstvenog odgoja", "nijekanja Bleiburga i Križnog puta", "nijekanja obrambenog i pravednog rata u Hrvatskoj i BiH", "slanja specijalne policije na branitelje koji su prosvjedovali", "štićenja najgorih ubojica i počinitelja teških zločina nad hrvatskim domoljubima" i "protivljenju da se u Ustav unese definicija braka kao zajednice žene i muškarca". >> Biskup Košić: 'Zar da ponovno budu na vlasti oni koji štite ubojice hrvatskih domoljuba' 