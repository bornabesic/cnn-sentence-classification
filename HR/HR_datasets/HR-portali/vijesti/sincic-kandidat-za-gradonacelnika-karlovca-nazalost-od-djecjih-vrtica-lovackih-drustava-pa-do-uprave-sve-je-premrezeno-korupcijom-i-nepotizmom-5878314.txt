Kandidat Živog zida za gradonačelnika Karlovca je predsjednik te stranke Ivan Velibor Sinčić, kandidat za karlovačkog župana je Hrvoje Hoffman, a u Karlovcu su u petak predstavljeni i kandidati za gradonačelnike Duge Rese i Slunja Zlatko Matečić i Nikolina Požega.   Živi zid će na lokalne izbore izaći samostalno, imat će kandidate u svim gradovima, ali ne i u svim općinama u Karlovačkoj županiji, a u Karlovcu će imati i listu za Gradsko vijeće, kao i za Županijsku skupštinu, najavili su predstavnici te stranke danas na konferenciji za novinare na Starom gradu Dubovcu iznad Karlovca.   Sinčić je najavio da će se on i Živi zid boriti za novi sustav vrijednosti i novi sustav upravljanja na lokalnoj razini. Oni koji su na vlasti provode feudalan način upravljanja, drže sav javni sektor, sve mogućnosti zapošljavanja i školovanja, rekao je.   "Nažalost, od dječjih vrtića, lovačkih društava pa do uprave, sve je premreženo korupcijom, nepotizmom i klijentelizmom. Osobe koje možda nemaju kvalifikacija zapošljavaju se, a za svaku takvu osobu jedna kvalificirana i školovana, koja je trebala dobiti to radno mjesto, vjerojatno ode u inozemstvo," rekao je.   Mi ćemo se boriti ne samo za  Karlovac i Karlovačku županiju, nego i za cijelu Hrvatsku u kojoj će svi imati jednake šanse, u kojoj će se cijeniti radne navike, znanje, školovanje, a ne to čiji si, iz koje si stranke ili čiji si prijatelj ili rođak, poručio je Sinčić.   Uvjeren je da će postati gradonačelnik Karlovca i očekuje da će imati stabilnu većinu u Gradskom vijeću. Najavio je da će radi obavljanja gradonačelničke funkcije preseliti iz Zagreba u svoju obiteljsku kuću u karlovačkom naselju Jelsa.