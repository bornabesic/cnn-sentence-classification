Foto: Instagram  PRIYANKA, Aishwarya, Freida, Deepika, Nargis... Radi se o Priyanski Chopri, Freidi Pinto, Aishwaryjiji Rai, Nargis Dakhri i Deepiki Padukone, indijskim missicama, glumicama i manekenkama, koje su očarale svijet svojom nestvarnom ljepotom.   No, indijsko izdanje Voguea odlučilo je svoju 10. godišnjicu proslaviti s Kendall Jenner na naslovnici, a ne nekom od njih. I to je bilo sasvim dovoljno da internet, po tko zna koji put ove godine, eksplodira od bijesa na 21-godišnju manekenku, iako realno, ona je ovdje samo angažirana.   U crno-prozirnoj čipkastoj haljini, s golim ramenom i kosom svezanom u punđu, Kendall se ne smije na naslovnici, kao da je znala kakvu će kontroverzu ona izazvati.    "Indijska afera", stoji zlatnim slovima na njoj, iako se radi o jednoj od najpoznatijih američkih manekenki, za koju se već godinama glasno priča kako nije zaslužila biti tu gdje je, jer je postala poznata zahvaljujući poznatim roditeljima i sestrama, baš kao i njezine kolegice i najbolje prijateljice, sestre Bella i Gigi Hadid, Hailey Baldwin i Sophia Richie.   I iako možemo razumjeti bijes određenih internetskih korisnika, obzirom da je logično da obljetnica indijskog časopisa, slavi ljepotu indijske žene, pitamo se nije li se hajka digla samo zato što se radi o Kendall. Primjerice, i Kaia Gerber, kćer supermodela Cindy Crawford, postala je traženo lice u modnom svijetu, upravo zato što joj je mama Cindy, no nitko se nikada nije pobunio radi toga. Nema sumnje u to da su i ona i Kendall prekrasne, no puno je cura koje im mogu konkurirati izgledom, no nisu ni približno slavne, jer nemaju vojsku obožavatelja na svojim društvenim profilima, odnosno nisu generacija "Instagram modela", već generacija cura koja sa svojim slikama hoda po modnim prijestolnicama, moleći se da osvoje taj jedan posao, koji će im otvoriti toliko drugih vrata.   Cijela priča dodatno je podigla javnost na noge, jer je uslijedila samo dan nakon što je prekrasna glumica Priyanka Chopra, koja je 2000. godine bila i Miss svijeta, priznala kako je u mladosti koristila kreme za izbjeljivanje, jer je imala problema sa samopouzdanjem te činjenicom kako se bijele žene više cijene.   I iako unutrašnjost spomenutog broja čini, među ostalim, intervju s bolivudskom glumicom Sushant Singh Rajput, šteta je učinjena, jer ako želite slaviti raznolikost, ljudi to trebaju jasno vidjeti.