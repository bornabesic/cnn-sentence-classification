Policija je u istočnom dijelu Londona u nedjelju uhitila 12 osoba koje dovodi u vezu s terorističkim napadom izvedenim u subotu navečer u središtu grada. Kako javlja BBC, uhićenja u Barkingu uslijedila su nakon policijske racije u stanu čiji je vlasnik bio jedan od trojice napadača koji su se bijelim kombijem prvo zaletjeli u prolaznike na Londonskom mostu, a zatim ih noževima počeli nasumično probadati. Prema prvim informacijama, među 12 uhićenih su četiri žene. Pozivajući se na očevice, Reuters je prenio da je policija bila teško naoružana i da je opkolila blok zgrada te se čula pucnjava tijekom operacije.  Očevici su rekli da je policija izvela kontrolirane eksplozije prije ulaska u zgradu. Četiri žene pokrivenih lica napustile su zgradu i policijskim vozilom odvedene su, javlja fotograf agencije Reuters. Kao što smo već izvijestili, u terorističkom napadu ubijeno je najmanje sedmero ljudi, dok ih je najmanje 48 ozlijeđeno. Policija je svu trojicu napadača ubila osam minuta nakon što je stigao prvi poziv hitnim službama. Napad se zbio uoči britanskih parlamentarnih izbora zakazanih za 8. lipnja i manje od dva tjedna nakon samoubilačkog napada na manchesterskom koncertu američke pop pjevačice Ariane Grande na kojemu su ubijene 22 osobe. Nitko još nije preuzeo odgovornost za najnoviji teroristički napad u Londonu. Tri napadača imala su na sebi nešto što je nalikovalo na prsluke s eksplozivom, no kasnije se pokazalo da se radi o lažnim prslucima. Identitet i državljanstvo svih stradalih još nisu poznati tako da se ne zna ima li među njima hrvatskih državljana, izjavio je u nedjelju hrvatski veleposlanik u Velikoj Britaniji Ivan Grdešić. Većina britanskih stranaka privremeno je prekinula predizbornu kampanju za predstojeće parlamentarne izbore, a Britanska stranka za neovisnost UKIP objavila je da to neće učiniti jer je "ometanje demokracije ono što ekstremisti žele". Policija je objavila kako je i dalje na snazi ozbiljna razina opasnosti što znači da je napad vrlo vjerojatan. Londonu stižu iz cijeloga svijeta poruke sućuti, potpore i osude terorističkog napada.