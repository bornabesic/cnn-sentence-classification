U Hrvatskoj je, čini se, barem u jednoj temi postignut konsenzus između HDZ-a i SDP-a, a riječ je o namjeri da se zadrži sadašnji teritorijalni ustroj s 20 županija i Gradom Zagrebom. Sudeći po jučerašnjem sastanku na Pantovčaku, na kojem je predsjednica Republike Kolinda Grabar-Kitarović okupila sve hrvatske župane iz različitih stranaka te resorne ministre, ukidanja ili spajanja pojedinih županija, čini se, neće biti. Sve to, posljedično, dovodi u pitanje i plan Mostova ministra unutarnjih poslova Vlahe Orepića o smanjenju policijskih uprava, sa 20 na 5, pod upitnikom je i najavljena reforma HDZ-ova ministra zdravlja Darija Nakića o ukidanju bolnica, te namjere da se smanji broj županijskih uprava za ceste. Predsjednica je, kažu nam sudionici sastanka, rekla da su županije u ovakvom obliku i broju jedno od pozitivnijih naslijeđa prvog hrvatskog predsjednika Franje Tuđmana te da je, primjerice, Poljska tek nakon što je ustrojila županije povukla najviše novca iz EU fondova. S njom su se složili HDZ-ovi, SDP-ovi, HNS-ovi i IDS-ovi župani. Poznato je, naime, da se HDZ otpočetka protivio ukidanju ili spajanju županija. Niti Zoran Milanović nije dao podršku toj ideji, štoviše, i u predizbornoj je kampanji govorio da županije nisu problem, nego da treba decentralizirati zemlju, spajati određeni broj općina te dati “županijske” ovlasti velikim gradovima poput Splita ili Rijeka. S druge strane, Most je za ministricu uprave izabrao Dubravku Jurlinu Alibegović, nekadašnju ravnateljicu Ekonomskog instituta Zagreb koja je izradila studiju za tadašnju SDP-ovu vlast u kojoj je zaključila da Hrvatsku treba podijeliti na pet do sedam regija. Most i dalje zagovora manji broj županija, ali sa svojih 15 ruku u Saboru neće moći ništa promijeniti. Na Pantovčaku su izneseni argumenti koji idu na ruku županima. Ministar Tomislav Tolušić rekao je da županije imaju pozivitnu statistiku kad je riječ o povlačenju novca iz EU fondova (1300 projekata). Istaknuto je da sve županije imaju manje zaposlenih nego, primjerice, Fina (oko 2000), te da bi ih se dodatno trebalo decentralizirati. Na sastanku nije bilo Jurline Alibegović koja je poslala svog pomoćnika. - Ministar Tolušić je rekao da će se županima dati ovlasti da sami određuju koji će se razvojni projekti financirati, a ministarstvo će osigurati novac. Govorilo se i tome da se županijama da više novca kroz porez na dobit ili PDV - rekao je međimurski župan, HNS-ovac Matija Posavec i dodao: “Moj je prijedlog bio da se županije ponašaju racionalno, da se ograniči broj zaposlenih te postotak koji odlazi na plaće”. Neja Markicevic / CROPIX / CROPIX Božo Petrov, u razgovoru za Jutarnji, kaže pak da Most ne odustaje od svoje namjere da se krene u reformu lokalne samouprave, ali će se to raditi tek kada se naprave sve analize. - Kad je riječ o sustavu s više od 500 jedinica, jasno je svima da je neodrživ. I broj županija je prevelik, ali ne želim inzistirati na smanjenju dok ne vidim rezultate analize koja će pokazati slabosti i smjer u kojem bi trebalo bolje ustrojiti državu - kaže čelnik Mosta. Petrov dodaje da bi se trebalo raspravljati i o ovlastima jer, tvrdi, nije normalno da župan određuje koja će se cesta graditi u nekoj sredini, ovisno o tome koja je stranka na vlasti. - Svjesni smo da je za preustroj na lokalnoj razini potrebna obična, a za županijski dvotrećinska većina, ali se nadam da će netko htjeti poslušati i činjenice. Ako netko ponudi bolju opciju, ja ću to prihvatiti. Ali to nije razlog da se ostavi ovoliko političkih uhljeba - ističe Petrov uz napomenu da se nada da će, unatoč tome što stranke žele spasiti neke svoje političare, barem podržati uvođenje ograničavanje sredstava za plaće na lokalnoj razini. Predsjednica Kolinda Grabar-Kitarović kao argument protiv ukidanja županija ističe Poljsku. No tamo je dramatično srezan broj ‘vojvodstava’, sa 49 na 16. Od 1999. godine Poljska ima 16 vojvodstava, 379 kotara i 2478 općina. Prosječan broj stanovnika u vojvodstvima je 2,4 milijuna. Vojvodstva su pravni subjekti sa širokim ovlastima, a odgovorni su za razvojne regionalne programe. Danska je imala 13 okruga i 270 općina, a od 2007. ima 5 regija i 98 općina. Francuska će do 2017. smanjiti broj regija sa 22 na 12, što će donijeti uštedu od 25 mlrd. eura godišnje.