08:41 Vlada je danas na izvanrednoj sjednici potvrdila imenovanje Ante Ramljaka kao vladinog povjerenika za Agrokor. Predsjednik Vlade RH Andrej Plenković rekao je prije objave kako se radi o temi koja je zaokupirala pozornost i hrvatske javnosti i susjednih zemalja, te svih građana Hrvatske. - Riječ je prvenstveno o političkom pitanju, a ujedno i ključnom gospodarskom i financijskom pitanju, rekao je Plenković. - Smirujemo i razgovaramo sa svim dioničarima, sastat ćemo se s predstavnicima dobavljača, poljoprivredne komore, gospodarske komore, a što je najvažnije, sastat ćemo se i s predstavnicima banaka, kazao je i objasnio da će se kroz dogovor s bankama doći do sredstava za isplatu dobavljača i plaća. --------------------------------------------- Većina Agrokorovih dobavljača ne gubi nadu da bi već u ponedjeljak mogli postići dogovor o budućim isplatama s Vladinim povjerenikom koji će biti imenovan na sjednici Vlade u 8.30. Prema informacijama Jutarnjeg lista, novi prvi čovjek Agrokora je - Ante Ramljak! Nakon toga su u 10 sati predstavnici dobavljača pozvani na sastanak s premijerom Andrejem Plenkovićem, na kojem se nadaju konačnoj potvrdi da će u dogledno vrijeme dobiti dio novca koji im Agrokor duguje i u tom bi slučaju veći dio njih trebao Konzumu isporučiti nove pošiljke robe koja bi se na policama tako našla u tjednu prije Uskrsa, u kojem se tradicionalno očekuje povećana potražnja za prehrambenim proizvodima. “Bili smo mjesec dana strpljivi, a u posljednjih nekoliko dana uhvatila nas je panika koja, nadam se, neće prevladati jer smo došli na korak do rješenja i ne bismo se smjeli ponašati iracionalno i dopustiti da Agrokor padne na koljena, jer bi za sve nas time nastala samo još veća šteta”, prokomentirao je u nedjelju za Jutarnji list prvi čovjek prehrambene kompanije koja je jedan od najvećih Konzumovih dobavljača. Za službene izjave, poručuje, treba pričekati ponedjeljak. U još nekoliko najvećih kompanija kojima Agrokor duguje milijune do ponedjeljka su se zavjetovali na šutnju, a komentara nemaju ni u Koordinaciji dobavljača i proizvođača, koji su u subotu izrazili zabrinutost jer se i dalje ništa ne zna o isplati njihovih potraživanja te odgovore što prije očekuju od povjerenika prinudne uprave, a do tada neće isporučivati robu. Iako su svi oni formalno ujedinjeni u zahtjevima prema Agrokoru, doznajemo, ima i onih koje će biti lakše nagovoriti da dostave Konzumu svoju robu, a to su ponajprije oni čiji proizvodi nemaju dugačak rok trajanja te ih u skladištima imaju u većim količinama kako bi se zadovoljile potrebe pojačane preduskrsne kupnje. Agrokoru je, ispada, Uskrs došao kao naručen. U Podravki neslužbeno doznajemo kako će nastaviti s isporukama jer vjeruju da će im novoisporučena roba biti plaćena te da će Vlada kao posrednik između banaka i dobavljača naći način kako privoljeti banke da Agrokoru isplate novac za podmirenje duga dobavljačima. Najrječitija je Kraševa prokuristica Marica Vidaković, koja također vjeruje da će njihovi proizvodi prema Konzumovim prodavaonicama krenuti u ponedjeljak te da će poluprazne police već za koji dan, svakako već prije Uskrsa, biti prošlost. No, da bi se to realiziralo, žele čuti što ima reći povjerenik koji će, slikovito govori Vidaković, “definitivno regulirati promet u ovoj šumi”. “Od njega mnogo očekujemo i polažemo nadu da će nam već sutra znati reći kada će biti plaćen dio dugova. Mi nismo lešinari koji tražimo sve odjednom, ali želimo plan otplate i potvrdu da će nam se nova roba prioritetno plaćati. Nemamo razloga biti nepovjerljivi prema povjereniku i nadam se da ćemo nastaviti suradnju”, zaključuje Marica Vidaković. Da će se situacija oko Agrokora razbistriti u iduća najviše dva-tri dana, uvjeren je i potpredsjednik Hrvatske gospodarske komore Ivan Škorić, koji je na nekoliko sastanaka predstavljao dobavljače. On svoj optimizam gradi na činjenici da dobavljačima treba Agrokor kao i oni njemu. Odnosno proizvođačima hrane i te kako trebaju Konzumove police i zato će dati sve od sebe da se dogovore. U posebno su nezgodnoj situaciji proizvođači mesa, jaja i mliječnih prerađevina čija roba ne može dugo stajati, a ne mogu preko noći naglo smanjiti proizvodnju. “Sada je najvažnije da saznamo ime osobe koja će voditi Agrokor, a ona mora uživati povjerenje banaka, ali i vjerovnika, odnosno dobavljača, koji će tada znati kome šalju robu i kako će se rješavati stari dug. Nitko nije za stečaj, svi žele nagodbu koja bi za sada značila opstanak Agrokora, ali uz brojne kompromise na koje će vjerovnici morati pristati”, govori Škorić, koji uspoređuje Agrokor s brodom koji trenutno pluta, a da bi i zaplovio, potrebno mu je natočiti gorivo, ali i prava posada odnosno menadžment koji će njime upravljati. “Svi smo u istom loncu, ali bojim se da u državi nemamo autoritet koji bi nam svima rekao da zanemarimo svoje sitne interese i zajednički riješimo problem. Tu će ulogu, izgleda, morati preuzeti premijer Plenković”, zaključuje Ivan Škorić iz HGK.