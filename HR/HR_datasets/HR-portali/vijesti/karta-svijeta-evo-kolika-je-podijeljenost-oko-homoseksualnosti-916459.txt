Koliko je svijet podijeljen po pitanju homoseksualnosti? Business Insider je povodom nedavnih događaja u Rusiji, Indiji i Nigeriji izradio kartu svijeta na temelju podataka istraživačkog centra Pew. Na karti su tamnije crvenom bojom označene zemlje u kojima živi viši postotak ljudi koji smatraju da homoseksualnost ne bi trebala biti prihvaćena, dok su zelene zemlje koje su liberalnije po tom pitanju. Istraživački centar Pew svoje istraživanje temelji na 37.653 ispitanika u 39 zemalja, a provedeno je u svibnju 2013. Prema analizi podataka u Pewu ističu kako je temeljna podjela između zemalja koje su bogatije i manje religiozne i one koje su siromašnije i religioznije. Kako ističe Business Insider karta je zanimljiva jer daje uvid u veliku podjelu među zemljama. Primjerice, u Rusiji se 74 posto stanovnika izjasnilo kako homoseksualnost ne bi trebala biti prihvaćena u društvu. U Nigeriji je taj postotak na 98 posto. Istovremeno, u Kanadi 80 posto ispitanika smatra da bi homoseksualnost trebalo prihvatiti, dok je taj postotak u Španjolskoj još veći, 88 posto. Treba naglasiti kako za određene zemlje, poput Indije, nema podataka. No, ranija istraživanja u toj zemlji pokazuju nisku prihvaćenost homoseksualnosti. U istraživanju nisu obuhvaćene ni neke afričke i jugoistočne azijske zemlje. >> 'EU nameće državama čudan pogled na homoseksualnost kao normu života' >> Fotke iz života gay očeva i njihovih kćeri izazvale burne reakcije 