Foto: PU istarska, Duško Marušić/Pixsell IZ ISTARSKE Policijske uprave jutros doznajemo kako i dalje tragaju za Danijelom Brnosem, rođenim 1987. godine, koji je pucao u svoju bivšu djevojku i njenog dečka na recepciji hotela Pineta u Vrsaru.  "I dalje tragamo za njim. Ako građani imaju bilo kakve informacije, molimo da nam se jave na 192, 533-039 ili u najbližu policijsku postaju", rekli su nam iz policije.  Danijel Brnos je u vrijeme izvršenja kaznenog djela bio odjeven u sivu majicu s kapuljačom, a sumnja se da se sa širega mjesta događaja udaljio u tamnom sportskom vozilu, najvjerojatnije marke BMW.  Brnos je policiji poznat odranije, jer je 2013. godine pravomoćno osuđen na dvije godine zatvora zbog napada i nanošenja ozljeda policajcu koji ga je vodio u prostoriju za uhićenike. Potom je pobjegao iz zgrade i na službenom parkiralištu PU istarske napao policajku koja ga je pokušala zaustaviti.  Prema nepotvrđenim informacijama, ranjena djevojka je napadača već prijavljivala policiji zbog navodnih prijetnji da će joj nauditi.  Unatoč teškim ozljedama, 19-godišnja djevojka i njen 23-godišnji dečko su, prema posljednjim informacijama, stabilno.