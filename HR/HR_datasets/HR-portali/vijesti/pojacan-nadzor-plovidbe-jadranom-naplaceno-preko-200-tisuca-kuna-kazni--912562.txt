Foto: FAH  JUČER je održana druga po redu Akcija pojačanoga nadzora sigurnosti plovidbe kodnoga naziva “Sigurna plovidba 2016” na području svih osam lučkih kapetanija u koordinaciji sa njihove 72 lučke ispostave te Službom za nadzor i upravljanje pomorskim prometom.   Svrha održavanja akcije sredinom sezone je kontrola pojačanog prometa plovila, uočeni prekršaji u plovidbi, te naročito opasna glisiranja preblizu obale. Cilj je ukazati na nužnost poštivanja sigurnosnih propisa tijekom plovidbe morem, kazao je za Novi radio glasnogovornik Ministarstva mora, pomorstva i infrastrukture, David Radas. U 40-ak radnih dana ovog ljeta, naplaćeno je preko 200 tisuća kuna kazni:  "U nekom efektivnom dijelu zabilježenih radnih sati je preko 200 tisuća kuna kazni izravno naplaćenih. Toačn broj prekršitelja nemamo, ali najveći broj prekršitelja je iz područja rekreativnih nautičara, to su brza sportska plovila, gliseri".   Koliko je Jadran prometan i kolika je važnost nadzora sigurnosti plovidbe, govori podatak kako tijekom sezone hrvatskim morem u prosjeku plovi oko 170 tisuća charter plovila, dok istovremeno u hrvatske luke uplovljava između 60 i 100 tisuća brodova.