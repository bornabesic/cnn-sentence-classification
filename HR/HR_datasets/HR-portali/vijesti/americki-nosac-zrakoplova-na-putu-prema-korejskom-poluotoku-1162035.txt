Manje od 48 sati nakon što je napao sirijsku zračnu bazu kako bi kaznio Asadov režim zbog kemijskog napada, SAD je odlučio u subotu pokazati snagu i u okviru sjevernokorejskog nuklearnog spora. Američki nosač zrakoplova i njegova flota kreću se prema korejskom poluotoku, otkrio je u subotu glasnogovornik američkog zapovjedništva na Pacifiku, spominjući jasno sjevernokorejsku nuklearnu prijetnju. "Američko zapovjedništvo na Pacifiku naredilo je zračnopomorskoj skupini raspoređenoj oko nosača aviona USS Carl Vinson da bude na raspolaganju i prisutna na zapadu Pacifika i to iz predostrožnosti", izjavio je njegov glasnogovornik, zapovjednik Dave Benham, ističući da "prijetnja broj jedan u regiji ostaje Sj. Koreja zbog svojeg neodgovornog, destabilizirajućeg i neopreznog programa raketa, i nastavka istraživanja kako bi se opskrbila nuklearnim oružjem". Skupina se sastoji od nosača zrakoplova Carl Vinson iz klase nosača zrakoplova Nimitz, zračnog eskadrona, dva razarača za lansiranje raketa i krstarice za lansiranje raketa. Iako je prvotno trebao ići u Australiju, krenuo je putem Zapadnog Pacifika iz Singapura. Sj. Koreja je izvela pet nuklearnih testiranja od kojih dva 2016. a satelitske snimke sugeriraju da režim priprema šesto testiranje. >> Trump se predomislio – ipak želim biti prvi svjetski policajac >> Svijet gurnut na rub trećeg svjetskog rata 