Saborski Odbor za gospodarstvo podržao je u ponedjeljak imenovanje ministra Gorana Marića za ministra državne imovine i potpredsjednice Vlade Martine Dalić za ministricu gospodarstva, poduzetništva i obrta, koja je u raspravi rekla da to što je njezin suprug član Uprave Ine nju ni na koji način ne dovodi u sukob interesa. "Rekli ste da ćete se izuzeti od pitanja u radu Vlade koja se tiču Ine, a znamo i zbog čega. Može li se ministar gospodarstva izuzeti od pitanja u nadležnosti svog ministarstva, koja mogu biti od interesa jednog značajnog gospodarskog subjekta kao što je Ina ili ne", pitao je Joško Klisović, SDP-ov zastupnik, Martinu Dalić, čiji je suprug Niko član Uprave te naftne kompanije. Dalić je Klisoviću uzvratila kako je pogrešno konstatirao i citirao ono što je ona rekla. "Ja sam rekla, u slučaju da ikada hrvatska Vlada bude odlučivala o ičemu što se personalno tiče mene ili moga supruga, ili bilo koga iz moje obitelji, ja ću se izuzeti. A što se tiče obavljanja poslova vezanih uz djelokrug Minstarstva gospodarstva, ili odlučivanja o strategijama i poslovanju Ine, to ni na koji način nije u bilo kojem sukobu ili bilo kojem odnosu gdje bi javni interes mogao doći u sukob s mojim privatnim interesom, jer u tom dijelu nikakvog mog privatnog interesa nema", rekla je Dalić. Naglasila je kako "postoji podudarnost javnih interesa", jer je njezina zadaća braniti javni interes i zastupati nacionalne interese. "A osobe koje sudjeluju u upravi Ine i koje je u određenom trenutku imenovala Vlada, uključujući i onu Zorana Milanovića, također imaju zadaći braniti hrvatske interese u poslovanju Ine. Ti ljudi koji su danas članovi Uprave Ine imenovani su temeljem odluke koju je donijela Milanovićeva Vlada i iznenađena sam tendencioznošću vašeg pitanja, jer to nije na čast vašem ugledu", poručila je Klisoviću. Predložene kandidate Dalić i Marića predstavio je premijer Andrej Plenković. "Slijedom prošlotjednih izmjena koje je Hrvatski sabor usvojio, Zakona o ustrojstvu i djelokrugu ministarstava i drugih središnjih tijela državne uprave, predložio bih iskazivanje povjerenja potpredsjednici Vlade Martini Dalić za obavljanje dužnosti ministrice gospodarstva, poduzetništva i obrta te Goranu Mariću za obavljanje dužnosti ministra državne imovine. Kada je riječ o dr. Dalić, riječ je o tehničkoj promjeni naziva njezinog ministarstva i portfelja da to bude isključivo gospodarstvo, poduzetništvo i obrt. Temeljem novog zakona, odlučili smo transformirati postojeći državni ured za upravljanje državnom imovinom i dignuti ga na razinu ministarstva, koje će se baviti državnom imovinom i njenim upravljanjem", pojasnio je Plenković. Za Dalić i Marića je kazao i kako su iskusni kandidati. "Ako je negdje potrebna snaga i autoritet politike, onda je to svakako Ministarstvo državne imovine i sretna je činjenica da Hrvatska nakon 25 godina dobiva to ministarstvo", poručio je Marić. Iako je za dvoje ministarskih kandidata imao samo riječi hvale, SDP-ov Saša Đujić poručio je da će u glasovanju SDP biti suzdržan zato što se "već kod formiranja Vlade trebalo znati kako će ona izgledati, a ne da se u manje od mjesec dana od davanja povjerenja Vladi u Saboru ide u promjene". Za Marića i Dalić je kazao kako su stručni i kompetentni ljudi, no Marića je pitao kako će postupiti glede odluke prošle vlade kojom su neka trgovačka društva u vlasništvu države proglašena da nisu više od posebnog interesa, a ta je vlada donijela i odluku o prodaji Končara, čemu se Marić protivio. "Istina da je prethodna vlada skinula nekoliko poduzeća s popisa strateških poduzeća i poduzeća koja su od strateškog interesa RH. Istina je da sam se ja javno usprotivio načinu prodaje Končara, ali nisam protiv privatizacije. Mislim da u odabiru metodologije i procedura trebamo mijenjati navike i u pitanju kakav je bio slučaj Končara. Sustavno ćemo razmotriti popis svih poduzeća i pripremiti popis trgovačkih društava od posebnog interesa. Uključit ćemo svako poduzeće koje je od posebnog interesa", najavio je Marić.