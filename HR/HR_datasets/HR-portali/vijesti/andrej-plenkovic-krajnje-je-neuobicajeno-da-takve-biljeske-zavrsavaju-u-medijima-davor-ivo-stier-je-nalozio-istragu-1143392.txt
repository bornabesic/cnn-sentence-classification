Dobro je za Hrvatsku da se u otkupu dionica Ine ne generira javni dug, a dosad od drugih prijedloga nisam čuo da je to baš tako, rekao je premijer Andrej Plenković na današnjoj konferenciji za medije održanoj nakon sjednice Vlade na kojoj je osnovan Savjet za pregovore s MOL-om. Plenković se osvrnuo i na objavu bilješke hrvatskog veleposlanstva u SAD-u o posjetu predsjednice Kolinde Grabar-Kitarović toj zemlji. – Krajnje je neuobičajeno da takve bilješke završavaju u medijima. Ministar Stier me informirao o tome da je naložio istragu u Ministarstvu da se vidi kako je ta bilješka došla u medije. Mislim da to nije dobro ni uobičajeno – rekao je Plenković, dodajući kako se nekoliko puta čuo s predsjednicom nakon njezina povratka. – Ona je izabrana od hrvatskih birača, imala je vrlo jasne ciljeve posjeta Americi. Način kako je to preneseno u javnosti zaista nije do Vlade, to je do Ureda predsjednice i nje same. Ono što je dosad objasnila prema mome sudu je dovoljno – rekao je Plenković. "Saslušat ćemo sve prijedloge" Plenković, koji zagovara otkup prodajom dijela dionica HEP-a, rekao je da će osobno predsjedati Savjetom kako bi imao punu kontrolu nad procesom te da preuzima punu odgovornost. – Cijela operacija ne generira novi javni dug. Svi drugi akteri u društvu dobrodošli su da Savjetu pošalju svoje prijedloge – rekao je Plenković. Novinari su ga pitali je li otvoren i za SDP-ov model osnivanja energetskog konzorcija, koji navodno zagovaraju i neki u HDZ-u. – Savjet je osnovan danas, saslušat ćemo sve prijedloge. Što kruži u javnom prostoru, o tome ne mogu sve znati. Znam za model koji je vrlo solidan i održiv, ali analizirat ćemo u predstojećim danima sve što može biti korisno za realizaciju našeg cilja, dolazilo to od SDP-a ili nekih ljudi koji u HDZ-u imaju takvo mišljenje – rekao je Plenković.   Na pitanje novinara o Mostovu prijedlogu za otkup dionica, Plenković je rekao da i dalje misli da je IPO HEP-a najbolji i najčišći model, ali da osnivanjem Savjeta žele pokazati otvorenost da saslušaju prijedloge. – Model je na stolu, elaboriran je, vrlo je jasan, u ovom trenutku je najprimjereniji, ali želim saslušati i druge prijedloge – rekao je Plenković. Na pitanje zašto potpredsjednica Vlade Martina Dalić nije u Savjetu i čija je to odluka, Plenković je rekao da se o tome dogovorila Vlada koja je donijela odluku. Rekao je da su sve odluke Vlade transparentne i u skladu sa zakonom te da je takav i sastav Savjeta. Dalić je sudjelovala u svim njihovim razgovorima do sada te će sudjelovati u daljnjim aktivnostima, dodao je. Novinari su ga pitali i što misli o modelu Bože Petrova, koji je danas ponovio Tomislav Panenić – da se osnuje društvo s posebnom namjerom i izdaju obveznice. – Most ima četiri člana Vlade, svi su suglasni s ovom odlukom. Prijedlozi koji dolaze sa strane Mosta i drugih aktera sadržajno su nešto drukčiji od naših, ali Savjet će o njima raspraviti i temeljito ih analizirati. Dobro je za Hrvatsku, njezin međunarodni rejting i naš dug da bilo koja transakcija ne generira javni dug. Dosad od ovih prijedloga nisam čuo da je to baš tako i to je najbitniji aspekt – rekao je Plenković. "Gorljivo zagovaram hrvatske interese" Na pitanje imaju li drugi modeli šanse s obzirom na to da gorljivo zagovara svoj model, odgovorio je: – Gorljivo zagovaram hrvatske interese, a Savjet će analizirati sve što bude na stolu. Plenković je rekao da za dva sata kreće u Svjetski ekonomski forum u Davos, gdje će održati niz sastanaka s brojnim čelnicima međunarodnih organizacija i državnicima. Sutra će sudjelovati na panelu na temu rasprave o situaciji u JI Europi, na kojem će sudjelovati i srpski premijer Aleksandar Vučić, ukrajinski predsjednik Petro Porošenko, austrijski ministar vanjskih poslova Sebastian Kurz i europski povjerenik za proširenje Johannes Hahn. – Cilj je svih sastanaka prije svega vidjeti kakve su promjene u globalnim odnosima nakon izbora u SAD-u, vidjeti gospodarske i financijske trendove te jasno pozicionirati Hrvatsku u tim razgovorima i našim ambicijama kvalitetne suradnje s ključnim partnerima na globalnoj sceni – rekao je Plenković. Idući tjedan Plenković također ide u Izrael na poziv premijera Benjamina Netanyahua. >> ANKETA Koji je najbolji model otkupa dionica Ine? Ministar financija Zdravko Marić rekao je danas nakon sjednice Vlade da je najvažnije da transakcije vezane uz Inu ne utječu na rast javnog duga.  Hrvatska Vlada u četvrtak je donijela odluku o osnivanju Savjeta za pregovore s Molom u vezi s mogućim otkupom dionica koje drži ta mađarska kompanija u Ini. Savjet će davati smjernice, poduzimati mjere i aktivnosti te predlagati Vladi donošenje odluke u vezi s pripremom, provedbom i financiranjem postupka mogućeg otkupa dionica Ine koje drži MOL. Na upit novinara, Marić nije htio komentirati prijedlog Mosta za rješavanje problema otkupa Molova udjela u Ini, navodeći da nije upoznat sa svim detaljima tog prijedloga. "Apostrofirat ću ono o čemu je bilo govora nebrojeno puta i što je meni kao ministru financija jako važan element, a to je da sve vezano uz tu transakciju i realizaciju, potencijalnu i moguću, ne bi trebalo i neće utjecati na javni dug", izjavio je Marić. Bivši ministar gospodarstva Tomislav Panenić i saborski zastupnik Mosta u izjavi za  N1 u četvrtak je pojasnio Mostov model za preuzimanje udjela Ine od mađarskog Mola. "To je model – na primjer državne nekretnine d.o.o. Dakle, društvo koje se osniva s posebnom namjerom da uime države upravlja određenom imovinom. Kada se na njega prebaci dio imovine, tu možemo govoriti i o malim udjelima koji donose određen prihod, na osnovu toga se mogu izdati obveznice. Investitor stječe prihod od tih obveznica, ali ne stječe pravo vlasništva na nešto što je imovina države. Mislim da je taj model prihvatljiv i HDZ-u i Mostu. Osigurava da se imovina koja nije u funkciji ili se njome teško upravlja, sada stavi u pravno upravljanje. Društvo posebne namjere tada upravlja imovinom", objasnio je Panenić. Dodao je kako, prema njegovu mišljenju, HDZ-ov model (prodaja 25 posto minus jedan dionica HEP-a putem inicijalne javne ponude) nosi određene rizike. "Javnost je vrlo skeptična prema tom modelu. Praksa s IPO-ima pokazala se ne baš dobrim rješenjem za Hrvatsku do sada. Ovo je model iza kojega svi možemo stati, a ne ugroziti nacionalne interese", rekao je Panenić za N1. (Hina) 