Foto:FaH, Usud.hr ŠEF HDZ-a Andrej Plenković zajedno s Božidarom Kalmetom izborio je važnu pobjedu na Ustavnom sudu koje je poništilo odluku Županijskog izbornog povjerenstva koje je listu HDZ-a za Općinu Sveti Jakov proglasilo nepravovaljanom jer kandidatkinja nije imala prebivalište u toj izbornoj jedinici.  HDZ pet dana prije izbora može ispravljati kandidacijsku listu Ustavni sud odlučio je jučer da HDZ sada mora naknadno ispraviti nedostatak, a Općinsko izborno povjerenstvo mora odmah prihvati takvu "ispravljenu" listu HDZ-a!? No, nisu svi suci Ustavnog suda bili za tu odluku pa postoji izdvojeno mišljenje suca Adreja Abramovića koji dovodi u pitanje zakonitost same odluke Ustavnog suda, a i samih sudaca, jer se kandidacijske liste ne mogu mijenjati nakon isteka zakonskog roka. No, krenimo redom. Žalbu je podnio Plenković, zastupan po Božidaru Kalmeti  Odlukom Županijskog izbornog povjerenstva utvrđeno je kako lista HDZ-a nije valjana jer je jedna od kandidatkinja nije imala prijavljeno prebivalište na području Općine Sv. Filip i Jakov na dan stupanja na snagu odluke o raspisivanju lokalnih izbora. Dvije kandidacijske liste i to MODES i SDP prijavile su HDZ tvrdeći kako Sanja Santini-Šuperba ima prebivalište u Zadru.  "Uvidom u podatke jedinstvenog registra osoba MUP RH utvrđeno je da je na dan 20. travnja 2017. godine (dan stupanja na snagu Odluke Vlade RH o raspisivanju lokalnih izbora-NN 38/2017) imenovana imala prijavljeno prebivalište u Zadru, ul. Josipa Jurja Strossmayera 11, a ne na području jedinice za čije se predstavničko tijelo izbori provode, slijedom čega sporna kandidacijska lista nije pravovaljana", stajalo je odluci Županijskog izbornog povjerenstva koje je listu HDZ-a proglasilo nevaljalom.  Otkrilo se naknadno kako je Santini Šupebrba tek 4. svibnja 2017., na dan predaje kandidacijskih lista, promijenila prebivalište iz Zadra na Turanj što je ocijenjeno kao zaobilaženje zakona. Žalbu Ustavnom sudu podnio je šef stranke Plenković zastupan po Božidaru Kalmeti, a Ustavni sud je donio, kako smo napisali u uvodu, odluku u korist HDZ-a. Ustavni sud za HDZ  "Usvaja se žalba Hrvatske demokratske zajednice (HDZ), Županijske organizacije HDZ-a Zadarske županije te se zbog nepravilnosti Općinskog izbornog povjerenstva Općine Sveti Filip i Jakov u postupku kandidiranja za članove Općinskog vijeća Općine Sveti Filip i Jakov poništava rješenje Županijskog izbornog povjerenstva Zadarske županije od 9. svibnja 2017", stoji u odlukama Ustavnog suda koji je tako omogućio HDZ-u da se ipak kandidira na lokalnim izborima.  Ustavni sud naložio je Općinskom izbornom povjerenstvu da pozove HDZ da u roku od 8 sati od trenutka pozivanja ukloni uočene nedostatke u kandidacijskoj listi HDZ-a!?  "Polazeći od činjenice da su nepravilnosti u postupku kandidiranja u odnosu na adresu prebivališta kandidatkinje Sanje Santini-Šuperbe postojale već u trenutku unosa podataka iz kandidature u APIS (4. svibnja 2017. u 20,04 sati), dakle prije isteka roka za kandidiranje, Ustavni sud utvrđuje da je sukladno članku 21. stavcima 3. i 4. ZoLI-ja, OIP trebao postupiti u korist zaštite postupka kandidiranja odnosno prava predlaganja kandidacijskih lista tako da pozove HDZ - ŽO Zadar na uklanjanje uočenih nedostataka do isteka roka za kandidiranje", stoji u obrazloženju Ustavnog suda. Sudac Abramović o nečuvenoj odluci svojih kolega  No, nisu svi suci Ustavnog suda bili jedinstveni u ovom slučaju te je objavljeno izdvojeno mišljenje suca Andreja Abramovića.  "Ako kandidati za Općinsko vijeće, tj. budući članovi općinskog vijeća nisu kadri shvatiti i poštovati jednostavne zakonske uvjete o nekažnjavanju i prijavljenom prebivalištu, kako će onda u općinskim vijećima (kada budu izabrani) moći odlučivati o mnogo važnijim i kompliciranijim pitanjima? Kroz odluku kakvu prihvaća većina sudaca u konkretnom slučaju mi uvodimo odgovornost kontrolora umjesto odgovornosti kontroliranog, iako se radi, kako je gore već objašnjeno, o kandidatima tj. ljudima koji bi morali moći razumjeti i poštovati sve, a posebno jednostavne i nezahtjevne zakonske odredbe. Na isti način mogli bismo smatrati policiju odgovornom za neku krađu (jer je nije spriječila), sanitarnu inspekciju za zarazu bakterijom (jer proizvod nije isključila iz prodaje) itd. To, po mojem mišljenju, nije sukladno demokraciji. Demokracija podrazumijeva odgovorno ponašanje svih sudionika, a ne patroniziranje ljudi od strane države", napisao je sudac Abramović.  Sudac Abramović naglašava kako danas više nije moguće maknuti kandidata s liste, nije moguće da kandidat odustane, odnosno da uopće više ništa po zakonu nije moguće učiniti. A što sada kada je sve gotovo?  "Lista je podnesena tako da joj je u sastavu bio kandidat koji nije udovoljavao zakonske uvjete, i smatram da je trebala biti inicijalno utvrđena nepravovaljanom. Također smatram da na današnji dan nije više moguće zakonito mijenjati listu - budući da je istekao rok za kandidiranje - pa će i nakon odluke većine Ustavnog suda RH jedino biti moguće ponovno utvrditi listu nepravovaljanom, nakon čega se postavlja pitanje svrhovitosti odluke Ustavnog suda", kaže na kraju sudac Abramović.  Pogledajte odluku Ustavnog suda: Odluka Ustavnog suda by Index.hr on Scribd