HDZ se službeno očitovao o optužbama koje je na račun njihovog zastupnika Dragutina Veselčića iznio Božo Petrov kazavši da su pokušali potkupiti zastupnika Mosta Hrvoja Runtića kako bi podržao ministra Zdravka Marića i vladu. - Hrvatska demokratska zajednica najodlučnije odbacuje sve lažne optužbe Bože Petrova i Hrvoja Runtića. Tražimo da nadležne institucije što prije utvrde sve činjenice vezane za događaj na koji se pozivaju. Nakon uvreda i kleveta na niz naših dužnosnika te u nedostatku bilo kakvih argumenata i dokaza, današnje objede na račun HDZ-a samo su nastavak prljave kampanje koju vodi Most. HDZ najoštrije osuđuje ovakve manipulacije i podmetanja u predizborne svrhe - priopćili su iz HDZ-a. Optužbe o pokušaju potkupljivanja Mostova zastupnika Hrvoja Runtića večeras je u Dnevniku HTV-a odbacio i Davor Božinović, predstojnik Ureda predsjednika Vlade Andreja Plenkovića. - HDZ se kao stranka i gospodin kojeg se prozivalo ogradili su se od toga. Ljudi koji nemaju sadržaja samo napadaju, ne iznose nikakve dokaze - rekao je Božinović, dodajući da je Runtić "tužio" i svoju bivšu stranku Živi zid. - To nije ozbiljna politika - zaključio je. Odgovorio je da nisu u kontaktu ni sa kim iz Mosta oko većine niti ih vrbuju.  - HDZ je na Predsjedništvu donio odluke da smo zbog situacije u državi, gospodarske, početka turističke sezone, sigurnosne situacije, spremni na konfiguraciju Vlade. Ako to ne uspije, a pretpostavljam da će uspjeti, HDZ je jedini u ovom trenutku apsolutno spreman za izbore - rekao je Božinović. 