LONDON - Sjedinjene Države i Velika Britanija razmatraju nove sankcije protiv sirijske vlade i Rusije zbog opsade Alepa, kazali su u nedjelju njihovi šefovi diplomacija nakon sastanka u Londonu o sukobu u Siriji.   Američki državni tajnik John Kerry odbacio je mogućnost nove vojne intervencije u Siriji, dok je britanski ministar vanjskih poslova Boris Johnson rekao kako na Zapadu nema volje za vojnim rješenjem, spomenuvši umjesto toga sankcije protiv sirijske vlade i onih koji je podržavaju.   "Mislim da je najsnažnije oružje koje imamo u ovom trenutku naša sposobnost da učinimo da predsjednik (Vladimir) Putin i Rusi osjete posljedice onoga što rade", rekao je.   Sastanak je održan dan nakon Kerryjevih razgovora u Švicarskoj s ministrima vanjskih poslova Rusije, Turske, Saudijske Arabije, Katara, Irana, Iraka i Jordana koji su završili bez konkretnih rezultata. Ti razgovori nastavit će se idući tjedan, rekao je Kerry njemačkom kolegi Frank-Walteru Steinmeieru.   U međuvremenu, sirijski pobunjenici zauzeli su u nedjelju, uz potporu turskih zrakoplova i tenkova, sirijski grad Dabik kod turske granice od Islamske države, koja ga smatra simbolički važnim, objavio je Sirijski opservatorij za ljudska prava. Dabik je za Islamsku državu poprište glavne apokaliptične bitke između muslimana i kršćana. Tako se zove i njezin časopis na engleskom jeziku.