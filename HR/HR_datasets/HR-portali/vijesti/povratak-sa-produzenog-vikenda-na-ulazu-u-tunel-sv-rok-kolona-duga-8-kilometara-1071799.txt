Završava uskrsni produženi vikend, a uz njega obično idu i gužve na prometnicama koje vode od mora prema unutrašnjosti.  HAK javlja kako se zbog radova na autocesti A1 kroz tunel Sveti Rok u smjeru Zagreba vozi jednim trakom, uz ograničenje brzine.  "Zbog gustog prometa između vijadukta Baričević i južnog ulaza u tunel sv. Rok u smjeru unutrašnjosti vozi se usporeno u koloni dugoj oko 8 kilometara", izvijestio je HAK.  Mole vozače da se pridržavaju ograničenja brzine kroz tunel Sveti Rok da bi se izbjeglo nepotrebno usporavanje i dodatno otežavanje prometa.  Promet je na glavnim cestovnim pravcima srednje gust do pojačan, a povremena čekanja moguća su u trajektnim lukama i pristaništima, te graničnim prijelazima sa Bosnom i Hercegovinom, Srbijom i Slovenijom.  Mjestimice mokrih i skliskih kolnika ima u Gorskom kotaru, Lici i dijelu središnje Hrvatske, Hrvatskog primorja te Istre. Magla mjestimice smanjuje vidljivost u Gorskom kotaru, a ima je i na dionici autoceste A6 Rijeka-Zagreb, između čvorova Bosiljevo2 i Kikovica. 