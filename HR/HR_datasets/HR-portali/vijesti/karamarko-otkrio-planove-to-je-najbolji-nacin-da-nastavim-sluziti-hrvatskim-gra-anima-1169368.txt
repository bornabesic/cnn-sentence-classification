Bivši predsjednik HDZ-a i potpredsjednik Vlade Tomislav Karamarko danas je objavio da je poduzeo prve korake za službeno pokretanje Instituta za sigurnost i prosperitet Hrvatske čiji je cilj, kako je naveo, pomoći u oblikovanju sljedećeg poglavlja u životu Hrvatske i njenih građana. Karamarko je o osnivanju takvog instituta već ranije govorio u svojim objavama na Facebooku, a sada je ideju krenuo realizirati. Za ISPH je već pokrenuta i internetska stranica, na kojoj se između ostalog nalazi i poruka predsjedatelja, to jest Karamarka. Karamarko je u današnjoj objavi na Facebooku naveo kako je proputovao mnoge zemlje i s tamošnjim stručnjacima razgovarao o ideji pokretanja think tanka, tj. nevladine organizacije u Hrvatskoj. Zaključio je, kaže, da je pokretanje instituta nužno i dobro za Hrvatsku. - Namjeravam okupiti vrhunske hrvatske i svjetske stručnjake kako bismo se bavili složenim pitanjima i predlagali stvarna rješenja koja su od iznimne važnosti za budućnost Hrvatske. Hrvatski institut će pomoći u razvoju sveobuhvatnog i integriranog plana za budućnost. Bavit ćemo se pitanjima koja su ključna za snažnu demokraciju, sigurnost i gospodarstvo - naveo je Karamarko. Rekao je i kako će biti usredotočeni na pronalaženje rješenja za politike kojima će se poboljšati život svakoga građana, bez obzira na to gdje žive, u gradovima ili selima.  - Želimo razvijati politike koje će svima stvarati nove prilike. Dva temeljna stupa na kojima će Institut počivati su nacionalna sigurnost i gospodarski razvoj. Aktivnosti usmjerene prema sigurnosti pomoći će u jačanju i produbljivanju veza između Hrvatske, SAD-a i EU, uz pronalaženje novih načina razvoja tih partnerstva - kaže Karamarko, zaključujući da institut zamišlja kao trajnu inicijativu od koje će koristi imati svi hrvatski građani.  - Stranačke podjele ostavit ćemo pred vratima i sjesti zajedno za stol kako bismo razvijali ideje i svim građanima omogućili bolju budućnost - kaže Karamarko.   