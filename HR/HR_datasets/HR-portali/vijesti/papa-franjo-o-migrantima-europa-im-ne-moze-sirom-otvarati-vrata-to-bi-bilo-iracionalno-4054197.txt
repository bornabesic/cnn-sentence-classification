Europa bi trebala "integrirati" migrante koji dolaze na njezin teritorij, ali ne "širom otvarati vrata na iracionalan način", ocijenio je papa Franjo u razgovoru za francuski list La Croix u broju od utorka. Na pitanje može li Europa "primiti toliko migranata", Papa je odgovorio: "To je pravo i odgovorno pitanje jer se ne mogu širom otvoriti vrata na iracionalan način". Papa je 16. travnja posjetio otok Lesbos, ulaz za migrante u Europu, i vratio se s 12 Sirijaca u Vatikan što agencija France presse ocjenjuje snažnom gestom u trenutku dok Europa prolazi kroz migracijsku krizu koja je politički dijeli.  "Međutim, temeljno pitanje koje si danas moramo postaviti je zbog čega ima toliko migranata" nastavio je Sveti Otac. "Inicijalni problem su ratovi na Bliskom istoku i u Africi i slabi razvoj na afričkom kontinentu, što dovodi do gladi". Međutim, "najgore je getoizirati ih, a trebalo bi ih, sasvim suprotno, integrirati", rekao je Papa. "U Bruxellesu, teroristi su bili Belgijci, djeca migranata, ali su dolazili iz geta. U Londonu, novi gradonačelnik (Sadiq Khan, sin pakistanskog imigranta) položio je prisegu u katedrali i sigurno će ga primiti kraljica. To pokazuje koliko je važno da Europa bude spremna na integraciju", naglasio je Papa.