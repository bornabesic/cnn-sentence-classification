Slovenski ministar vanjskih poslova Karl Erjavec u ponedjeljak je u Kopru o pitanjima gospodarske diplomacije govorio skupini slovenskih lokalnih gospodarstvenika te istaknuo velike slovenske prednosti na području pomorskog prometa i logistike, osvrnuvši se pritom i na neka otvorena pitanja s Hrvatskom. Erjavec je ponovo istaknuo da nisu točna nagađanja hrvatskih medija kako je jedna njegova izjava od prije par mjeseci, o teškoćama koje bi turisti sa sjevera mogli imati pri prijelazu granice ako se granični prijepor s Hrvatskom ne riješi, bila najava zastoja na granici zbog sustavnih kontrola schengenske granice. "U ovom je trenutku jasno da Hrvatska očekivanu presudu arbitraže ne misli poštovati, ali će odluka arbitara biti donesena te ja mislim da će je i Hrvatska prije ili kasnije morati poštovati iako se to neće dogoditi preko noći", kazao je Erjavec, istaknuvši da tako smatra jer je arbitražni sporazum "potpisan pod okriljem Europske unije". "Poštovanje odluka međunarodnih sudbenih tijela jedan je od glavnih postulata međunarodnog prava", kazao je Erjavec slovenskim gospodarstvenicima u Kopru. Kao što je poznato, Hrvatska je istupila iz arbitražnog procesa, nakon jedinstvene odluke Sabora prije dvije godine, zbog toga što arbitražni sporazum drži kompromitiranim sa slovenske strane i predlaže razgovore da se granični prijepor riješi jer spor smatra bilateralnim pitanjem, na što Ljubljana za sada ne pristaje. Slovenija međutim ustraje u stajalištu da se arbitraža mora nastaviti i završiti obvezujućom presudom za obje strane i govori da je arbitraža proces iz kojega se ne može jednostrano istupiti, osobito jer mu je "jamac" Europska unija. Erjavec će prema najavama slovenskih medija u utorak boraviti u Njemačkoj u radnom posjetu, ali program njegova posjeta nije objavljen. Erjavec je tijekom radnog posjeta Vatikanu prošlog mjeseca kod Svete Stolice lobirao da podrži arbitražu i očekivanu odluku arbitara. Što se tiče sustavnih pojačanih kontrola na granici s Hrvatskom, Erjavec je u Kopru istaknuo da je to vanjska granica Schengenskog prostora te da se Slovenija mora držati mjera predviđenih europskom uredbom i promijenjenim schengenskim zakonikom, do čega je došlo radi povećanja sigurnosti, te da to nije ni u kakvoj vezi s njegovim izjavama o teškoćama turista koji odlaze u Hrvatsku ako se ne nađe rješenje za granični prijepor i ako zato dođe do napetosti. Slovenski je ministar kazao kako je istina da zbog sustavnog nadzora granice štete trpe i slovenski gospodarstvenici te da su  na granici u kolonama zadnjih tjedana čekali i slovenski državljani. "Ali, schengenski režim moramo poštovati jer ako ga ne bi poštovali i ako bi se dogodilo da nas zato isključe iz Schengenskog prostora, i naše bi izvozno orijentirano gospodarstvo pretrpjelo velike štete", kazao je šef slovenske diplomacije Erjavec.