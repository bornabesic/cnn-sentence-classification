Davor Božinović, predstojnik Ureda predsjednika Vlade Andreja Plenkovića, večeras je u Dnevniku HTV-a odbacio optužbe o pokušaju potkupljivanja Mostova zastupnika Hrvoja Runtića. - HDZ kao stranka, a vidim i gospodin kojeg se prozivalo, ogradili su se od toga. Ljudi koji nemaju sadržaja samo napadaju, ne iznose nikakve dokaze - rekao je Božinović, dodajući da je Runtić "tužio" i svoju bivšu stranku Živi zid. - To nije ozbiljna politika - zaključio je. - Neka se to sve istraži. Odgovorio je da nisu u kontaktu ni sa kim iz Mosta oko većine niti ih vrbuju. - HDZ je na Predsjedništvu donio vrlo jasne odluke da smo zbog situacije u državi, gospodarske situacije, početka turističke sezone, sigurnosne situacije u regiji, zbog granica koje je, hvala Bogu, premijer uspio riješiti, spremni na konfiguraciju Vlade. Ako to ne bi uspjelo a pretpostavljam da će uspjeti, HDZ je jedini u ovom trenutku apsolutno spreman za izbore i pobijedit će na tim izborima s većom većinom nego na proteklima - rekao je Božinović. Na pitanje ima li, nakon odbijenice predsjednika HSS-a Kreše Beljaka, kontakata s drugima u toj stranci, na primjer Marijanom Petir, odgovorio je niječno. - Ne, gospođa Petir je zastupnica u Europskom parlamentu, nema nikakvih krivudavih puteva, nekakvih uličica kojima se pristupa HSS-u. HSS je naša sestrinska stranka u EPP-u, normalno je da su za HSS, kao što je to premijer rekao i prije šest mjeseci, vrata uvijek otvorena - rekao je Božinović. Na pitanje koga vidi u novoj većini odgovorio je da vidi sve one koji će podržati stabilnost države i institucija te rad na prosperitetu građana. Reagirao je i na kritike iz SDP-a u vezi Agrokora., od kojih je neke danas iznio Peđa Grbin u Nedjeljom u 2. - Što se tiče SDP-a i ovoga što je danas kazao gospodin Grbin, činjenica je da, ono što je potpredsjednica Vlade (Martina Dalić) jučer rekla: jedino su ruske banke i SDP protiv primjene ovog zakona - rekao je Božinović. Božinović je rekao na RTL-u da Plenković ima većinu u Saboru za izbor novog šefa Sabora te da će ta funkcija otići Gordanu Jandrokoviću. - Imat će. Ima sada i imat će kada bude potrebno. Evidentno je da aktualni predsjednik Sabora nema potporu većine i bez toga ne može biti predsjednik Sabora. Jandroković će biti novi predsjednik Sabora - rekao je Božinović, koji je također poručio da je Plenković neprijeporni lider HDZ-a. - Ukoliko ne uspije konfiguracija Vlade, predstoje novi izbori. A ako se oni dogode, sudeći prema izjave lidera oporbe, ti izbori će biti formalnost - rekao je Božinović. 