U Vodicama kuloari bruje kako je Tin Šunjerga, mladić koji je proteklog vikenda likvidirao vlastite roditelje, preko Facebooka prijetio svojoj sestrični, kćeri majčina brata, koji je, inače, policijski inspektor. Šunjerga je sestrični, koja studira u Rijeci, a preko nje i njezinom ocu, navodno uputio prijetnje smrću, uz poruku kako mu je ujak postao mrski neprijatelj. A povod je bio što je ujak u nekoliko navrata prenio informacije sestri Silvani i zetu Marinu da im se sin povezuje s konzumiranjem narkotika i da se kreće u lošem društvu. Neizbježno je pitanje, ako se znalo za ove prijetnje preko Facebooka, zašto sestrična, odnosno ujak, i sam policijski službenik, nisu podnijeli prijavu policiji. Inače, nakon svirepih ubojstava svojih roditelja, koja su izvršena u subotu u 16 i 17:30 sati, sumanuti ubojica pojavio se na rođendanskom zabavi u Gaćelezima, na kojoj je, prema priči sudionika, bio od 19 do 20 sati. Prema pričama nekolicine ubojičinih poznanika, Tin Šunjerga objavio je sa subote na nedjelju, dakle, nakon počinjenog zločina status na Facebooku s porukom kojom se oprašta od prijatelja, te najavio svoje samoubojstvo, da bi taj status nakon sat-dva bio uklonjen.