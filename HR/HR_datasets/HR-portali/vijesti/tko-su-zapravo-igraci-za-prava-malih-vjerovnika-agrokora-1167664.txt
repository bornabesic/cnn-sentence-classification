Dok im Agrokorov mač stoji nad glavom i sve teže opstaju – na jadu i problemima tisuća malih dobavljača posljednjih tjedana izrasla su trojica dušebrižnika, “vitezova” hrvatskog sela koje je nemoguće izbjeći u novinarskim sačekušama pred Ciboninim tornjem i Ministarstvom poljoprivrede. Dapače, i sami ih sazivaju. Tihomir Jaić, koordinator SDP-ova SOS telefona za male poljoprivrednike koji o problemima “pričaju” s telefonskom sekretaricom, član je Upravnog odbora Hrvatske poljoprivredne komore (HPK) i Glavnog odbora SDP-a. Kad su ga iz HPK zamolili da ne istupa u ime Komore, jer ta institucija u pregovorima s Agrokorom nema legitimitet, već predsjednik HPK Matija Brlošić u vijeću vjerovnika koncerna sjedi kao opunomoćenik legitimnog predstavnika “malih i srednjih” dobavljača Tonija Raiča, Jaić sada nastupa u ime Hrvatske udruge poljoprivrednika. Tvrdi da je registrirana prije više od godinu i ima 4200 članova, a HPK 1200. No ako se udruga s tim imenom i registrirala 2014., kako on objašnjava, i više je nego čudno da je svih proteklih godina i na internetu nemoguće pronaći bilo kakve aktivnosti tako brojnog udruženja po pitanju problema vezanih za agrar i poljoprivrednike dok nije krenula afera s Agrokorom. Udruga je, k tome, po Zakonu o udrugama iz listopada 2014. bila obavezna uskladiti i svoj statut u roku godine dana od njegova stupanja na snagu, inače će "nadležni ured po službenoj dužnosti utvrditi jesu li ispunjeni uvjeti za prestanak djelovanja udruge iz članka 48. Zakona i pokrenuti postupak likvidacije udruge". No to do danas nije učinjeno. Jedino što su danas iz Ministarstva poljoprivrede demantirali jučerašni odgovor Večernjem listu kako Jaić - suprotno njegovim tvrdnjama da ima poljoprivredno gospodarstvo jer je pčelar i ima 60 -ak košnica - nije u njihovom upisniku poljoprivrednih gospodarstava. Danas su priopćili kako je riječ o grešci s jednim "j" viška te da Jaić doista ima OPG na svoje ime za kojega ne dobiva poticaje. Mate Mlinarić, predsjednik Nezavisnih seljaka Hrvatske i nesuđeni Josipovićev savjetnik koji brusi mačeve na sudbinama OPG-a u procesu s Agrokorom, 2008. je pravomoćno osuđen zbog krivotvorenja dokumenata o količini uzgojenih poljoprivrednih kultura te je morao vratiti 113 tisuća kuna poticaja, dok je početkom travnja Općinski sud u Bjelovaru protiv njega potvrdio optužnicu zbog sumnje da je počinio kazneno djelo prijevare kupivši 87 ovaca koje vlasniku ni pet godina kasnije nije platio. Sebastijan Svat, kojega predstavljaju kao člana Hrvatske udruge mladih poljoprivrednika, nije njezin član, potvrđuje nam predsjednik HUMP-a Jan Marinac. Predstavljali su ga i kao prvog čovjeka grubišnopoljskog SDP-a, no svježa objava s njegove Facebook-stranice jest da je nezavisni kandidat za gradonačelnika Grubišnog Polja. – Da je Agrokor riješio dug prema malim dobavljačima, koji potražuju svega 50-ak mil. kuna, takvi bezveznjaci, kojima Agrokor ne duguje ni lipe, danas ne bi imali povoda za samopromidžbu – kaže nam jedan od ogorčenih dobavljača. Jaić priznaje da nema potraživanja od Agrokora. No Brlošić dobro ne zastupa male pa “mora on jer se njemu žale”. Taj njegov angažman, kaže, nema veze s time što je kandidat SDP-a na lokalnim izborima. Mlinarić je jučer bio nedostupan.      