Slovenija proslavila jubilej državnosti, na proslavi je sudjelovala i hrvatska predsjednica Kolinda Grabar-Kitarović. Uz najviše slovenske dužnosnike i uzvanike, uz hrvatsku predsjednicu proslavi su prisustvovali i predsjednici Italije, Seria Mattarellu, Mađarske, Janosa Adera, Austrije, Heinza Fischera i Njemačke, Joachim Gauck. Kako je u svom govoru istaknuo Borut Pahor, Slovenija i danas treba političko jedinstvo kad je riječ o glavnim nacionalnim pitanjima kao u vrijeme kad se stvarala i branila suverena država. Osvrćući se na izazove koje Europskoj uniji predstavlja Brexit, Pahor je kazao da je Europa pred novim izazovima i alternativom u kojoj se članice mogu odlučiti za ponovnu dominaciju nacionalnih politika ili put koji vodi u federalnu Europu koja je po njegovu mišljenju najbolje rješenje, iako vizija koja se neće brzo ostvariti. Ostanak u Europskoj uniji i njezin opstanak za Sloveniju predstavljaju vitalni nacionalni interes, kao i dobri odnosi sa susjednim državama, istaknuo je Pahor koji se nada da će Slovenija u EU-u koji se mijenja ostati u "čvrstoj jezgri" međusobno najpovezanijih članica koji su u eurozoni i Schengenu. Pahor je pred središnju svečanost na Kongresnom trgu u predsjedničkoj palači ugostio visoke goste, predsjednike susjednih država i njemačkog predsjednika. Čestitajući slovenskom predsjedniku jubilej susjedne i prijateljske države, predsjednica Grabar-Kitarović je rekla da svi europski državljani moraju uložiti zajedničke napore kako bi se uspješan europski projekt mogao nastaviti. Potrebni su nam jasna vizija, liderstvo i hrabrost kako bismo negativne trendove u Europi zaustavili i učinili EU još snažnijom. Treba nam više Europe, a ne manje Europe, istaknula je hrvatska predsjednica. Hrvatska predsjednica Kolinda Grabar-Kitarović rekla je u Ljubljani da je razočarana ishodom britanskog referenduma, ali je naglasila da se europski projekt nastavlja. – Svi smo razočarani, ali europski projekt neće stati i treba ga nastaviti – kazala je novinarima nakon razgovora sa slovenskim premijerom Mirom Cerarom tijekom kojega su razgovarali o bilateralnim pitanjima, ali i europskoj politici. Po njezinim riječima, odluku Britanaca treba prihvatiti takvu kakvu jest, ali ona neće odmah imati neposredne učinke jer slijede pregovori Londona i Bruxellesa o postupku izlaska i budućim odnosima. Hrvatska predsjednica boravi u dvodnevnom posjetu Sloveniji. >> Velika Britanija izlazi iz EU! Merkel: Ne smijemo okolišati, ovo je veliki rez. Morgan Stanley seli iz Londona u Dublin ili Frankfurt >> Krah na burzama: Izbrisano više od 2.000 milijardi dolara vrijednosti dionica 