Napadi u kojima je u četvrtak u Dallasu ubijeno pet policajaca bili su "divljački, proračunati i vrijedni prezira", rekao je u petak američki predsjednik Barack Obama.   "Saznat ćemo sigurno o njihovim bolesnim motivima", rekao je Obama, govoreći o napadačima.   "Ali da budem jasan, nema opravdanja za ove bezumne napade.. Pravda će biti zadovoljena", istaknuo je.   Obama je pozvao na molitvu za ranjene, uključujući šest policajaca i najmanje jednog civila, rekavši da su neki od njih u teškom stanju.   Pet policajaca je ubijeno, a šestero ranjeno u Dallasu u četvrtak navečer po mjesnom vremenu, na prosvjedu protiv policijskog ubojstva dvojice Afroamerikanaca u posljednja dva dana. Jedan je to od najgorih napada na policiju u američkoj povijesti.   Obama je ranije u četvrtak rekao da ubojstva dvojice Afroamerikanaca u Minnesoti i Louisiani pokazuju da se Amerika nužno mora suočiti s "pojavama rasnih predrasuda" u policijskim redovima.   "Tu nije riječ o izoliranim incidentima", napisao je Obama na svojem facebook profilu. "Oni ukazuju na šire probleme unutar našeg pravosudnog sustava, na rasna razmimoilaženja koja se iz godine u godinu javljaju u svim segmentima sustava, te posljedični gubitak povjerenja između snaga reda i prevelikog broja pripadnika zajednica kojima služe", stoji u Obaminu postu.   "Mi možemo i moramo više učiniti kako bismo uspostavili bolje prakse koje suzbijaju pojavu rasnih predrasuda unutar snaga zakona", dodao je Obama.