Svečano polaganje prisege Aleksandra Vučića za predsjednika Srbije izazvalo je i niz negativnih komentara – na više mjesta mogli su se pročitati komentari da je cijela svečanost izgledala kao da se ustoličuje kralj, a ne predsjednik. Nikolić prema Kini i Rusiji Svečanom ceremonijom i polaganjem prisege dosadašnji srbijanski premjer Aleksandar Vučić od danas je i službeno postao srbijanski predsjednik. Na taj način formalizirana je uvjerljiva pobjeda Vučića na predsjedničkim izborima kada je već u prvome krugu osvojio 55 posto glasova. Vučić je prisegu položio nad Ustavom, čiji je poseban primjerak napravljen za ovu priliku, a ispod Ustava Srbije na govornici u Skupštini Srbije nalazila se i replika Miroslavljeva evanđelja. Prethodno je u srbijanskoj Skupštini pročitana ostavka Vučića na mjesto predsjednika vlade, što su oporbeni zastupnici pozdravili pljeskom izražavajući tako nezadovoljstvo njegovim načinom vladanja. Dojučerašnji predsjednik Srbije Tomislav Nikolić svome je nasljedniku predao standartu, posebnu zastavu, kao i pečat. Nikolić je tako otišao u predsjedničku mirovinu iako se neće potpuno povući jer je preuzeo novoosnovano tijelo za suradnju s Rusijom i Kinom. – Polako ali sigurno vi ćete iz dana u dan osjećati boljitak. Nemojte gledati unatrag, gledajte prema naprijed. Gledajte u zemlju svoje djece, a ne svojih djedova. Kao predsjednik vam obećavam da ću čuvati mir i stabilnost, da ću čuvati i braniti budućnost naše djece – poručio je Vučić kojemu je prioritet ulazak u EU . Poručio je Vučić kako je državi nužno zajedništvo svih oslobođeno dnevnih, političkih i ideoloških razlika. Istaknuo je i kako želi sačuvati državu od onih “koji Srbiji svakodnevno prijete” kao i da Srbija ima dobro opremljenu vojsku. – Ova je regija jedan veliki sustav spojenih posuda i sudbina. Želim otvoriti unutrašnji dijalog o Kosovu kao i popraviti odnose s Hrvatskom. Želimo nastaviti suradnju s ostalim državama u regiji, graditi demokratsko društvo – rekao je Vučić najavljujući nastavak bliskih odnosa i s Rusijom. Čestitke Srba iz Hrvatske Poručio je i da će kao predsjednik Srbije biti uz srpski narod u okruženju, u Republici Srpskoj, Hrvatskoj, Crnoj Gori, Makedoniji, uz poštovanje teritorijalnog integriteta i suvereniteta država u kojima žive. Čestitke Vučiću uputili su i Srbi iz Hrvatske. – Sretni smo i čast nam je što je novi predsjednik Srbije preuzeo tu funkciju pogotovo zbog činjenice što je na izborima dobio 75 posto glasova Srba iz Hrvatske. Sretni smo i jer je u svome govoru najavio da će kao predsjednik pomagati Srbima u okruženju, pri čemu je nekoliko puta spomenuo i Srbe u Hrvatskoj. Najavio je i da će raditi na uspostavljanju dobrih odnosa s Hrvatskom – rekao je predsjednik Zajedničkog vijeća općina Dragan Crnogorac.   Iako su se brojni građani organizirali kako bi Vučiću dali podršku, oglasili su se i njegovi protivnici. Oporbeni zastupnici u Skupštini nosili su transparente na kojima je pisalo: “Lopovu se ne čestita na krađi”, “Prodao si Kosovo”, “Lažni car Vučić”, “Nemoj da mi lažeš babu”, “Vlast si uzeo, državu ti ne damo”… Bio je tu i Njegošev citat: “Kome zakon leži u topuzu, tragovi mu smrde nečovještvom.”