Foto: HRZ i PZO/ M. Filipović-Grčić U OKOLICI Dubrovnika u tijeku je jedna od najvećih pomorskih potraga u novije vrijeme. Dvije osobe su poginule a za pet se traga nakon teške pomorske nesreće u kojoj su se u utorak navečer sudarili službeno plovilo Lučke kapetanije Dubrovnik i gumenjak s više članova posade.  Letačka posada Eskadrile transportnih helikoptera  (ETH) 93. zrakoplovne baze Hrvatskog ratnog zrakoplovstva i protuzračne obrane (HRZ i PZO) uključila se u jutarnjim satima s helikopterom Mi-8 MTV u akciju potrage i spašavanja za nestalim osobama na širem području Koločepskog kanala u dubrovačkom akvatoriju.  Uz letačku posadu u helikopteru se nalaze i pripadnici Hrvatske gorske službe spašavanja, a zahtjev za angažiranjem helikoptera stigao je iz Nacionalne središnjice za usklađivanje traganja i spašavanja na moru, MRCC (Maritime Rescue Coordination Centre). More je uzburkano, a iz zraka sve skupa izgleda kao prilično teška misija.