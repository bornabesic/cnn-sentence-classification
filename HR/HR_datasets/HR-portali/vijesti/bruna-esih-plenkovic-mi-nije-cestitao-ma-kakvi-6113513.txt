Ne znam nikoga tko je glasao za Dragu Prgometa, pa ni u HDZ-u, izjavio je preksinoć Zlatko Hasanbegović dok je iščekivao neslužbene rezultate lokalnih izbora na kojima je Bruna Esih, kandidatkinja za gradonačelnicu Zagreba, ostvarila gotovo dvostruko bolji rezultat od HDZ-ova kandidata Prgometa. “Uzalud vam trud svirači”, svirali su tamburaši u stožeru Brune Esih, poručivši da je to pjesma upravo za HDZ-ova kandidata Prgometa, koju je, čini se, naručio Velimir Bujanec. Stotinjak poklonika Brune Esih okupilo se na čekanju rezultata u zagrebačkom restoranu Mostovi, u koji često zalazi pjevač Marko Perković Thompson čije su se pjesme cijelu večer puštale i u samom stožeru. Veselje je u stožeru izazvala i objava rezultata u Splitu u kojem vodi Željko Kerum. “Kerum, Kerum”, vikali su okupljeni, a kada bi se pojavila Esih, počeli su uzvikivati: “Bruna, Bruna...” “Rezultati su iznad svih očekivanja, no još će se vidjeti hoće li biti još i bolji”, ponavljala je Esih. Poručila je da neće dati podršku Milanu Bandiću te nije željela glasačima sugerirati za koga da glasaju u drugom krugu. U zagrebačkoj Gradskoj skupštini HDZ osvaja sedam mandata, a lista Brune Esih pet mandata. “Drago Prgomet nije bio najbolji odabir HDZ-a i mislim da bi se HDZ trebao zamisliti nad ovim rezultatom. To je i zadnja prilika da počnu ispočetka. Mi sigurno nudimo jedan novi početak”, rekla je Bruna Esih, potvrdivši da je HDZ stranka najbliža njezinim uvjerenjima, ali ona se nikad nije učlanila u stranku na čijoj je listi ušla u Sabor. “Vidjet ćemo kako će se moja suradnja s HDZ-om nastaviti. Nikad neću uvjetovati svoju podršku vladajućima, osim onoga što već jesam”, izjavila je Esih koja je na izbore izašla kao neovisna kandidatkinja. “Plenković mi nije čestitao, ma kakvi”, rekla je Esih te dodala da predsjedniku HDZ-a preksinoć sigurno nije bilo drago čuti njezino ime. Zlatko Hasanbegović je nervozno iščekivao prve rezultate izlaznih anketa, a u jednom trenutku je pomislio da lista Esih ne prelazi prag, što ga je prilično iznerviralo, no Bujanec ga je tješio da se strpi. Kad je postalo jasno da ne samo da prelaze prag, nego osvajaju pet mandata, Hasanbegović se ozario i najavio pokretanje “političke platforme na nacionalnoj razini”. U izbornom stožeru Brune Esih pojavila se preksinoć i bivša ministrica socijalne politike i mladih Bernardica Juretić koja je u razgovoru s novinarima dolazak u stožer neovisne kandidatkinje pojasnila riječima kako je oduvijek smatrala Esih dobrom i kvalitetnom osobom. Na upit je li njezin dolazak u stožer Brune Esih svojevrsna poruka premijeru Andreju Plenkoviću, Juretić je odgovorila da stranka nije jedan čovjek, nego program. Podršku Bruni Esih u njezin su stožer došli dati potpredsjednik HHO-a Igor Peternel, novinar i TV voditelj Tihomir Dujmović te nekadašnji saborski zastupnik iz redova pravaša Anto Kovačević.