Hrvatska lipanj i zahuktavanje sezone dočekuje potpuno spremna: turistima je na raspolaganju novih i preuređenih 1569 soba, odnosno više od tri tisuće ležajeva u sedam najvećih turističkih investicija ove godine. Tijekom narednih nekoliko tjedana, naime, diljem obale otvara se sedam novouređenih hotela i hotelskih kompleksa, svi visoke kategorije od četiri zvjezdice i sa sadržajima prilagođenima svim tipovima putnika i posjetitelja, kako onima koji dolaze s djecom, tako i onima koji su od njih upravo pobjegli. Kad se sve zajedno zbroji, hrvatski turizam samo će u lipnju ove godine dobiti hotelske kapacitete vrijedne milijardu i 100 milijuna kuna, ali i priliku za jačanje turističke sezone kojoj najveći problem čini kroničan nedostatak kapaciteta. Pored Valamarove investicije u dva kompleksa, u koje je uloženo pola milijarde kuna, točnije 562 milijuna, sljedeće najvrednije ulaganje odnosi se na vodički hotel Olympiu investitora Josipa Stojanovića Jollyja koji je, pored 25 posto vlastitih sredstava, za novi hotel dobio i kredit od HBOR-a.   Mjesto: Rabac Kategorija: 4* Broj soba: 399 Vrijednost investicije: 347 mil. kuna Otvorenje: 8. lipnja Investitor: Valamar Riviera Zajedno s Familiy life Bellevue resortom, Valamarova ulaganja predstavljaju najveću turističku investiciju u 2017. godini kojom će turisti dobiti reprezentativne sadržaje visoke kategorije. Girandella Resort sastoji se od tri paviljona od kojih je jedan adults only, jedan namijenjen obiteljskom ljetovanju, a treći predstavlja hotel s bazenskim sadržajima. Resort će imati i tri tematska restorana, ali i beach club, steak house, šetnice i biciklističke staze.   Mjesto: Korčula Kategorija: 4* Broj soba: 170 Vrijednost investicije: 75 mil. kuna Otvorenje: 9. lipnja Investitor: HTP Korčula Zahvaljujući ovoj posljednjoj investiciji HTP Korčule, resort podiže kategoriju na četiri zvjezdice, a time mijenja i profil gostiju. Novi resort sada broji četiri paviljona smještenih u Zaljevu školjki. Resort će za najmlađe imati vodene atrakcije, a za odrasle moderni infinity bazen. Gosti će moći uživati i u voću, povrću i začinima iz vrta, a namijenjeni su svim posjetiteljima.   Mjesto: Omiš Kategorija: 4* Broj soba: 103 Vrijednost investicije: 103 milijuna kuna Otvorenje: sredinom lipnja Investitor: Andro Internacional d.o.o. (Andro Tomasović) Novi omiški smještajni kapaciteti financirani su, među ostalim, i novcem iz Europskog fonda za regionalni razvoj, a s ciljem povećanja konkurentnosti i smještajnih kapaciteta na području grada. Prema riječima investitora Andre Tomasovića, hotel će imati unutarnje i vanjske bazene te spa centar s jazzucijem i tri vrste sauna, terasom i sunčalištem koji se prostiru na 800 četvornih metara, dječjim igralištem i dva restorana. Investitori se nadaju sezonu produljiti na devet mjeseci, a prihode poduzeća povećati za 125 posto.   Mjesto: Ičići, Opatija Kategorija: 4* Broj soba: 180 Vrijednost investicije: 75 milijuna kuna Otvorenje: 15. lipnja Investitor: Liburnia Riviera Posljednja investicija tvrtke Liburnia Riviera bila je u potpuno novi hotel smješten iznad šetnice Lungomare blizu Opatije. Smještaj ima pogled na Kvarnerski zaljev, a nudi i posebne sobe prilagođene obiteljima i djeci. Objekt ima svoju vlastitu privatnu plažu, vanjski bazenski kompleks te restorane u kojima nudi mediteransku kuhinju. Obiteljske sobe opremljene su svim potrepštinama kao što su kadice za djecu, stolice za hranjenje, grijači bočica, mil.baby phone i ostalo.   Mjesto: Rabac Kategorija: 4* Broj soba: 372 Vrijednost investicije: 215 mil. kuna Otvorenje: 8. lipnja Investitor: Valamar Riviera Bellevue resort zapravo su preuređeni bivši hoteli Bellevue i Albona u kojima je Valamar ulagao u bazene, plaže i ostale zabavne sadržaje. Resortom će upravljati najveći touroperater TUI koji u Rabac planira dovoditi 80 tisuća gostiju te ostvariti više od 400 tisuća noćenja. Najviše gostiju, prema planiranom, trebalo bi pristizati iz Velike Britanije i područja Skandinavije.   Mjesto: Vodice Kategorija: 4* Broj soba: 151 Vrijednost investicije: 175 milijuna kuna Otvorenje: druga polovica lipnja Investitor: Olympia Vodice d.d (Josip Stojanović Jolly) Turistički kompleks od ove sezone posluje s novim paviljonom C, specifičnim po tome što je nalik brodu zbog čega već sada izaziva pažnju Vodičana, ali i turista. Paviljon se prostire na 13.800 četvornih metara, a investitori obećavaju da će sadržaji hotela, unatoč kategoriji od četiri zvjezdice, zapravo odgovarati jednoj zvjezdici više. Zgrada je građena kaskadno, na deset etaža, a na njenim rubovima nalazit će se i apartmani. Na devetoj etaži predviđen je 35-metarski bazen, a na najvišem katu bit će i sky restoran.   Mjesto: Punat, otok Krk Kategorija: 4* Broj soba: 194 Vrijednost investicije: 114 milijuna kuna Otvorenje: 10. lipnja Investitor: Falkensteiner Najavljuju ga kao obiteljski raj okružen zimzelenim parkovima s moderno uređenim sobama. Park Punat imat će all-inclusive uslugu prilagođenu potrebama djece, vanjski bazen s dva tobogana, igraonicu za djecu, mini-golf terene i kino. Riječ je o rekonstrukciji starog hotela koji će dobiti sadržaje kakve Falkensteiner nudi i u svojim resortima u Austriji, ali i Zadru.