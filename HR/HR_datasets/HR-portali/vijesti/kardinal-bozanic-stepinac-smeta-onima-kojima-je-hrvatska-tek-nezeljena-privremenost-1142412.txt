Predvodeći euharistijsko slavlje povodom 25. obljetnice priznanja Hrvatske, a na kojemu su bili predsjednica države Kolinda Grabar Kitarović, premijer Andrej Plenković i predsjednik Sabora Božo Petrov, nadbiskup zagrebački kardinal Josip Bozanić osim podsjećanja na prošlost i 25 godina od priznanja zapitao se „jesmo li tijekom dvadeset i pet godina pazili na darove u kojima je prepoznatljiv Božji Duh“ dodajući kako pritom  „ne možemo dati jednoznačan i sasvim potvrdan odgovor“. - Jer da možemo, ne bismo u proteklim godinama gledali nacionalno razjedinjavanje, promicanje negativnog ozračja, obescjenjivanje općeg dobra, pa i nepoštivanje državnih institucija. Obljetnica je i prigoda za ispit savjesti, poziv na kajanje, traženje oproštenja i novoga početka – rekao je kardinal Bozanić, dodajući da je vrijedno ovih dana promotriti što se sve događalo i na koji način prenosimo vrijednosti novim naraštajima, jer  „očito nije slučajno da se našu Domovinu želi poljuljati upravo u onome što se pokazalo najjačim i što je bilo slabljeno u vremenu neslobode“.  - Mislim ponajprije na odnos čovjeka i Boga. To je neizbrisivo polazište hrvatskoga identiteta. Zatim vrijednost obitelji, promicanje njezine važnosti i svega što je učvršćuje na društvenom i gospodarskom području, pazeći na otvorenost prihvaćanja dara života. Važno je područje odgoja i obrazovanja, u kojemu su vidljivi višestruki udarci: otvaranje prostora za ideologizirane sadržaje koje većina roditelja ne prihvaća, neodgovornost u pripremanju mladih da preuzmu brigu za Hrvatsku ostajući u Hrvatskoj, opremljeni znanjem i oduševljenjem – rekao je u propovijedi, dodajući kako je još uvijek i velika kočnica neprimjeren odnos prema povijesnim ranama, a s time i prema žrtvama režima zla: nacizma, fašizma i komunizma.  - Dok je to poglavlje neosvijetljeno, uvijek će postojati mogućnost da netko pokuša sadašnju Hrvatsku vezati uz neko drugo vrijeme, a ne uz njezinu kolijevku, a to su poglavito obrana i žrtve u Domovinskome ratu – rekao je kardinal Bozanić, spomenuvši se i kardinala Alojzija Stepinca, u kojemu  „oni koji Hrvatsku nisu voljeli i koji je ne vole i koji je vide tek kao neželjenu privremenost vide najveću zaprjeku za svoja nastojanja da Hrvatsku ponize, ocrne i spriječe u ostvarivanju boljitka“. - I danas se njegov lik pokušava prikazati spornim da bi se opravdalo vlastitu zarobljenost neistinama, vlastitu zatvorenost uma i srca. A mi dobro znamo da u njemu svakoga dana toliki vjernici, koji dolaze ovamo na njegov grob, prepoznaju ljubav Božjega Jaganjca – rekao je kardinal Bozanić.  