Potaknuti informacijom u medijima u kojoj se navodi mogućnost produljenja roka definiranog Promemorijom, Raiffeisenbank Austria d.d. (RBA) i Raiffeisen Factoring d.o.o. (RF) potvrđuju svoje stajalište da nema potrebe za produženjem roka Promemorije, priopćili su iz RBA. Kažu da su više puta to rekli Agrokoru i skupu dobavljača, te iza toga stoje. Objavu prenosimo u cijelosti: Od samoga početka, RBA i RF su fokusirani na pronalaženje zajedničkoga modela rješenja regresnih prava, kojemu smo pristupali individualno za svakoga pojedinog dobavljača.   Od trenutka kada je aktivirana izvanredna uprava Agrokora, uporno smo i višekratno pozivali dobavljače na dogovor.  Rezultat naših poziva na dogovor i zajedničko rješenje je da smo za veliku većinu dobavljača dogovorili rješenja koja su ostvariva u vrlo kratkom roku, dok je za manji dio nalaženje adekvatnoga rješenja složenije i pregovori su i dalje u tijeku, te su sve uključene strane upoznate s mogućnostima. Međutim, manji broj dobavljača i dalje ustraje na zahtjevima za koje smo višekratno utvrdili da su nerealni i neprihvatljivi. Želimo naglasiti da postoji zajednički interes svih uključenih strana da restrukturiranje Agrokora bude uspješno, što uključuje i mogućnost da Agrokor otplati svoje dugove. Tome svjedoči i činjenica da je i RBA sudjelovala u kreditu od 80 milijuna eura koji je odobren za restrukturiranje kompanije. Izravan dogovor svakog pojedinog dobavljača i vjerovnika jedini je ispravan put u traženju provedivog individualnog rješenja u roku koji je definiran Promemorijom.