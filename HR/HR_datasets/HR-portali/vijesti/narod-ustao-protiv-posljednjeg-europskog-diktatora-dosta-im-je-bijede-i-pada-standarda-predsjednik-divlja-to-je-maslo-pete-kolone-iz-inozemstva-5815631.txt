Bjeloruske vlasti uhitile su u subotu više stotina ljudi koji su pokušavali održati ulični prosvjed u prijestolnici Minsku u jeku ogorčenja i ljutnje javnosti zbog pada životnog standarda i nepopularnog poreza na nezaposlene. Prosvjednicima su oduzeti plakati kojima su mahali, a mnogi od njih su pretučeni zajedno s prolaznicima i najmanje deset novinara. Reutersov reporter vidio je stotine policajaca koji su blokirali prilaz trgu na kojemu se trebao održati prosvjed. Obližnje postaje podzemne željeznice bile su zatvorene. Policija je ranije upala u ured oporbene skupine Vesna-96 i uhitila je šezdesetak aktivista koji su kasnije oslobođeni, priopćila je ta skupina. Ovaj pokušaj prosvjeda u subotu posljednji je u valu prosvjeda od veljače koji predstavljaju veliki izazov za bjeloruskog predsjednika Aleksandta Lukašenka, koji vlada željeznom šakom od 1994. Lukašenko je ranije ovoga tjedna izjavio da ga je pokušala svrgnuti s vlasti "peta kolona" pobunjenika koji uživaju potporu iz inozemstva.