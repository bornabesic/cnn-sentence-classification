Maltezera čiji su vlasnici, obitelj Turek, poginuli u stravičnoj prometnoj nesreći u utorak na bjelovarskoj obilaznici, ipak neće ostati sam. Njega je udomio spasilac koji ga je nakon nesreće izvukao iz smrskanog Golfa.   Ipak spreman je odreći ga se ukoliko se javi netko od rodbine tragično poginule obitelji tko bi htio njihovog psa, javlja portal Zvono. - Nakon što smo zbrinuli ozlijeđene, ponovno smo se vratili na mjesto stravične nesreće, kako bi još jednom sve pregledali. Otvorio sam bočna vrata Golfa i ugledo između sjedala malo klupko, onda sam shvatio da je riječ o psu, nije lajao, samo je spustio pogled. Bio je preplašen, ali bez ozljeda. Došao je drugi kolega i uzeo psa kojeg je na kraju i zbrinuo kod sebe - rekao je dlatnik bjelovarske Hitne pomoći Sanjin V. Podsjetimo, Stjepan Turek (66), njegova supruga Marijana (64) i njihova kći Slavica (31) u utorak poslije podne vraćali su se kući u Slatinu iz Zagreba sa sajma cvijeća. Na ravnom dijelu ceste kraj Bjelovara Mercedes kutinskih registracija, koji je vozio Andrija Dominković (57), točno kad su prilazili Golfu iz suprotnog smjera, naglo je skrenuo na drugu stranu. Na cesti nije bilo tragova kočenja. Stravičan direktni sudar odnio je živote Turekovih, kao i život Andrije te njegove kćeri Ane (32). Druga kći Josipa (26) i Andrijina nećakinja Martina (26) teško ozlijeđene prevezene su u bjelovarsku opću bolnicu. Dok policija i odvjetništvo utvrđuju što je izazvalo najveću prometnu nesreću u tom kraju, šokirani mještani Slatine pale svijeće za drage susjede. Stjepan je koncesiju za obavljanje dimnjačarskih poslova i popularni kafić Fontana u središtu Slatine. Dimnjačarski posao preuzeo je njegov sin Stjepan, dok je pokojna Slavica vodila brigu o kafiću. Gradonačelnik Grada Slatine Ivan Roštaš  proglasio je četvrtak 11. svibnja 2017. godine Danom žalosti na području Grada Slatine. Obitelj Turek u petak će biti pokopana. Velika tuga zavladala je i u u bjelovarskom prigradskom naselju Predavac, gdje živi obitelj Dominković. Njih četvero vraćalo se iz Virovitice gdje imaju trgovinu, ispričali su nam poznanici obitelji. Kako su nam kazali, trebali su u 18 sati doći na misu povodom Sv. Nikole, zaštitnika putnika i djece. Mještani Predavca u crkvi su saznali tragičnu vijest. 