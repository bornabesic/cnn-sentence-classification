Sadašnje stanje u hrvatskom zdravstvu je neodrživo, jer se dug popeo na više od 8 milijardi kuna i nezaustavljivo raste, istaknuo je Lovrinović U subotu je u hotelu Antunović održana  konferencija za novinare u organizaciji Hrvatske udruge koncesionara primarne zdravstvene zaštite na kojoj je kandidat za gradonačelnika Grada Zagreba prof. dr. sc. Ivan Lovrinović ispred koalicije Promijenimo Hrvatsku i Živog zida pozdravio liječnike i predstavnike organizacija primarne zdravstvene zaštite. – Sadašnje stanje u hrvatskom zdravstvu je neodrživo, jer se dug popeo na više od 8 milijardi kuna i nezaustavljivo raste. Sada Vlada građanima uvodi novi namet i priznaju da će plaćanje dopunskog osiguranja postati obvezno za sve – kazao je Lovrinović. U svom obraćanju liječnicima istaknuo je da se reforma zdravstva mora neodgodivo provesti, ali se ne smije lomiti preko leđa pacijenata i njihovog prava na dostupnu i kvalitetnu zdravstvenu zaštitu te liječnika primarne zdravstvene zaštite koji im to omogućavaju. Nužno je što hitnije rasteretiti bolnički sustav i reorganizirati domove zdravlja! Zdravstvo mora biti dostupnije, bez lista čekanja, a domove zdravlja treba reformirati u dijagnostičko-specijalističke centre. U svom radu u Hrvatskom saboru zastupnici stranke Promijenimo Hrvatsku zalažu se i podržavaju izmjene Zakona o zdravstvenoj zaštiti kojim bi se ukinulo ograničenje da 30 posto ambulanti mora biti pod domovima zdravlja te mogućnost da koncesionari popune sve ambulante primarne zaštite jer tvrde da je sustav koncesija učinkovitiji i racionalniji. I za ukidanje „Timova bez nositelja“ putem kojih se građanima onemogućuje pravo na kvalitetnu zdravstvenu zaštitu jer svaki tim mora imati svog liječnika nositelja. 