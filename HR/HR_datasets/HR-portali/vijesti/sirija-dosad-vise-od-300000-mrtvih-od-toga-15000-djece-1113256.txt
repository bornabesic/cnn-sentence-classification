U ratu u Siriji, od njegova izbijanja u ožujku 2011., poginulo je više od 300.000 osoba, objavio je Sirijski opservatorij za ljudska prava, ustvrdivši kako je gotovo 9000 osoba ubijeno u više od mjesec dana. Prethodni podaci od 8. kolovoza tog Opservatorija sa sjedištem u Velikoj Britaniji govorili su o 292.817 mrtvih u tom sukobu. Nove brojke objavljene su dan nakon što je stupilo na snagu primirje o Siriji koje su dogovorili Rusija i SAD kako bi pokušali okončati petogodišnji rat. Do 12. rujna poginula je 301.781 osoba, među kojima 86.692 civila od kojih oko 15.000 djece, objavio je Opservatorij. Snage režima izgubile su 107.054 ljudi. 