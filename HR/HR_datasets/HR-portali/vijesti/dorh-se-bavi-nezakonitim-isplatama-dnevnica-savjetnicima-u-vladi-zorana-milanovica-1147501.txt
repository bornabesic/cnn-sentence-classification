Vlada je od Ureda za opće poslove (UZOP) zatražila informacije vezane uz slučaj isplate dnevnica trojici savjetnika u Vladi Zorana Milanovića, potvrdili su u nedjelju Hini iz Banskih dvora, a iz DORH-a da se bave izvješćem Državne revizije vezano za rad Vlade u 2015. i nezakonitu isplatu dnevnica. - Nadležno državno odvjetništvo će razmotriti nalaz Državne revizije i poduzeti zakonom propisane radnje, kao i u svim slučajevima kada je riječ o nalazima Državne revizije - izvijestila je za Hinu glasnogovornica Državnog odvjetništva Martina Mihordin. Revizijom su otkrivene sumnjive isplate iz ureda bivšeg premijera trojici njegovih posebnih savjetnika - Nevenu Budaku, Siniši Petroviću i Slavku Goldsteinu - za inozemne dnevnice, u ukupnom iznosu od 307.785 kuna. Kako piše N1, Slavko Goldstein će konzultirati odvjetnika, a Neven Budak se i čuo s bivšim premijerom. Na pitanje što mu je Milanović rekao na sve to, Budak je odgovorio: "Pa ništa, komentirao je samo situaciju da se vjerojatno radi o kriminalu kako smo i pretpostavljali." Banski dvori kažu da su od UZOP-a zatražili informaciju o tome što se događalo po pitanju spornih dnevnica iz 2015. godine. Tada je predstojnik Ureda premijera bio Tomislav Saucha i prema analizi Revizije, njegovo je ime potpisano na zahtjevima za isplatu dnevnica. Saucha je najavio prijavu DORH-u te tvrdi da je riječ o kaznenom djelu. – Nisam potpisivao dnevnice savjetnicima. Ovdje se radi o gruboj grešci, ili o podmetanju, ili o teškom kaznenom djelu – kazao je.  I Budak, posebni savjetnik za znanost bivšeg predsjednika Vlade Zorana Milanovića, najavio je prijavu. Nalaz Državne revizije, kazao je, može upućivati na samo jedno – netko je krivotvorio njegov potpis kako bi si mogao isplatiti inkriminirani iznos od najmanje 160 inozemnih dnevnica koliko ih se po reviziji vodi na njegovo ime. – U 2015. godini nisam u svojstvu posebnog savjetnika bio niti jedan jedini dan na putu u inozemstvu, a u četiri godine na toj funkciji bio sam na samo jednom službenom putu i to 2014. godine u Australiji. To su ujedno jedine dnevnice, inozemne i domaće, koje sam u četiri godine mandata primio iz Ureda predsjednika Vlade RH. Osim toga, nisam za posao savjetnika tijekom te četiri godine primio nikakav honorar niti bilo kakvu novčanu naknadu ili nagradu – reagirao je na optužbe Neven Budak. Baš kao i Budak, i Goldstein tvrdi da ni on u četiri godine mandata nije putovao u inozemstvo. – Nikad nisam dobio nikakve dnevnice – poručio je Slavko Goldstein. Prijavu DORH-u, baš kao i Neven Budak, podnijet će i Tomislav Saucha, koji je u to vrijeme bio predstojnik Milanovićeva ureda, a koji je po nalazu revizije potpisivao dnevnice savjetnicima. I on tvrdi kako je riječ o kaznenom djelu. Žurnu istragu DORH-a o slučaju spornih dnevnica u nedjelju je zatražio i SDP koji drži da se tu radi o krivotvorenju i prijevari. >> SDP: Ima dovoljno indicija da je riječ o krivotvorenju i prijevari, tražimo istragu DORH-a