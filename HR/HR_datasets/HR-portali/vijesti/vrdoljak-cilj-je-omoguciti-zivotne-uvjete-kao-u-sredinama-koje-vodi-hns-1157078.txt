Hrvatska narodna stranka (HNS) planira na predstojećim lokalnim izborima izaći u 20 posto više lokalnih sredina nego prije četiri godine te u što većem dijelu Hrvatske omogućiti kvalitetu života koju danas imaju sredine koje vodi HNS, izjavio je u subotu na konferenciji za novinare predsjednik HNS-a Ivan Vrdoljak. "Cilj nam je izaći u 20 posto više jedinica lokalne samouprave i imati 20 posto više načelnika, gradonačelnika i župana nego prije četiri godine", izjavio je Vrdoljak nakon sjednice Središnjeg odbora stranke. "Cilj je na izborima koji su pred nama pokazati snagu 40 tisuća članova HNS-a, snagu politike rezultata i priuštiti što većem dijelu Hrvatske onu kvalitetu života koju danas imaju sredine koje vode liberali", istaknuo je Vrdoljak te kao primjere naveo Međimursku županiju, Varaždinsku županiju i Istarsku županiju koje, kako je istaknuo, prednjače po kvaliteti života, zaposlenosti, obrazovanju ili investicijama. Vrdoljak je poručio da HNS također želi biti stup obrane od ekstremizma i populizma koji je zahvatio Europu, ali i Hrvatsku. "Vrijeme je da građanska, pristojna, liberalna politika bude stup obrane od ekstremista i populista", kazao je. Predsjednik Središnjeg odbora HNS-a i župan Međimurske županije Matija Posavec kazao je da su dosadašnji HNS-ovi čelnici u općinama, gradovima i županijama bili primjeri dobre prakse, te da to žele implementirati gdje god je to moguće u Hrvatskoj. "Želimo da u cijeloj Hrvatskoj naši građani imaju i besplatne udžbenike i besplatan prijevoz, da se razvija gospodarstvo, razvija obrazovanje, smanjuje nezaposlenost, provode projekti privlačenja novaca iz EU fondova", rekao je Posavec. Na pitanje novinara je li na pomolu nacionalni dogovor s SDP-om, Vrdoljak je odgovorio da nacionalni dogovor nije moguć jer je svaka sredina specifična, ali da će u velikom broju jedinica nastupiti koalicijski. "Nacionalnog dogovora neće biti jer to nije moguće niti potrebno", rekao je Vrdoljak. Što se tiče podrške SDP-a kandidatkinji HNS-a za gradonačelnicu Zagreba, ponovio je da je to pitanje odluke SDP-a, te da sve pregovore o programima za Zagreb i o načinu izlaska vodi Anka Mrak Taritaš. "Anka Mrak Taritaš bolje zna što Zagrebu treba, kako će ispregovarati najbolji nastup i donijeti promjene u Zagrebu", rekao je. Vrdoljak je negirao da je SDP uvjetovao svoju potporu Anki Mrak Taritaš odustajanjem HNS-a od svojih kandidata u nekim drugim gradovima, dok je kandidatata HDZ-a za Zagreb Dragu Prgometa Vrdoljak ocijenio "najopasnijim za Milana Bandića, Brunu Esih i za potencijalne nevidljive kandidate HDZ-a", ali ne i za Mrak Taritaš. Predsjednik HNS-a komentirao je i situaciju u Agrokoru pri čemu je rekao da država treba pratiti što se događa u razgovorima s vjerovnicima i dobavljačima kako bi u nekom trenutku mogla adekvatno reagirati ako je potrebno. "Ne prizivamo ugrožavanje slobode poduzetništva ili vlasništva, niti da građani države plaćaju tuđe dugove, ali ne možemo zanemariti problem koji je prisutan", poručio je Vrdoljak. >>Vrdoljak traži hitno sazivanje sjednice Odbora za gospodarstvo na temu stanja u Agrokoru >>HNS ponovno predlaže novi prijedlog upravljanja državnom imovinom​ 