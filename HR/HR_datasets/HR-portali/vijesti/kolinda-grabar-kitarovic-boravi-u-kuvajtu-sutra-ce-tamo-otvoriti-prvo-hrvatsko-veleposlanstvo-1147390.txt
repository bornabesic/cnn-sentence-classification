Susretom s ministrom nafte, struje i vode Esamom Abdulmohsenom Hamadom Al-Marzukom, hrvatska predsjednica Kolinda Grabar-Kitarović počela je danas svoj dvodnevni državni posjet Kuvajtu tijekom kojega će se sastati sa svim najvišim kuvajtskim dužnosnicima, te otvoriti prvo hrvatsko veleposlanstvo u tom naftom bogatom emiratu Perzijskog zaljeva. Predsjednica Grabar-Kitarović doputovala je u Kuvajt u pratnji gospodarskog izaslanstva, a glavni cilj njezina posjeta je jačanje gospodarskih odnosa između dviju zemalja čemu bi trebalo pridonijeti i otvaranje veleposlanstva. Grabar-Kitarović će u kasnije razgovarati s kuvajskim državnim poglavarom emirom Sabahom Al-Ahmadom Al-Džaberom Al-Sabahom, s prijestolonasljednikom šeikom Navafom Al-Ahmadom Al-Džaberom Al-Sabahom te s drugim visokim kuvajtskim dužnosnicima. U gospodarskom izaslanstvu, čiji je posjet organizirala Hrvatska gospodarska komora nalaze se predstavnici Brodotrogira, Agencije ALAN, Đure Đakovića, Croza i HS Produkta, te Hrvatske turističke zajednice.   Kako se doznaje od izvora u Uredu predsjednice, posjet bi trebao ojačati nazočnost hrvatskih tvrtki na kuvajtskom tržištu. Neke od njih, osobito iz obrambene industrije, već imaju višedesetljetnu suradnju s Kuvajtom, ali se u međuvremenu hrvatski industrijski sektor dodatno razvio pa su se javili i neki novi interesi, rekli su izvori. U hrvatskom izaslanstvu su uz predsjednicu Grabar-Kitarović i potpredsjednica vlade i ministrica gospodarstva Martina Dalić, načelnik glavnog stožera general Mirko Šundov, državna tajnica u MVEP-u Zdravka Bušić i predsjednik Islamske zajednice u RH muftija Aziz Hasanović. Kuvajt, država koja ima stanovnika koliko i Hrvatska - triput je od nje manja, ali i triput bogatija - iznimno je važna geopolitička i geostrateška zemlja.  Za ponedjeljak je predviđeno svečano otvaranje veleposlanstva te susret predsjednice s pripadnicima hrvatske zajednice u Kuvajtu, koju čini četrdesetak uglavnom mladih i visokoobrazovanih ljudi.  >>Grabar-Kitarović putuje u Kuvajt radi jačanja gospodarske suradnje i otvaranja veleposlanstva 