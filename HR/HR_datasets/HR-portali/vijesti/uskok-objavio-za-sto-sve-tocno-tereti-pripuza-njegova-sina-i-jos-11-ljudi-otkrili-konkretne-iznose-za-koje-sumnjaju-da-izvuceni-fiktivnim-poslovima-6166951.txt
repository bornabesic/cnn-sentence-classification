Uskok je nakon "višemjesečnog kriminalističkog istraživanja" u suradnji s policijom i tzv. poreznim Uskokom pokrenuo istragu protiv suvlasnika grupacije za zbrinjavanje otpada Petra Pripuza, njegova sina i poslovnih suradnika zbog sumnje da su fiktivnim poslovima izvukli 98 milijuna kuna i utajili 22 milijuna kuna poreza. O pokretanju istrage Uskok je izvijestio na svojoj internetskoj stranici navodeći da su sucu istrage Županijskog suda u Zagrebu "podnijeli prijedlog za donošenje rješenja o određivanju privremenih mjera protiv okrivljenika radi osiguranja oduzimanja nezakonito stečene imovinske koristi". Uskok sumnja da je Pripuz od početka 2012. do svibnja ove godine radi zarade izvlačenjam novca "temeljem nevjerodostojnih računa te neosnovanim umanjenjem osnovice za obračun poreza na dodanu vrijednost i poreza na dobit" ustrojio "zločinačko udruženje povezavši u zajedničko djelovanje ostale okrivljenike kao odgovorne osobe u više trgovačkih društava". Potom je zajedno sa svojim sinom Antom, iz uprave CIOS-ove sestrinske tvrtke CE-ZA-R, organizirao nabavu metalnog otpada "time da je prema njihovim nalozima u poslovnim knjigama društva izvršeno evidentiranje nevjerodostojnih računa i druge knjigovodstvene dokumentacije kojom je neistinito prikazana isporuka robe od strane više društava čije su odgovorne osobe sastavljale nevjerodostojnu dokumentaciju i izdavale fiktivne račune za navodno isporučeni metalni otpad, koji ta društva nisu nabavila niti isporučila", navodi Uskok. Sumnjaju da je u poslovnim knjigama nakon toga neistinito prikazan ulaz metalnog otpada, a otac i sin Pripuz su, kako bi prikrili neistinito evidentiranje nastalih viškova, nalagali plaćanje fiktivnih računa tvrtkama upletenima u lanac izvlačenja novca. "Nakon plaćanja izvršenih temeljem fiktivnih računa koje je sačinjavala i knjižila VIII. okrivljena, na račune četiriju društava, III., IV., V., VI. i VII. okrivljeni su osigurali daljnje transfere i izvlačenje novčanih sredstava s računa tih društava. Sukladno njihovim uputama, tako uplaćeni novac su u gotovini podizali IV. okrivljeni te X., XI., XII. i XIII. okrivljeni", objavio je Uskok. Uz oca i sina Pripuz istragom su, prema neslužbenim informacijama, obuhvaženi Mate Jurišić, Vesna Knežević, Zdeslav Rimac, Jakša Michieli Tomić, Ante Ljubičić, Miro Ćurčić, Markica Bajić, Vjekoslav Knežević, Goran Paštar, Ivan Nakić i Stipe Buljubašić. Većina osumnjičenika u srijedu i četvrtak ispitani su u sjedištu Uskoka, dok je Petru Pripuzu istražitelji došli u bolnicu Sveti Duh gdje je smješten večer prije uhićenja. Njegov sin Ante bio je nedostupan tijelima kaznenog progona, a prema informacijama Jutarnjeg lista posljednji je put viđen kako automobilom ulazi u podzemnu garažu zgrade na Črnomercu. Automobil je ostao parkiran u garaži, u njemu je pronađen mobitel, ali ne i Ante Pripuz.