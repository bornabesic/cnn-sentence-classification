Nekadašnji haški osuđenik Vinko Martinović Štela na četvrtom je suđenju nepravomoćno osuđen na sedam godina za ubojstvo Mostarke Jasmine Đukić, nedjelo iz 1996. za koje je isprva dobio osam godina zatvora, da bi na dva ponovljena suđenja 2013. i 2015. bio oslobođen. Sutkinja Rahela Valentić presudu je objavila u četvrtak poslijepodne, no Martinović nije bio u sudnici, iako je ranije dolazio na rasprave. Raspisuje se tjeralica Martinovićev odvjetnik Ivan Stanić kazao je Hini da će za Martinovićem, koji je državljanin Bosne i Hercegovine, biti raspisana tjeralica, jer je osuđen na više od pet godina pa mu je po sili zakona uz presudu određen i obligatorni pritvor. Martinović od početka tvrdi da je nevin, ponavljanje suđenja ranije je nazivao "terorom hrvatskih vlasti", a njegov odvjetnik i dalje tvrdi kako nema dokaza da je odgovoran za ubojstvo Jasmine Đukić. Njega je zagrebački Županijski sud još 1998. nepravomoćno osudio za to ubojstvo, no Vrhovni je sud pet dana prije njegova izručenja Haškome sudu u kolovozu 1999. ukinuo presudu zbog postupovnih propusta. Martinović je potom u Hagu osuđen na 18 godina zatvora zbog ratnih zločina nad Bošnjacima u zapadnoj Hercegovini 1993. i 1994. a nakon odslužene dvije trećine kazne u siječnju 2012. izašao je iz talijanskog zatvora. Dva mjeseca kasnije uhićen je i ponovno pritvoren zbog ubojstva u Mostaru, a u srpnju iste godine počelo je ponovljeno suđenje u kojemu je tužiteljstvo ublažilo optužbu pa ga je teretilo za tzv. obično ubojstvo, a ne kao prije da je zločin počinio iz koristoljublja, to jest da je Jasminu Đukić ubio kako bi se domogao njezina stana i prodao ga. Posljednje suđenje počelo je u listopadu ove godine nakon što je drugu oslobađajuću presudu ukinuo Vrhovni sud. > > Vinku Martinoviću Šteli i četvrti se put sudi zbog ubojstva iz 1996. 