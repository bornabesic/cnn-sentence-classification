Istoga dana kad je premijer Andrej Plenković razriješio trojicu Mostovih ministara na sjednici Vlade, na sjednici Predsjedništva HDZ-a Davor Ivo Stier zagovarao je da se odmah ide na nove parlamentarne izbore.  Ministar vanjskih poslova i politički tajnik HDZ-a otkrio je to danas, odgovarajući na pitanje Večernjeg lista u Bruxellesu o krizi Vlade, što je prvi put da Stier o toj temi iznosi svoje stajalište izrečeno na sjednici Predsjedništva HDZ-a.  – Gradio sam tu koaliciju HDZ-a i Mosta i meni je doista žao da nije uspjela. Mi smo istoga dana imali raspravu na Predsjedništvu HDZ-a i, naravno, kao u svakoj demokratskoj stranci, postoji pluralnost različitih viđenja. Ja sam iznio svoje viđenje. Smatram da bi u takvoj situaciji najpoštenije bilo ići na nove izbore. Međutim, naravno da se moraju uzeti u obzir i ona razmatranja koja su naglašavala kako je Hrvatska već 2015. i 2016. imala parlamentarne izbore. I u tom segmentu se napravio jedan zaključak koji je, rekao bih, kompromisan, da se pokuša vidjeti prvo što se tiče te nove većine u Saboru, a onda i drugi element, spremnost HDZ-a da se ide i na parlamentarne izbore. To je bio zaključak. Mislim da se ne treba toga bojati – rekao nam je Stier. Na opasku da to znači da je on kao politički tajnik HDZ-a imao drukčiji stav od predsjednika stranke Plenkovića, koji je skloniji pokušaju preslagivanja parlamentarne većine, Stier je odgovorio da može samo ponoviti ono što je rekao.    