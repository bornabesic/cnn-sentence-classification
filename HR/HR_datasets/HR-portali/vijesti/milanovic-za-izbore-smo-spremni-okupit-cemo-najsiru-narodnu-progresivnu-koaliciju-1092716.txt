SDP-ovi zastupnici u Saboru će glasovati za opoziv premijera Tihomira Oreškovića, najavio je predsjednik te stranke Zoran Milanović tijekom rasprave o HDZ-ovu prijedlogu da se Oreškoviću izglasa nepovjerenje. "Slučajna država" kao mračna stvarnost – SDP će glasovati za odlazak ove Vlade, formalno premijera, ali s ciljem da ode cijela Vlada kako bi hrvatska nacija što prije mogla izaći na izbore. Za izbore smo spremni, ali nismo sretni zbog toga jer u ovoj situaciji nitko ne može biti sretan – rekao je Milanović uime Kluba SDP-a. Ocijenio je da se zemlja nalazi "u čudnom, levitirajućem stanju". – Ne znamo ni gdje smo ni kamo idemo i kad sam prije nekoliko godina govorio o slučajnoj državi, bio sam kritiziran, iako znate na što sam mislio, a sada to, nažalost, izgleda kao neka mračna stvarnost koju živimo. Ne možemo biti slučajna država i da bismo to prestali biti, moramo ići na izbore što prije – poručio je Milanović. Uvjeren je da nakon opoziva Vlade nema razloga da se odmah ne raspusti i Sabor i "prekine s ovim neredom i neradom". Iako ističe da među zastupnicima iz svih stranaka ima vrijednih i profesionalnih ljudi, Milanović smatra da im trenutačne političke okolnosti ne dopuštaju da rade. Za izbore spremni – To se nikakvim preslagivanjem neće promijeniti. Rekoh, za izbore spremni, ili pripravni, ali ne sretni. Tko će dobiti, odlučit će hrvatski politički narod, jedna od opcija – SDP, HDZ, partneri. Bez umanjivanja njihova značaja, vrijednosti i doprinosa, mi ćemo pokušati okupiti najširu narodnu, progresivnu koaliciju i ići po povjerenje za narodnu vladu, što smo glavom, dušom i srcem, vjerujem, htjeli biti i bili cijelo vrijeme – poručio je Milanović. Replicirao mu je Mostov Miro Bulj koji je Milanovićeve riječi o "slučajnoj državi" protumačio kao uvredu za branitelje. "Hrvatska nije slučajna država, ona je stečena u obrambenom Domovinskom ratu i ovo su ružne riječi", rekao je Bulj, na što mu je Milanović uzvratio optužbom da izvrće njegove riječi i "prodaje jeftinu muljažu". Za opoziv premijera glasovat će i SDSS, čiji je Milorad Pupovac ocijenio kako je ovakav kraj Vlade bio neizbježan. Oreškovićeva Vlada bez manjinske politike Tvrdi kako je Oreškovićeva Vlada prva koja u svoj program nije integrirala manjinsku politiku. – Nije tragedija što danas imamo opoziv, ali bit će ako to ponovimo za mjesec dana ili tri mjeseca, jer Hrvatska ovu vrstu eksperimenta iz ekonomskih i političkih razloga sebi više ne smije dopustiti – rekao je Pupovac. Dodao je i kako će SDSS "biti spreman podržati novi početak, nove politike i nove ljude". Opoziv će podržati i drugi zastupnici nacionalnih manjina, a predsjednik njihova kluba Furio Radin ustvrdio je da je Vlada "dala krila konzervativnoj struji, nacionalistima, konzervativnim idejama u obrazovanju, diskriminaciji na osnovi spola, roda, medijskom sužavanju prostora i afirmaciji politika koje su trebale nestati 1945." Za ekstremističke stavove posebno je prozvao ministra kulture Zlatka Hasanbegovića, a Oreškoviću zamjera što je "stao na Hasanbegovićevu stranu". Predsjednik HNS-a Ivan Vrdoljak poručio je kako se opozivom Vlade daje šansa da kurikularna reforma ide dalje te da se u fokus politike i javnosti vrate industrija, izvoz, zapošljavanje i investicije. – Da zaboravimo zadnjih osam mjeseci sramoćenja političkih elita, jer smo bili isključivo na naslovnicama s političkim previranjima – rekao je Vrdoljak. Opoziv eksperimentalne Vlade Opoziv Tihomira Oreškovića, ističe, u suštini je opoziv "cijele eksperimentalne Vlade i njezinih dvaju koalicijskih partnera HDZ-a i Mosta". "Stoga je potpuno nebitno obrazloženje podnositelja zahtjeva koje smatram besmislenim i neistinitim", poručio je Vrdoljak. Uvjeren je da je Vlada prouzročila paralizu države na svim razinama i teško narušila ugled Hrvatske. – Ni jedna od najavljivanih reformi nije napravljena ni pripremljena, a ona glavna kurikularna spriječena je i iz slijepo ideoloških razloga zaustavljena – rekao je. Naglasio je da se s Oreškovićem smjenjuje i ministre Šustara i Hasanbegovića te potpredsjednika Vlade Tomislava Karamara, a za Oreškovića kaže da je u tome "kolateralna žrtva, isto kao što je bio i kolateralni premijer". 