Direktor CIA-e Mike Pompeo nazvao je u četvrtak WikiLeaks "neprijateljskom obavještajnom službom", koristeći svoj prvi javni govor na poziciji šefa špijunske službe za prozivanje te organizacije zbog napada na američku obavještajnu službu. U govoru održanom u Centru za strateške i međunarodne studije, Pompeo je nazvao osnivača Wikileaksa Juliana Assangea "prevarantom" i "kukavicom". "Vrijeme je da se WikiLeaks nazove pravim imenom, to je neprijateljska obavještajna služba koju su često podržavali državni akteri u Rusiji", rekao je Pompeo. Ustvrdio je da je ruska vojna obavještajna služba tijekom izbora u SAD-u (GRU) koristila Wikileaks za distribuciju hakiranog materijala iz računala Demokratskog nacionalnog odbora. Američke obavještajne agencije zaključile su da je Rusija ukrala elektronsku poštu i učinila druge radnje u korist republikanskog kandidata Trumpa, a na šteu demokratske kandidatkinje Hillary Clinton. Pompeo i Trump, koji ga je postavio na čelo CIA-e nisu uvijek bili tako kritični prema WikiLeaksu, primjećuje Reuters, podsjećajući da je Trump tijekom izbornog skupa, lani u listopadu hvalio tu skupinu, govoreći "volim WikiLeaks". WikiLeaks je objavio tajne dokumente SAD-a i drugih zemalja, tvrdeći da je njihova zadaća boriti se protiv tajnosti i promicati transparentnost. Assange se od 2012. nalazi u ekvadorskom veleposlanstvu u Londonu, koje mu je pružilo utočište kako bi izbjegao izručenje Švedskoj, gdje je optužen zbog silovanja, što on negira. Pompeo je "oštrim" riječima govorio i o Edwardu Snowdenu, bivšem djelatniku američke tajne službe za nacionalnu sigurnost koji je preuzeo tisuće dokumenata, razotkrivši neke od najosjetljivijih programa elektroničkog prisluškivanja. >> Senat potvrdio Trumpovog kandidata: CIA dobila novog ravnatelja 