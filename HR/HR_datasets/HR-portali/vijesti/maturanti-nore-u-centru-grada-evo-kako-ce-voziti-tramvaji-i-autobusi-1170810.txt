Danas maturanti u gradovima diljem Hrvatske tradicionalno slave kraj srednjoškolskog obrazovanja u ludoj zabavi poznatoj kao norijada. Mnoštvo maturanata u majicama raznih boja okupilo se na glavnom zagrebačkom trgu, odakle su uz techno glazbu iz DJ kamiona krenuli prema jezeru Bundek, gdje je za maturante priređen glazbeno-scenski program. Plešući, zviždeći i polijevajući se vodom, brašnom i pivom na Trgu bana Jelačića te kupajući se u fontani Manduševac, maturanti slave kraj srednjoškolskih obveza. Zbog njih je nakratko bio zaustavljen tramvajski promet na Trgu te je prometovanje tramvajskih linija preusmjereno na Glavni kolodvor. Okupljanju na središnjem zagrebačkom trgu nazočio je i zagrebački gradonačelnik Milan Bandić, koji se s maturantima u povorci, uz pjesmu "Serbus dragi Zagreb moj",  uputio prema Bundeku. U dobrom raspoloženju razdragana povorka praćena glazbom, vozilima osiguranja i policije, krenula je oko podneva Praškom ulicom preko Zrinjevca i Miramarskom do ulica Grada Vukovara i Hrvatske bratske zajednice preko Ulice Damira Tomljanovića – Gavrana do Bundeka. Na Bundeku oko 9000 maturanata čeka bogat glazbeno-scenski program koji će trajati do 22 sata, a nastupit će DJ Mike, Kings Live, DJ FRX te kao specijalno iznenađenje pjevač Ivan Zak. Maturanti su se i ove godine za kraj škole potrudili izraditi majice s domišljatim natpisima poput "Naša struka nije bruka, al od pedikerstva nam je muka", "Cure na faks, a dečki aktivnosti po izboru", "(Pre)porodit ću te", "Korak bliže penziji", "Padali su prozori, padale su vlade, ali mi nismo" i sl.   Iz Gradske uprave naglašavaju da će cijelo vrijeme maturantske proslave na Bundeku dežurati zdravstvene službe, vatrogasci, spasioci, redarska i zaštitarska služba, a nakon završetka programa bit će pojačane linije javnog gradskog prijevoza radi lakšeg povratka mladih svojim domovima. Kako će voziti tramvaji i autobusi Iz ZET-a su izvijestili da će zbog prolaska kolone kroz grad  dolaziti do povremenih zaustavljanja i preusmjeravanja.  "Početak preusmjeravanja tramvajskog prometa očekuje se oko 11.15 sati, kada će linije 1, 6, 11, 12, 13, 14 i 17, koje uobičajeno prolaze središnjim gradskim trgom, biti preusmjerene na Glavni kolodvor. Nakon polaska kolone s Trga bana Josipa Jelačića u 12 sati, kratkotrajni prekid prometa Mihanovićevom i Vodnikovom ulicom očekuje se dvadesetak minuta kasnije, sve dok kolona maturanata ne skrene na Miramarsku cestu. Nadalje, oko 12.35 sati, kako bi kolona nesmetano prošla do Avenije Hrvatske bratske zajednice, privremeno će se obustaviti tramvajski promet Ulicom grada Vukovara, u zoni Miramarske ceste. Autobusne linije terminala Glavni kolodvor preusmjeravat će se od 12.30 sati. Autobusi će do svojih uobičajenih trasa voziti Ulicom grada Vukovara, Držićevom i Avenijom Dubrovnik. U trenutku kada se kolona maturanata približi Mostu slobode, autobusi će voziti prohodnim dionicama, odnosno Slavonskom, Držićevom i Avenijom Dubrovnik", stoji u priopćenju ZET-a.      >>Idete na norijadu? Šaljite nam vaše fotografije najluđeg dana za maturante na mail:dojavi@vecernji.net