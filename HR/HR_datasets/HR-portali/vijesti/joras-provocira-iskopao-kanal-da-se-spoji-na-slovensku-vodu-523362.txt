Joško Joras (67), kontroverzni provokator, čudak i samozvani 'bojovnik' za slovensku južnu granicu koji iako živi u Hrvatskoj pokraj samog graničnog prijelaza Plovanija ovih je dana otpočeo s novim igrokazom, prekopava javni put, pokazujući time da i nadalje ne poštuje hrvatski suverenitet. Kuća mu je nakon 15-ak godina još i danas „ukrašena“ suludim crnim grafitom „TUDI TUKAJ JE SLOVENIJA“ iznad kojeg se vijori slovenska državna zastava.  Naime, Joras nezakonito po javnom putu kopa kanal kako bi se spojio na slovenski vodovod. Po sredini javnog puta Joras je već iskopao 70-ak metara kanala. Reagirali su komunalni redari iz Buja i protiv Jorasa pokrenuli prekršajni postupak zbog radova bez dozvole te o svemu izvijestili istarsku policiju. Međutim, Joras je i u subotu prijepodne bio na svojem omanjem bageru te  nastavio s kopanjem. Vidjevši objektiv fotoaparata Joras niti na pozdrav nije odgovorio. Iz siktećeg pogleda mu se moglo štošta zaključiti, no bez trunke emocije nastavio je kopati. Zapravo, Joško Joras već više od desetljeća izbjegava hrvatske novinare. Za 24 sata posljednji put je progovorio još početkom 2008. godine kada je rekao da se njegova kuća nalazi na okupiranom teritoriju.  - Ja nemam kuću u Plovaniji, moja kuća se nalazi u Sečovlju u Sloveniji. Sve zemljišne knjige su krivotvorene i to godinama pokušavam dokazati na sudu. Ne vidim problem u tome što sam na uređenoj fasadi ostavio stari grafit, „tudi tukaj je Slovenija“. On sve govori. Ako od toga želite napraviti senzaciju, radite je. Imam loša iskustva s hrvatskim novinarima i ne želim vam više ništa govoriti, jer nešto što traje 20 godina ja vam ionako ne mogu pojasniti u dvije minute – pričao nam je tada Joras.  Da podsjetimo, Joras taj samozvani „bojovnik“ za slovensku južnu granicu ne priznaje hrvatski suverenitet i zbog svojih postupaka već je bio iza rešetaka pulskog zatvora. Joras je u svom nastojanju da izbjegava hrvatsku policiju i carinu, dok je još postojala, na putu do kuće u Hrvatskoj uz sami međunarodni granični prijelaz izgradio ilegalan makadamski put. Hrvatska je Jorasov ilegalni put zatvorila s betonskim vazama za cvijeće. To je tada dodatno zaoštrilo odnose Zagreba i Ljubljane nakon čega je Joras tužio hrvatsku državu Okružnom sudu u Piranu. Kako je sud u Piranu svojom presudom naložio da se vaze s cvijećem imaju ukloniti, to je  Jorasu dalo „krila“ i omogućilo mu u nekoliko navrata  predstave za mnogobrojne turiste i novinare na samom graničnom prijelazu u jeku turističke sezone kada je dobrano ismijavao hrvatsku policiju.   Publicitet je Jorasu toliko je bio porastao da su se s njim i problemom hrvatsko-slovenskih odnosa pred 10-ak godina uz brojne domaće i inozemne medije pozabavio i New York Times.   Joško Joras je svojim incidentima na granici godinama zatezao odnose između Zagreba i Ljubljane. Po svemu sudeći Joras svoju ćud promijenio nije i njegov show s hrvatske strane granice ovih dana ide dalje.  