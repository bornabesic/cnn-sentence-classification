Foto: FAH KOALICIJA Zagreb je NAŠ-Nova ljevica-Orah-Radnička fronta-Za grad danas se putem priopćenja za medije očitovala o izbornom rezultatu na lokalnim izborima. Priopćenje u nastavku prenosimo u cijelosti. "Koalicija Zagreb je NAŠ-Nova ljevica-Orah-Radnička fronta-Za grad na lokalnim izborima u Gradu Zagrebu ostvarila je izvrstan rezultat. Prema privremenim rezultatima Državnog izbornog povjerenstva, koalicija je osvojila 7,64 % glasova za Gradsku skupštinu Grada Zagreba, a izvrstan rezultat ostvaren je i na razini gradskih četvrti i mjesnih odbora.  Prema neslužbenim rezultatima ušli smo u 12 vijeća gradskih četvrti s 21 članom, a to je koaliciji iznimno bitno budući da uključivanje građana u odlučivanje na razini kvartova predstavlja centralni dio programa.   "Ovo je velik rezultat koji smo ostvarili u samo tri mjeseca kampanje, bez stranačke infrastrukture i s predanim radom nekoliko stotina volontera koji su vjerovali u drugačiju politiku. Neki su rekli da smo najveće iznenađenje izbora, no mi se zapravo već 15 godina bavimo gradskim temama i građani su to prepoznali", rekao je Tomislav Tomašević. Korak po korak  Po pitanju drugog kruga, Tomašević je izjavio: "Za razliku od drugih političkih stranaka, mi tako važne odluke donosimo sa svojim članovima i pravovremeno ćemo o toj odluci obavijestiti javnost". Na pitanje o izlasku na izbore na nacionalnoj razini, Tomašević je poručio da to nije isključena opcija, ali i dodao da platforma stvari gradi "korak po korak".  "U Skupštini ćemo biti kritika velikim strankama koje su i proizvele Bandića, puhat ćemo im za vratom, ali ćemo i predlagati rješenja o kojima smo u kampanji govorili vezano uz promet, gospodarenje otpadom, vodoopskrbu, suodlučivanje građana na razini kvartova itd.", rekla je Danijela Dolenec.  Osvrnula i na stanje na ljevici: "SDP je odustao od vrijednosti kao što su društvena jednakost, proširena demokracija, ekološka održivost i rodna ravnopravnost i više ne može odgovoriti izazovima suvremene ljevice. Mi smo ta nova politička snaga", rekla je Dolenec.