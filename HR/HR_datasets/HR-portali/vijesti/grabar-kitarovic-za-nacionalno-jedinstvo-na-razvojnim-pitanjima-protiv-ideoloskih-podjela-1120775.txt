Hrvatska predsjednica Kolinda Grabar-Kitarović izjavila je da je umjesto ideoloških podjela Hrvatskoj potrebno nacionalno jedinstvo oporbe i nove vlade kojoj predviđa da će izdržati četverogodišnji mandat i usredotočiti se na egzistencijalna pitanja.   "Trebamo nacionalno jedinstvo jer moramo provesti mnogo strukturnih reformi, oživjeti tržišta rada, investicijsku klimu", rekla je predsjednica u razgovoru za Bloomberg tijekom posjeta Velikoj Britaniji. "Vjerujem da će novi premijer i nova Vlada okupiti sve oko tih strateških ciljeva. Bolji život građana zajednički je cilj i vlasti i oporbe", dodala je u intervjuu toj agenciji za pružanje financijskih informacija. Hrvatska bi idući tjedan trebala dobiti novu koalicijsku Vladu desnog centra između HDZ-a i Mosta, na čelu s predsjednikom HDZ-a i bivšim eurozastupnikom Andrejem Plenkovićem. Nefunkcionalna bivša Vlada tih dvaju koalicijskih partnera pala je u lipnju nakon samo pet mjeseci mandata obilježenog rastućom netolerancijom u društvu. Prvim zadatkom Plenkovićevo Od Vlade mnogo očekujem u pogledu gospodarskog razvoja, demografske obnove, poboljšanja ulagačke klime i vraćanja povjerenja u institucije Prvim zadatkom Plenkovićeva kabineta predsjednica smatra "realno sagledavanje stanja u zemlji i zaustavljanje ideoloških podjela". "Od Vlade mnogo očekujem u pogledu gospodarskog razvoja, demografske obnove, poboljšanja ulagačke klime i vraćanja povjerenja u institucije", istaknula je Grabar-Kitarović. Nada se da će Plenković odraditi puni četverogodišnji mandat nakon relativne pobjede HDZ-a u rujnu na prvim prijevremenim izborima u 25 godina višestranačja u Hrvatskoj. "Nitko u Hrvatskoj ne želi nove izbore. Želimo stabilnu Vladu s fokusom na egzistencijalna pitanja", naglasila je predsjednica. Vlada ne treba kontrolirati HNB Grabar-Kitarović ne slaže se sa zahtjevom Mosta za većom kontrolom Hrvatske narodne banke (HNB), čemu se protivi i Europska središnja banka. "Zauzimam se za neovisnost HNB-a, jer je to europska praksa. Ne mislim da bi Vlada trebala kontrolirati HNB i vjerujem da to neće biti jedan od ishoda", rekla je predsjednica. Slaže se, međutim, s prijedlogom da se financijski kažnjavaju saborski zastupnici koji ne dolaze na sjednice. "Manje povlastica za one koji ih ne zaslužuju, to je ispravna odluka", rekla je Grabar-Kitarović. Ona je u utorak i u srijedu u Londonu razgovarala s kraljicom Elizabetom II., premijerkom Theresom May, ministrom obrane Michaelom Fallonom, predsjednikom Doma lordova Normanom Fowlerom i ministrom gospodarstva Gregom Clarkom. Predsjednica smatra da će sloboda kretanja ljudi biti jedna od glavnih tema pregovora o Brexitu i najavljuje da će se u hrvatskom pregovaračkom timu zalagati da se pregovori ne bave tek izlaznim strategijama nego prilikama za mlade i zbližavanjem hrvatskih i britanskih tvrtki. Ne mislim da bi Vlada trebala kontrolirati HNB i vjerujem da to neće biti jedan od ishoda "Nijedna vlada ne želi zadržavati ljude unutar svojih granica protiv njihove volje, spriječiti ih da putuju u inozemstvo i tamo traže posao. No, nadam se da ćemo u Hrvatskoj stvoriti uvjete ne samo da ostanu u Hrvatskoj nego i da se vraćaju i ovdje investiraju", istaknula je Grabar-Kitarović. Nakon pregovora koji bi trebali trajati dvije godine odnose Britanije i EU vidi i dalje bliskima. "Vi nikamo nećete otploviti, bit ćete čvrsto ukorijenjeni blizu Europe, u Europi i s Europom. I dalje ćemo dijeliti odgovornost za sigurnost, energetsku neovisnost, gospodarska pitanja. Na Britaniji je izbor hoće li Brexit biti mek ili tvrd. No, vjerujem da ćemo zadržati vrlo bliske odnose", rekla je Grabar-Kitarović. Predsjednica države u četvrtak je počela dvodnevni posjet Bruxellesu. >> Grabar-Kitarović: Očito imamo problem ako se ne fokusiramo na razloge zašto gubimo mlade talentirane ljude 