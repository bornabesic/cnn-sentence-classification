Predsjednik Stranke rada i solidarnosti Milan Bandić, koji se kandidira za šesti mandat na čelu Zagreba, u nedjelju je u Europskom domu predstavio kandidate s liste za Gradsku skupštinu, među kojima su i Oscarovac Branko Lustig, nekadašnji glavni muftija Ševko Omerbašić i bivša potpredsjednica Vlade Ljerka Mintas Hodak, te poručio da je njegova lista jamstvo zagrebačke sigurnosti i otvorenosti jer su na njoj predstavnici svih sastavnica društva. Istaknuo je da je će pobijediti i zbog toga što je na listi 27 žena te što više od polovice kandidata nije, kako je rekao, "u našoj stranci". Poručio je da je njegov najveći projekt multietnički, multikonfesionalan i multikulturalan Zagreb. Bandić je nositelj i prvi na listi, a slijede ga kandidatkinje za zamjenice gradonačelnika - Jelena Pavičić Vukičević i Olivera Majić, a 4. je Ana Stavljenić Rukavina, Branko Lustig je 5., Ševko Omerbašić  je na 6., a Ljerka Mintas Hodak na 7. mjestu. Na listi su i predstavnici drugih stranaka s kojima Bandićeva stranka ide na lokalne izbore te istaknute osobe iz javnog života, među kojima su Miodrag Demo, Slobodan Novak, Mladen Bušić, Vojin Perić, Milana Vuković Runjić, Nataša Jovičić, Ana Rucner Kalember, Sandra Paović, Sandra Perković.   Ljerka Mintas Hodak podsjetila je kako je 1990.-tih godina bila u javnom životu te je rekla "nikad više", ali je onda došla Bandićeva ponuda koja se ne može odbiti. Ocijenila je da je Bandić učinio puno za Zagreb i da se može postaviti uz rame najboljih gradonačelnika u povijesti Zagreba. Branko Lustig je rekao kako je Bandić prije 17 godina izabran za gradonačelnika jer se vjerovalo u njegove mogućnosti, znanje i umješnost, ali da je najbitnije što je dobar čovjek. "Ostala je samo jedna stvar, zato smo ga zapravo izabrali - zato što je gospodin Bandić dobar čovjek. I ako netko je dobar čovjek - može raditi svašta u životu. Ja sam isto dobar čovjek - zato sam i dobio dva Oscara. Mislim da mi dobri ljudi ćemo i dalje ostati i natjerati ovaj grad da bude ono što želimo - a to je dobar", istaknuo je Lustig. Ševko Omerbašić rekao je kako je mislio da se nikada u životu neće baviti politikom, ali nije mogao odoljeti Bandićevom pozivu s kojim ga veže dugogodišnje prijateljstvo. Kandidatkinja za zamjenicu gradonačelnika za gospodarstvo Olivera Majić je razloge svoje kandidature sažela u jednu riječ - "povjerenje" koje je utemeljeno na dosadašnjem radu gradonačelnika i njegovog tima te vizije grada Zagreba. Kandidatkinja za zamjenicu za društvene djelatnosti Jelena Pavičić Vukičević istaknula je da je njihova lista specifična i pobjednička zbog njihovog nositelja liste, gradonačelnika Bandića te zbog svakog kandidata koji će sa svojim bogatim, životnim i profesionalnim iskustvom i bogatim životopisom itekako doprinijeti daljnjem razvoju Zagreba.        Popraćen burnim pljeskom okupljenih suradnika, Bandić je rekao da je "živ i zdrav" te najavio da će nakon skupa ići na previjanje u bolnicu "Sveti Duh". "Fascinantno je kako u ovoj našoj zemlji ljudi mene hiperboliziraju, preobličavaju, oni misle da sam ja nadnaravno biće, da ja 2013. izmislim snijeg, prije izbora, da će padati, onda da fingiram ili izmislim svoju bolest. A ja nisam ništa, nego obični čovjek", rekao je. Osvrnuo se i na komentare da mu je jučer u Vukovaru pozlilo te poručio da bi on u Vukovar došao četveronoške, puzajući ili na koljenima iz Zagreba. "Nije Bandić lego, nije Bandiću pozlilo", rekao je te istaknuo da njega čuvaju njegovi suradnici i dragi Bog. Poručio je i da je tajna njegovog uspjeha i njegovog tima samo zato što je on normalan čovjek, zaljubljen u ljude, koji voli sve ljude ovoga grada, zemlje, Europe i svijeta. "Ja sam čovjek kozmopolit. Ja volim ljude. Ja sam zaljubljen u ljude, ja sam spreman za ljude napraviti sve", poručio je. Rekao je da kada njegovi protukandidati budu 20 posto zaljubljeni u ljude i željeli svoju žrtvu podnijeti za ljude, onda će oni dobiti ne pet, nego jedan mandat. "Kada bedaki shvate da cijela pamet nije koncentrirana u njihovim glavama i da cijela pamet nije koncentrirana u njihovim poslušnicima stranačkim nego da je cijela pamet skoncentrirana među svim građanima grada Zagreba i Hrvatske, onda će oni dobiti pet mandata. Ali, oni to nikada neće shvatiti. Tajna uspjeha pet mandata je što sam uvijek znao, za svaki mandat, iznjedriti nešto novo, nekog novog čovjeka koji poznaje više neke stvari od mene", rekao je Bandić. Rekao je da je suština cijele filozofije u jednoj rečenici - treba imati kuraž, treba imati glavu i treba preuzeti rizik kod donošenja odluka. Bandić je najavio da će poslije izbora svaki stanovnik Trnjanske Savice dobiti projekt uređenja parka i upitnik kako bi se pojedinačno izjasnili žele li taj park ili ne. "I što oni odluče, onda ćemo tamo napraviti". "A do tada, za utjehu, za desetak dana ćemo im otvoriti najljepši park za pse na Savici i to daleko od kuća, dolje pri Savi, da im ne smeta", istaknuo je Bandić te dodao da su imali najbolju namjeru, ali ona nije na pravi način iskomunicirana. Bandić je na skupu predstavio temeljne točke programa (viziju Zagreba) a prva je briga za demografsku obnovu te znanje i obrazovanje, zapošljavanje, solidarnost, zajedništvo te otvoren i siguran grad. Predstavio je i 11 projekata za novi mandat. Prvi od 11 projekata je obnova 5000 fasada te podrška mladoj start-up zajednici, izgradnja sljemenske žičare, tračničko povezivanje Zračne luke s zagrebačkim Kvatrićem, decentralizacija mjesne samouprave, izgradnja 1.800 stanova na Podbrežju, postavljanje spomenika prvom predsjedniku Republike Franji Tuđmanu, te spomenika Domovini i Spomenika svim žrtvama holokausta. Tu je i izgradnja Remetinečkog rotora i Radničke ceste, izgradnja centra za gospodarenje otpadom i zatvaranje Jakuševca, spašavanje Imunološkog zavoda i izgradnja hospicija te nastavak projekta škologradnje i izgradnja nove zgrade knjižnice i Kongresnog centra. 