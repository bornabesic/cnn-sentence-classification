Hrvatski premijer Andrej Plenković ima otvoren poziv za dolazak u Beograd, kao i predsjednica Kolinda Grabar-Kitarović, rekao je danas u Davosu srbijanski šef vlade Aleksandar Vučić, naglašavajući da su razgovori "uvijek ljekoviti" za odnose između zemalja i za očuvanje mira i stabilnosti u regiji. Premijer Plenković "ima otvoren poziv s moje strane da posjeti Beograd kada god to želi. Dobrodošao je u Beograd ili bilo koje drugo mjesto na teritoriju Srbije, kao i predsjednica Kolinda Grabar-Kitarović", rekao je Vučić u izjavi novinarima nakon razgovora s austrijskim šefom diplomacije Sebastianom Kurzom. Vučić je naglasio da između Hrvatske i Srbije postoji mnogo pitanja koja se trebaju riješiti ali "za razliku od hrvatskih političara, ja ne želim unaprijed govoriti o svim stvarima koje bi Srbija mogla stavljati na teret svojim susjedima. Želim da mi razgovaramo o tome otvoreno i da vidimo što možemo, a što ne možemo riješiti", naglasio je uoči panela na kojem treba sudjelovati s hrvatskim premijerom, Kurzom i ukrajinskim predsjednikom Petrom Porošenkom te povjerenikom za proširenje Johannesom Hahnom. Srbijanski premijer rekao je da je na njemu da "štiti interese Srbije, ali da ni u jednom trenutku ne ugrozi interese Hrvatske jer je u našem zajedničkom interesu čuvanje mira i stabilnosti u regiji. Hrvatska je za naš važna zemlja, kao što je premijer Plenković rekao da je Srbija važna za Hrvatsku". Istaknuo je kako su razgovori uvijek "ljekoviti" jer dok se razgovara, općenito rečeno ne dolazi do daljnjeg usložnjavanja situacije ni do oružanih incidenata. Vučić je rekao da bilateralni susret s Plenkovićem nije bio planiran u Davosu, kao što je ranije potvrdio i premijer Plenković, a na novinarsko pitanje bi li do takvog sastanka trebalo doći prije parlamentarnih izbora u ožujku u Srbiji, Vučić je odgovorio da bi do "takvog sastanka trebalo doći prije bilo kakvih izbora". U Srbiji se ove godine uz parlamentarne održavaju i predsjednički izbori. Vučić je kazao da zna kako je iznimno nepopularan u Hrvatskoj, dodajući da o njemu više pišu hrvatski nego srbijanski mediji. "Najlakše ćete prodati novine ili imati gledan program ako opsujete majku Vučiću", kaže on. Sebastian Kurz kazao je kako zna da je "povijest regije bila teška i mislimo da će i budućnost katkada biti teška", ali vjeruje u Aleksandra Vučića i političare u Hrvatskoj i smatra da će naći dobar način za rješavanje problema. >> Srbija provocira, ali tako joj može biti 