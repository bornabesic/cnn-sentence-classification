Mjesecima najavljivan Središnji savjet SDP-a, ili “vlada u sjeni” Socijaldemokratske partije Hrvatske, formirana je ovih dana i svoj program i članove predstavit će poslije drugog kruga lokalnih izbora, 4. lipnja. U SDP-u su uvjereni kako će se najkasnije ove jeseni održati prijevremeni izbori i zato već sada žele predstaviti svoju vladu u sjeni, kao kadrovsku i programsku osnovicu u slučaju da preuzmu vlast. Formiranje Središnjeg savjeta i formuliranje SDP-ovih politika, koje trebaju predstavljati strategiju vlade u slučaju izborne pobjede, pokazuje i kako Davor Bernardić nema namjeru popustiti pred kritičarima unutar Socijaldemokratske partije, koji ga optužuju za pad rejtinga i pozivaju da podnese ostavku. Da to namjerava, Bernardić se ne bi bavio pripremama za parlamentarne izbore, koje podjednako uključuju novi politički program SDP-a, kao i nova lica u ovoj vladi u sjeni. Osim toga, izgleda kako je šef SDP-a uspio okupiti najveći dio vodstva SDP-a u izradi programskih politika, pa čak i neke koji mu nisu skloni. Prema informacijama Jutarnjeg lista, u izradi programa vlade u sjeni angažirani su nekadašnji ministri vlade Zorana Milanovića, Boris Lalovac, Siniša Hajdaš-Dončić, Mihael Zmajlović, Arsen Bauk i Orsat Miljenić, na koje Bernardić računa kao članove iduće vlade. Predsjednik Središnjeg savjeta je Rajko Ostojić, jedan od potpredsjednika SDP-a i blizak Bernardićev suradnik. Vlada u sjeni koncipirana je tako da gotovo sve resore vode nova lica u politici, u većini slučajeva osobe koje su postigle izuzetne uspjehe u svojim profesijama. Oni su, potencijalno, novi ministri u slučaju pobjede SDP-a na izborima. Slično je napravio Ivica Račan, koji je nakon poraza na izborima 2003. osnovao Izvršni odbor SDP-a, u koji je uveo mlade perspektivne političare, koji su se kasnije etablirali, poput Zorana Milanovića, Mirele Holy i Bauka. Na sličan je način organizirana sadašnja SDP-ova vlada u sjeni. Neven Budak, ugledni povjesničar koji je bio zadužen za provedbu kurikularne reforme, vodi Savjet za obrazovanje, dok je šef SDP-ova Savjeta za lokalnu samoupravu postao Ivan Koprić, vodeći stručnjak za ovo područje u Hrvatskoj. Ministar zdravlja u sjeni je Danko Vrdoljak, šef Klinike za tumore u Vinogradskoj bolnici, kazališna redateljica Snježana Banović za kulturu, a za sport je zadužen Ratko Štritof. Najviše novih lica je kada su u pitanju financijsko-gospodarski sektori SDP-ove vlade u sjeni. Jer s izuzetkom prof. dr. Josipa Tice, koji je zadužen za gospodarstvo, šansu su dobili neki u javnosti slabije poznati esdepeovci. Frane Šesnić, vodi Savjet za razvoj i IT tehnologije, a Darko Liović inovacije i investicije. Savjet za turizam preuzeo je Dalibor Macan, načelnik općine Svetvinčent u Istri, koji se pokazao sposoban u privlačenju sredstava iz fondova EU. Tatjana Dalić, kreirat će politiku SDP-a u području rada i mirovinskog sustava. Iz redova iskusnih članova stranke Tonino Picula zadužen je za vanjsku, a Željka Antunović za sigurnosnu politiku. Usto, SDP-ova vlada u sjeni ima nekoliko članova bez portfelja - Branka Caratana, Vesnu Škulić, Mariju Lugarić, Spomenku Avberšek, Davorka Vidovića i Ivu Šlausa. Ovo ne znači kako svi među nabrojanima imaju političke ambicije. Ivan Koprić ustvrdio je da prvenstveno želi pomoći u transformaciji Hrvatske: “Nikakvi me politički angažmani ne zanimaju. Pristao sam pod uvjetom da mogu raditi na stručnim osnovama decentralizacije i reforme javne uprave. Zalažem se za decentralizaciju zemlje, teritorijalni preustroj i javnu upravu koja nije instrument vladanja, nego racionalni sustav za pružanje javnih usluga”, rekao je Koprić. Tko su ljudi koji bi u slučaju pobjede SDP-a mogli preuzeti vođenje državeRajko Ostojić (predsjednik Središnjeg savjeta SDP-a) - liječnik, dragovoljac Domovinskog rata, od 2011. godine ministar zdravlja, ali je smijenjen u lipnja 2014. Na konvenciji SDP-a 2012. osvaja najviše glasova za potpredsjednika stranke. SDP-ov kandidat na izborima za gradonačelnika Zagreba 2013., izgubio od Bandića   Ivan Koprić (Savjet za lokalnu samoupravu) - vodeći stručnjak za pitanja lokalne uprave i samouprave u Hrvatskoj Ivan Koprić   Danko Vrdoljak (Savjet za zdravstvo) - predstojnik Klinike za tumore KBC-a Sestre milosrdnice Danko Vrdoljak   Neven Budak (Savjet za obrazovanje) - poznati povjesničar i predsjednik Stručnog povjerenstva za provedbu Kurikularne reforme obrazovanja   Snježana Banović (Savjet za kulturu) - kazališna redateljica i profesorica na Akademiji dramskih umjetnosti u Zagrebu Snježana Banović   Josip Tica (Savjet za gospodarstvo) - redovni profesor na Katedri za makroekonomiju, Ekonomskog fakulteta Zagreb Josip Tica   Dalibor Macan (Savjet za turizam) - načelnik istarske općine Svetvinčenat (ima najbolje rezultate među liderima lokalne samouprave u privlačenju nepovratnih sredstava iz fondova Europske unije) Dalibor Macan   Darko Liović (Savjet za malo gospodarstvo) - od 2012. do 2016. godine obnaša dužnost predsjednika Uprave Hrvatske agencije za malo gospodarstvo, inovacije i investicije Darko Liović   Hrvoje Buljan (Savjet za znanost) - bio je gostujući znanstvenik na Massachusetts Institute of Technology, a danas je redoviti profesor na PMF-u u Zagrebu Hrvoje Buljan   Frane Šesnić (Savjet za razvoj i IT tehnologije) - direktor Razvojne agencije Zagreb i predsjednik Skupštine Zadruge za etično financiranje Frane Šesnić   Tatjana Dalić (Savjet za rad i mirovinski sustav) - nekadašnja pomoćnica ministra rada i mirovinskog sustava u Milanovićevoj vladi Tatjana Dalić   Ratko Štritof (Savjet za sport) - bivši kapetan vaterpolske reprezentacije Hrvatske Ratko Štritof   Željka Antunović (Savjet za sigurnosnu politiku) - bivša potpredsjednica Vlade i ministrica obrane te potpredsjednica SDP-a Željka Antunović   Branko Caratan (član bez portfelja) - politolog i bivši političar. Odlikovan 2009. za osobit doprinos razvitku i ugledu RH Branko Caratan   Ivo Šlaus (član bez portfelja) - akademik, ugledni fizičar i bivši predsjednika Svjetske akademije znanosti i umjetnosti Ivo Šlaus   Davorko Vidović (član bez portfelja) - bivši sisački gradonačelnik i ministar rada i socijalne skrbi, dugogodišnji zastupnik Davorko Vidović   Vesna Škulić (članica bez portfelja) - članica udruga civilnih invalida, prva zastupnica s invaliditetom koja je ušla u Sabor Vesna Škulić   Spomenka Avberšek (članica bez portfelja) - dugogodišnja čelnica Sindikata zdravstva i socijalne skrbi, lani je ušla u SDP Spomenka Avberšek   Tonino Picula (Savjet za vanjsku politiku) - ministar vanjskih poslova u Račanovoj Vladi, zastupnik u Europskom parlamentu Tonino Picula