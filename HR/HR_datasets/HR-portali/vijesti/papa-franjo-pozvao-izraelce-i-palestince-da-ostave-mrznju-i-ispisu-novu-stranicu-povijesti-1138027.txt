Papa Franjo je u nedjelju u svom obraćanju na Božić izrazio nadu u mir u svijetu koji je obilježen ratom i terorizmom, pozvavši ljude da se na taj dan sjete migranata, izbjeglica i onih pogođenih gospodarskom nestabilnošću uzrokovanom "idolatrijom novca".  Poruka tradicionalnog papinog obraćanja "Urbi et Orbi" (Gradu i svijetu) bila je prožeta porukama o ratu, nasilju i patnji u vremenu koje bi trebalo biti obilježeno skladom i mirom, simboliziranom u Isusovom rođenju. "Današnja poruka (mira) ide do kraja svijeta kako bi došla do svih ljudi,  pogotovo onih pogođenih ratom i žestokim sukobima koji se čine snažnijim od težnje prema miru", istaknuo je Franjo na talijanskom jeziku.  Papa Franjo je na četvrti Božić otkad je postao papa 2013. pozvao Palestince i Izraelce da imaju hrabrosti ostaviti po strani mržnju i osvetu, te "da ispišu novu stranicu povijesti". Između dva naroda su krajem tjedna ponovno izbile napetosti zbog odluke Ujedinjenih naroda o zaustavljanju izraelskog naseljavanja na spornim teritorijima.  "Mir onima koji su izgubili dragu osobu u brutalnim činovima terorizma koji je posijao strah i smrt u srca tolikih država i gradova", rekao je Papa pred oko 40 tisuća okupljenih na Trgu Svetog Petra. Pozvao je na mir u Siriji i ubrzano pružanje pomoći iscrpljenom stanovništvu Alepa nad kojim su prošlog tjedna snage sirijske vlade ponovno uspostavile kontrolu nakon četiri godine borbe s pobunjenicima.  "Vrijeme je da oružje utihne zauvijek, a da međunarodna zajednica aktivno potraži dogovoreno rješenje kako bi se obnovio suživot u toj zemlji", dodao je Papa.  Istaknuo je kako bi Božić trebao inspirirati sve da pomognu onima koji su imali manje sreće, uključujući migrante, izbjeglice i one pogođene društvenim i gospodarskim nemirima.  "Mir onima koji pate zbog gospodarskih ambicija nekolicine, zbog obične pohlepe i idolatrije novca koje vode do ropstva", naglasio je Papa.  Pozvao je i na kraj "fundamentalističkog terorizma" u Nigeriji u kojem je Boko Haram, teroristička skupina vjerna Islamskoj državi, ubila više od 15 tisuća, a raselila više od dva milijuna ljudi.  Uputio je apel za dovršetak napetosti između vlade i opozicije u Venezueli, na slogu u Kolumbiji u kojoj je nedavno dogovorom između sukobljenih strana završio građanski rat između gerila FARC-a i vlade, te na mir na korejskom poluotoku i u Mjanmaru.  >> Kardinal Bozanić na božićnoj misi u katedrali: 'Mirimo li se s time da se obitelj razgrađuju i da se brakovi razaraju?'