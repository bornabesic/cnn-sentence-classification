Predsjednik donjeg doma britanskog parlamenta John Bercow izjavio je u ponedjeljak kako se 'snažno protivi' ideju da američki predsjednik Donald Trump tijekom skorašnjeg posjeta Ujedinjenom Kraljevstvu obrati zastupnicima, javlja BBC. Bercow je kolegama zastupnicima rekao kako je njegovo protivljenje rasizmu i seksizmu odigralo snažnu ulogu u formiranju ovakvog stava. Njegov govor popraćen je velikim aplauzom od strane zastupnika Škotske nacionalne stranke. Bercow je spomenuo i Trumpov kontroverzni ukaz o zabrani ulaska izbjeglica i državljana sedam većinom muslimanskih zemalja u SAD. - I prije izdavanja te zabrane snažno bih se protivio njegovu obraćanju Parlamentu. A nakon uvođenja zabrane moje protivljenje je samo snažnije, rekao je. Donald Trump pozvan je u državni posjet Velikoj Britaniji nakon što je britanska premijerka Theresa May posjetila Bijelu kuću prije nekoliko tjedana. U međuvremenu je pokrenuta peticija koju je potpisalo nekoliko milijuna građana kojom se poziva na zabranu njegova posjeta. Tom se pozivu pridružio i čelnik laburista Jeremy Corbyn, a i liberalni demokrati su kazali da za njih Trump nije dobrodošao. S druge strane, donedavni čelnik UKIP-a Nigel Farage smatra da bi zastupnici prema ovome pitanju trebali ostati neutralni. Zastupnici će 20. veljače na plenarnoj sjednici raspravljati o spomenutoj peticiji.