Šanse da reforma obrazovanja zaživi za dvije godine nikakve su, ocijenio je Neven Budak, predsjednik SDP-ova Savjeta za obrazovanje, znanost i tehnologiju, na današnjoj konferenciji za novinare. Zbog posla koji je pred Ekspertnom skupinom, a koja ionako nije kompletna, Budak je jasan: – Izgubili smo četiri generacije koje su trebale biti obuhvaćene reformom obrazovanja. Osim što je još jednom naglasio netransparentnost u izboru voditeljice ekspertne skupine Jasminke Buljan Culaj, sporna mu je i činjenica da među prijavljenim kandidatima nije bilo “dovoljno kompetentnih” za izbor svih članova ekspertne skupine. – Ovdje se ne radi o transparentnom postupku, već o izboru podobnih kandidata. Uostalom, Jasminka Buljan Culej savjetnica je ministra Barišića pa ona izravno ovisi o njemu. Na tu je poziciju trebala biti imenovana osoba koja je materijalno neovisna o politici – poručio je Budak. Naglašava da je smjena ministra obrazovanja Pave Barišića, kao i smjena članova Posebnog stručnog povjerenstva na čijem je čelu Dijana Vican, jedini logičan potez koji bi trebao uslijediti, dok bi oporba trebala na lokalnoj razini učiniti sve da reforma obrazovanja krene. Zato kaže, županije, gradovi i općine u kojima je SDP na vlasti započet će s reformom. – Jedinice lokalne samouprave moraju voditi računa da se ravnatelji škola biraju po stručnosti, da se unaprijedi postojeća infrastruktura škola, kao i da financiraju fakultativne sadržaje – kazao je Budak. Ministar Barišić Budaku je odgovorio da ostavku neće dati. – Budak je imao priliku pokazati svoju provedbu strategije koja dosad nije postigla neke rezultate. Neka prepusti sad onima koji imaju ovlasti da pokažu kako se to dobro može napraviti – poručio je Barišić.