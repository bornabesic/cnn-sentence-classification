Potpredsjednica Vlade i ministrica gospodarstva, poduzetništva i obrta Martina Dalić u ponedjeljak je u Varaždinu razgovarala s gospodarstvenicima na okruglom stolu, s kojega je poručila kako Vlada želi iskoristiti šansu koju pružaju pozitivna ekonomska kretanja, te poboljšati poslovnu investicijsku klimu. "Novosti za poboljšanje poslovne investicijske klime jesu ono što poduzetnici očekuju. Jasno je da će dio njihovih primjedbi biti moguće ugraditi u mjere Vladine politike, ali neke nije moguće, zbog Europske unije ili drugih ekonomskih razloga. Vlada želi pokazati da će se jednom po jednom mjerom rješavati dio problema gospodarstva“, rekla je Dalić na okruglom stolu "Unaprijedimo poslovno okruženje - prijedlozi hrvatskoga gospodarstva za unaprjeđenje poslovnog okruženja", koji su u Varaždinu organizirali Hrvatska gospodarska komora i Ministarstvo gospodarstva, poduzetništva i obrta. Naglasila je kako Vlada namjerava iskoristiti šansu koju pružaju pozitivna ekonomska kretanja u Hrvatskoj, pa je zato na početku mandata krenula s poreznim rasterećenjima. Najavila je kako će uslijediti snižavanja troškova poslovanja te istaknula kao pozitivan primjer odluku Hrvatske gospodarske komore da se u prvoj godini postojanja tvrtke ne plaća članarina. Poduzetnici koji su sudjelovali na okruglom stolu probleme ponajprije vide u poreznim obavezama, pravnoj nesigurnosti, ostalim neporeznim davanjima, javnoj upravi koja ih ne prati, kao i u neujednačenom pravosuđu. Istaknut je problem na varaždinskom području - 12.000 zaposlenih u radno intenzivnoj industriji u Varaždinskoj županiji, koji ostvaruju 6,5 milijardi kuna izvoza, ali s prosječnom plaćom od tek 3.500 kuna. Ministrica je rekla da Vlada sasvim sigurno ne želi da se ugasi bilo koja industrija, pa sve mjere od smanjivanja poreznih opterećenja do snižavanja troškova poslovanja imaju za cilj pomoći i drvnoj, tekstilnoj i kožarskoj industriji. Predsjednik HGK Luka Burilović kazao je da je Varaždinska županija jedna od razvijenijih sa 7 posto ukupnog izvoza Hrvatske, ali da ima problema koji muče poduzetnike ovdje kao i u drugim dijelovima Hrvatske. "Vlada je ozbiljno krenula u rješavanje birokratskih prepreka. Napravila je reformu poreznog sustava. To nije jedino što može pomoći, ali je dobra pretpostavka za dalje", rekao je Burilović i dodao da treba profesionalizirati državnu administraciju, reformirati pravosuđe, obrazovanje prilagoditi potrebama tržišta te podići konkurentnost. "Komora je s Vladom krenula u projekt dualnog obrazovanja, da nam mladi odmah imaju praksu jer nam ne može biti cilj da stvaramo kadrove za Zavod za zapošljavanje, ili još gore, inozemstvo. Moramo podići i konkurentnost, a tu je važna uloga HBOR-a, koji treba postati razvojna agencija, a ne biti poslovna banka“, zaključio je Burilović.