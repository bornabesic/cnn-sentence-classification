NOVO 13:46 - Hrvatski sabor u petak je potvrdio Međunarodnu konvenciju iz Nairobija o uklanjaju podrtina iz 2007. koja ujednačuje pravila o lociranju, označavanju i uklanjanju podrtina koje mogu biti opasne za sigurnu plovidbu i morski okoliš i čija sanacija često nosi velike troškove, te je glasovanjem zaključio ovotjedni rad, a nastavak sjednice najavljen je za srijedu, 5. travnja. Sabor je izmijenio Zakon o upravnim sporovima, a u drugo čitanje poslao izmjene Zakona o željeznici, koje je predložila Vlada. Zakon o minimalnoj plaći, koji je predložio Klub SDP-a, po kojem bi se minimalna plaća povećala na 50 posto prosječne, Sabor nije prihvatio. Protiv prijedloga glasovala su 62 zastupnika, tri su bila suzdržana, dok su 43 smatrala da zakon treba prihvatiti. Jednoglasnu potporu dobila je odluka da se 16. svibnja proglasi Nacionalnim danom osoba s intelektualnim teškoćama. Na taj se način želi podignuti svijest javnosti o društvenoj skupini koja, po službenim podacima, u Hrvatskoj ima registriranih gotovo 25.000 osoba. Sabor se suglasio da se naziv Međunarodnog dana sjećanja na romske žrtve Porajmosa/Holokausta, koji se obilježava 2. kolovoza, promjeni u Međunarodni dan sjećanja na romske žrtve genocida u Drugom svjetskom ratu/Samudaripen. Predstavnik romske manjine Veljko Kajtazi, koji je potaknuo izmjene, objasnio je kako je na 9. kongresu Međunarodne romske unije 2015. u Rigi utvrđeno da je pojam "Porajmos" neprimjeren te ga treba zamijeniti sa "Samudaripen". Pravnicu Maju Kević Sabor je u petak imenovao zamjenicom pučke pravobraniteljice, koja ima najmanje tri zamjenika koji se biraju na osam godina uz mogućnost ponovnog izbora. O razrješenju dijela članova Upravnog vijeća Hrvatske novinske izvještajne agencije (Hina) i imenovanju novih Sabor će raspravljati u srijedu. U utorak, 4. travnja, u Saboru će se obilježiti 8. obljetnica članstva Hrvatske u NATO savezu. Svi zastupnici pozvani su na svečanost, rekao je potpredsjednik Sabora Željko Reiner. --------------------------------- 10:35 - - Most očito ima informacije koja su se kaznena djela događala u toj tvrtci ili se radi o čistom populizmu da bi se zamaglila situacija i donio zakon koji bi stavio dodatni trošak na porezne obveznike. Uživa li ministar Marić povjerenje Mosta nakon što je gospodin Petrov podnio kaznenu prijavu protiv vlasnika Agrokora? Želim to čuti od Mosta - naveo je na saborskoj sjednici SDP-ov Gordan Maras, dodajući da ne može povjerenje imati osoba koja je radila do prije godinu dana za Agrokor protiv kojega Most podnosi kaznenu prijavu. Ivan Vilibor Sinčić (Živi zid) kazao je kako je Agrokor neodrživ već dugo vremena. - To je slom kreditne, monetarne i fiskalne politike - istaknuo je dodajući da je nemoguće vraćati dugove u takvim okolnostima. - Lako je bilo poslovati s opraštanjem poreza, uz potporu države i plaćanjem bonovima, što je protuzakonito. Bonovi su protuzakoniti desetak godina. Što se radilo? Svi smo gledali kako se krši zakon. Očito je Agrokor država u državi - kazao je Sinčić pa pitao gdje je prijava protiv ministra Marića i osoba koje sjede u upravi Hrvatske banke za obnovu i razvoj. Sinčić je kazao da krediti koje je HBOR dao Agrokoru neće nikada biti vraćeni. Komentirao je i Zakon o sistemski važnim tvrtkama. - Zakon će kad tad doći na raspravu i mi smo za to da se ispita porijeklo imovine onih na koje će se primjenjivati - kazao je Sinčić. Mostov Miro Bulj kazao je da Maras nije u pravu, jer su i SDP-ove i HDZ-ove vlade bile sluge stranih interesa, a za njih igra i Ivica Todorić. --------------------------------- 09:55 - Situacija na hrvatskom gospodarskom tržištu, odnosno u Agrokoru, tema je o kojoj u petak, mimo dnevnog reda, u Hrvatskom saboru žele govoriti tri kluba, SDP-ov, Živog zida i Mosta. U njihovo ime zatražili su to Gordan Maras, Ivan Vilibor Sinčić i Miro Bulj, nakon što je Sabor radni dan započeo 15-ak minuta kasnije nego inače. U Saboru, naime, još zasjeda Klub HDZ-a na kojemu je i premijer Andrej Plenković. --------------------------------- 09:36 - Za nekoliko trenutaka trebala bi početi sjednica Sabora, a trenutno u Hrvatskom saboru zasjeda Klub HDZ-a na kojemu je i premijer Andrej Plenković. Službenih informacija o temi rasprave nema, no za pretpostaviti je da se radi o zakonu koji se odnosi na Agrokor, to jest prijedlogu zakona o sistemski važnim tvrtkama koji bi Vlada danas treba poslati Saboru u hitnu proceduru i o kojem bi, po neslužbenim najavama, zastupnici odlučivali već ovaj vikend. Da će taj zakonski prijedlog ići u petak, najavio je u četvrtak navečer predsjednik Sabora Božo Petrov kad je, nešto prije ponoći, izašao sa sastanka u Banskim dvorima na kojem se finalizirao nacrt spomenutog zakona. U Banskim dvorima u četvrtak je održan sastanak premijera Plenkovića i ministrice gospodarstva Martine Dalić o nacrtu zakona o sistemski važnim tvrtkama, na kojem su bili i Božo Petrov i politički tajnik Mosta Nikola Grmoja.