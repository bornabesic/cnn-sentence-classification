Dva dana nakon što je u Bruxelles došlo pismo britanske premijerke Therese May kojim pokreće Članak 50. Lisabonskog ugovora, dakle izlazak iz članstva Europske unije, Donald Tusk, predsjednik Europskog vijeća, obznanio  je svoje smjernice za pregovore. Posebna je novost da EU ne isključuje mogućnost razgovora s Ujedinjenim Kraljevstvom o budućem sporazumu o slobodnoj trgovini i prije nego što dvije strane zaključe ugovor o izlasku iz članstva, Brexitu, ali ne pristaju na paralelne pregovore sve dok ne bude jasan napredak oko glavnih pitanja. Pod egidom “etapnog pristupa” Britanija bi trebala pokazati “dostatan napredak” u dogovoru o razlazu u prvoj etapi pa bi onda članice Unije mogle pristati da se pokrenu i trgovinski pregovori u drugoj etapi. No, i samo za to će se London, koji je tražio paralelne pregovore o svim pitanjima istodobno, što je Bruxelles rezolutno odbio, morati poprilično pomučiti jer su definirani čvrsti uvjeti. Naime, tijekom tranzicijskog razdoblja, koje će početi vjerojatno izlaskom Britanije iz članstva 2019.  i prije nego što bude zaključen sporazum o slobodnoj trgovini, London će morati prihvatiti pravila EU, uključujući doprinose proračunu kako je dogovoreno kad je usvojen višegodišnji financijski okvir za razdoblje od 2014. do 2020. te pravosudni nadzor. A upravo su to neki od ključnih razloga, uz pitanje migracija, zbog kojih je u lipnju prošle godine na referendumu izglasan Brexit. O Tuskovu prijedlogu smjernica za pregovore sada će razgovarati predstavnici 27 zemalja članica kako bi mogli biti usvojeni na posebno sazvanom summitu 29. travnja. Taj je datum također specifičan jer je između dva kruga francuskih predsjedničkih izbora pa se očekuje da će imati pozitivan utjecaj na biračko tijelo kako ne bi dopustilo da u prvom tjednu svibnja pobijedi kandidatkinja desnog centra Marine Le Pen. Jer, svi se slažu, njezina bi pobjeda, nakon Brexita, bila najozbiljniji udarac budućnosti EU kakva je zacrtana Rimskom deklaracijom. Le Pen, naime, govori o “novoj, Europi nacija”, što je zapravo krinka za razbijanje sadašnje EU. Zato su neke vlade već potajno počele razrađivati strategiju djelovanja u slučaju da Le Pen pobijedi u Francuskoj. Nakon što smjernice budu prihvaćene na summitu, Komisija će pripremiti preporuke za pregovore, koje će u svibnju biti usvojene na ministarskoj razini. Tek tada glavni europski pregovarač za Brexit, Michel Barnier, dobiva mandat za početak pregovora, što se očekuje, kako su rekli jučer, 22. svibnja. Izbor Michela Barniera nije slučajan - riječ je o dobrom pregovaraču, ali i bivšem povjereniku koji je planirao ujednačiti poslovanje londonskog Cityja s kontinentom, što je izazvalo vrlo burne reakcije Britanije. E, sad im je upravo taj bivši povjerenik s druge strane stola. Tusk je izrazio uvjerenje da Velika Britanija neće koristiti pitanje sigurnosti kao svoj adut u pregovorima o Brexitu, što se moglo zaključiti iz govora premijerke Therese May u britanskom parlamentu. “Naši partneri su mudri i pošteni, stoga sam potpuno siguran da nitko nije zainteresiran za to da koristi sigurnosnu suradnju kao predmet pregovora”, rekao je Tusk. Istaknuo je da EU u pregovorima neće imati “kazneni pristup” jer je Brexit već sam po sebi kazna. “Nakon više od 40 godina zajedništva dužni smo jedni drugima osigurati da razvod bude što više gladak”, izjavio je Tusk. Posebno je zadovoljan time što je dokument definiran tako da u pregovorima “Europska unija djeluje jedinstveno, obećava da će biti konstruktivna te djelovati kako bi se pronašao sporazum. To je u najboljem interesu obiju strana”, stoji u dokumentu o kojem će uskoro raspravljati i Vlada u Zagrebu.  Imperativ je izbjeći povratak granice između Sjeverne Irske i Irske  1. Osigurati pravnu situaciju građanima EU koji žive u Velikoj Britaniji na temelju uzajamno prihvatljivih jamstava koja će vrijediti i za britanske državljane u 27 država članica. Za to su pitanje posebno zainteresirane vlade Poljske i Irske, ali i drugih članica. 2. Spriječiti pravni vakuum za tvrtke jer se nakon Brexita europsko pravo više neće primjenjivati u Velikoj Britaniji. To je izuzetno važno kako tvrtke ne bi doživjele neočekivane gubitke. 3. Britanija mora ispuniti svoje financijske obveze koje je preuzela kao zemlja članica. Riječ je o novcu koji treba uplatiti, čija se namjena već zna i bez kojega bi moglo doći do problema u isplatama. EU jamči da će poštovati svoja obećanja. 4. Izbjeći uvođenje čvrste granice između Republike Irske i Sjeverne Irske, jedine kopnene granice između Ujedinjenog Kraljevstva i Europske unije. Riječ je o jednom od najosjetljivijih pitanja pregovora, važnijem od škotskog referenduma, jer je Sjeverna Irska desetljećima bila poprište krvavih sukoba. 5. EU se nada da Velika Britanija neće koristiti pitanje sigurnosti kao adut u pregovorima o Brexitu. Šef britanske diplomacije Boris Johnson potvrdio je jučer “bezuvjetni” angažman Velike Britanije oko sigurnosti Europe, koji neće biti predmet cjenkanja u sklopu pregovora o Brexitu. “Obećavamo bezuvjetni angažman oko sigurnosti i obrane Europe jer doista vjerujemo da se radi o sigurnosti i boljitku cijele transatlantske zone”, zaključio je Johnson.