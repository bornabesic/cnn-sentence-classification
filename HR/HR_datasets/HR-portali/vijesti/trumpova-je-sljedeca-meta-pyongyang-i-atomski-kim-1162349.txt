Iako se, listajući naslovnice novina, čini kako su Bliski istok i Sirija središte vanjskopolitičkih okršaja među velesilama, po svemu sudeći, središte globalne geopolitičke slike na suprotnoj je strani svijeta – na području jugoistočne i istočne Azije. Dokaz tomu je i činjenica da se možda najnapetija drama u ovome trenutku, iako je ona pomalo u sjeni zbivanja u Siriji, odvija oko južnokorejskog poluotoka. Sjevernokorejski diktator Kim Jong-un sada već gotovo bez ikakve kontrole opetovano ispaljuje rakete dugog dometa koje padaju u more pokraj Japana i Južne Koreje te razvija nuklearno oružje za koje nitko ne može sa sigurnošću reći hoće li biti upotrijebljeno u njegovu nastupu ludila i bijesa ili ne. Nosač pun simbolike Američki predsjednik Trump odlučio se očito aktivnije pozabaviti ovim područjem, što se vidi i iz činjenica kako je prema korejskom poluotoku uputio USS Carl Vinson, jedan od najjačih i najmoćnijih nosača zrakoplova koje mornarica SAD-a ima u svom arsenalu. Koliki je njegov značaj u vojnim operacijama, govori i činjenica da je upravo s njegove palube krenuo napad na Osamu bin Ladena, da je upravo s njegove palube Bin Ladenovo tijelo bačeno u more. Borbena grupa ovog nosača zrakoplova na putu prema Koreji pokazuje kako je Trumpova administracija učinila značajan odmak u odnosu na stav koji je Obama imao prema Koreji i tom dijelu svijeta. Dok se Obamina administracija ograničavala na verbalne osude Kim Jong-unovih eskapada, bilo da se radi o podzemnim nuklearnim pokusima, testiranjima dalekometnih raketa ili provokacijama usmjerenim prema Južnoj Koreji, Trump očito ovom problemu pristupa znatno oštrije. Nakon što su Sjevernokorejci prvo oprezno ispalili jednu dalekometnu raketu prije nešto više od mjesec dana, a potom, vidjevši da se ništa ne događa, ispalili još nekoliko, prkoseći ostatku svijeta, sada je prilično jasno da bi njihova nova provokacija mogla biti kažnjena vojnim udarom. Trump je najavio čak i mogućnost preventivne vojne akcije, što bi značilo uništenje sjevernokorejskih nuklearnih kapaciteta i otklanjanje opasnosti od nuklearnog napada iz Pyongyanga. Uspjela večera s Jinpingom Naravno, imajući na umu kako je Sjeverna Koreja pod svojevrsnim patronatom Kine, Trump se pobrinuo da prije poduzimanja vojne akcije privoli Peking na svoju stranu. I to svojevrsnom kombinacijom mrkve i batine. Upravo u vrijeme dok je na večeri kao gosta imao kineskog predsjednika Xi Jinpinga koji se nalazio u službenom posjetu SAD-u, s čak 59 raketa zasipao je zračnu bazu sirijske vojske. Udarom na regularne sirijske trupe, što SAD nikada prije nije učinio, pokazao je da se ne libi uporabiti silu, i to u isto vrijeme dok je kineskom predsjedniku pojašnjavao da će Washington dovesti Sjevernu Koreju u red, s kineskom pomoći ili bez nje. Peking je, vrlo očito, primio ovo upozorenje na znanje i složio se da se Sjeverna Koreja, koja se već dugo opire i svojim kineskim saveznicima, treba smiriti. – Visoki dužnosnici Kine ustvrdili su kako će poduzeti oštre mjere protiv Sjeverne Koreje ako Pyongyang obavi novi nuklearni pokus ili testira interkontinentalni balistički projektil, potvrđeno je jučer u Seulu kamo je doputovao kineski nuklearni izaslanik Wu Dawei kako bi raspravio s Južnokorejcima prijetnje sa sjevera. Južna Koreja je u cijelom ovom slučaju u prilično nezavidnom položaju, svojedobni je talac kojeg drže sjevernjaci. Ne zbog nuklearnih projektila koje je sustavima THAAD vrlo lako presresti i relativno neškodljivo uništiti prije nego dođe do nuklearne eksplozije. Ne ni zbog dalekometnih raketa kojima bi Sjeverna Koreja mogla gađati jug ili Japan, pa čak i dosegnuti neke od američkih zapadnih teritorija. I njih bi se moglo bez ikakva problema presresti i uništiti u letu. Prava opasnost zbog koje još nikada nije izveden udar na Sjevernu Koreju leži u činjenici da je južnokorejski glavni grad Seul samo tridesetak kilometara od demilitarizirane zone, a na njega je u ovom trenutku usmjereno oko 13.000 sjevernokorejskih artiljerijskih oružja koje bi ga svojim salvama razorilo u sat vremena uz stotine tisuća žrtava.  >> Trump: I Islamska država i Al-Assad moraju što prije pasti! >> SVJETSKA EKSKLUZIVA Al-Assad: Europa se neće zaštititi od terorista jer ih podržava Pitanje obrane Južne Koreje i Japana Donald Trump je relativno često isticao tijekom svoje predizborne kampanje, ali u nešto drukčijem svjetlu nego danas. Tada je tvrdio kako Južna Koreja i Japan trebaju znatno više plaćati obranu koju im, na temelju posebnih sporazuma, pruža SAD. Ipak, situacija je sada nešto drukčija i Bijela kuća više ne spominje troškove, ali zato očito ima znatno više odlučnosti zagristi u kiselu sjevernokorejsku jabuku i riješiti taj problem prije nego Pyongyang razvije nuklearni program do te mjere da bi postao stvarna opasnost ne samo za njegove susjede, Južnu Koreju i Japan, već i za čitav svijet      