Pukom srećom i zahvaljujući taksistu jedna 80-godišnjakinja iz Zagreba nije postala žrtva vrlo sofisticirane prevare. S druge strane, Fanika Đ., koja je  80-godišnjakinji pokušala izvući njezinu životnu ušteđevinu, uhićena je te je osumnjičena za prevaru. Sutkinja istrage zagrebačkog Županijskog suda odredila joj je jednomjesečni istražni zatvor zbog opasnosti od ponavljanja djela. A priča koja je svemu prethodila već je mnogo puta viđena na stranicama novinskih crnih kronika. I opetovano se ponavlja usprkos činjenici što policija svako malo upozorava građane starije životne dobi da ne nasjedaju na priče onih koji ih zovu te se lažno predstavljaju kao policajci, poreznici, socijalni radnici, bankari...  pri  tome  se  raspitujući o materijalnim prilikama svojih žrtava. Ovaj  put poziv 80-godišnjakinji došao je od “poreznice” Fanike Đ. Kako se sumnja, Fanika Đ.  je nazvala 80-godišnjakinju te joj se predstavila kao poreznica da bi joj potom kazala: -  Utvrdili smo da vam trebamo isplatiti povrat poreza za nekoliko godina unatrag. Radi se o ukupno oko 65.000 kuna. No da bi vam to bilo isplaćeno, vi  prije toga morate otići u banku i zatvoriti sve svoje račune. Osim toga s njih morate podignuti sav novac koji imate. Kada to učinite netko će vas nazvati  i  kazati  vam što da napravite, a uz povrat poreza od oko 65.000 kuna, isplatit  ćemo  vam i oko 13.000 kuna bonusa - kazala je Fanika Đ. 80-godišnjakinji. U cijeloj priči, posebno je zanimljivo što je 80-godišnjakinja na svojim računima imala upravo oko 65.000 kuna, što je podatak koji je “poreznica” Fanika Đ. očito znala. Kako je to saznala, trebalo bi se utvrditi istragom. A  koliko je žarko željela novac koji nije njen, svjedoči i podatak da je 80-godišnjakinji, koja joj je kazala: - Ne mogu ja sada ići u banku jer je vani hladno i sve je zaleđeno; spremno odgovorila: - Nema problema, poslat ćemo vam taksi. I taksi je uistinu došao po 80-godišnjakinju, koja je sjevši u automobil taksistu počela pričati što joj se dogodilo. Taksistu je ta priča bila sumnjiva, što joj je i kazao, pa se ponudio da skupa s njom ode u banku te da sve navedeno ispričaju djelatnicima banke. Ispostavilo se da je to bio pametan potez, jer se odmah, naravno ustanovilo, da je riječ o prevari. Banka  je  odmah o svemu obavijestila  policiju, a policajci su odlučili postaviti zamku Faniki Đ. Prema dogovoru s 80-godišnjakinjom, policajci su s njom otišli  doma, a čim su ušli u stan, zazvonio je telefon. Na drugoj strani žice bila je žena, koja je kazala da je iz Mirovinskog te je upitala 80-godišnjakinju je li podigla novac. Ova je odgovorila: - Jesam, svih 65.000 kuna. Dok  joj je odgovarala, vrata stana su se otvorila i ušla je Fanika Đ. koje se  nadala  domoći  novca.  No  ušetala  je  ravno  u  policijsku klopku, a shvativši  da  je razotkrivena  pokušala se obraniti tvrdnjama da nije prevratnica. - Došla sam pogledati onu željeznu peć u dvorištu. Nisam prevarantica. Ne znam ništa o tom novcu - govorila je Fanika Đ. policajcima. No opravdanja su joj bila uzaludna jer je uhićena i privedena te na koncu i pritvorena.  >> Prevarantica (31) od bračnog para izvukla 290.000 kuna 