SDP je danas u saborsku proceduru uputio zahtjev za osnivanje istražnog povjerenstva za utvrđivanje okolnosti nastajanja koncerna Agrokor, njegove današnje pozicije, nastajanja duga te svih okolnosti koje su dovele do aktivnosti Vlade prema Agrokoru. Predsjednik SDP-a Davor Bernardić tvrdi kako je jasno da javnost trenutno ne vjeruje niti premijeru Andreju Plenkoviću, niti ministrici gospodarstva Martini Dalić, ali ni ministru financija Zdravku Mariću, čiji opoziv su jučer zatražili, te da se u pitanje dovodi povjerenje cijeloj Vladi ako se pokažu točnim informacije da su lex Agrokor pisale, kako kaže, banke preko odvjetničkih društava. - Trebamo utvrditi koje su se to akvizicije događale zadnjih nekoliko mjeseci, kao i što se događalo nakon dolaska vladinog povjerenika. Cilj nam je istina i ništa osim istine, jer ovo je interes hrvatskog naroda, to je imovina hrvatskog naroda. Hrvatski narod ima pravo znati gdje su njegovi novci, njegova imovina i to pravo nitko ne smije oduzeti – kazao je Bernardić. Njegov stranački kolega Gordan Maras kaže da su se povjerenstvo odlučili zbog enormnog interesa javnosti. - Ovo je od svih povjerenstva koja su u hrvatskoj povijesti osnivana u Hrvatskom saboru najvažnije, zbog toga što obuhvaća najveći gospodarski problem koji se dogodio u RH, obuhvaća probleme koje smo imali od '90-ih zbog pretvorbe i privatizacije, ali i do ove godine kada je kriza eskalirala, odnosno kada smo vidjeli da postoji veliko nepovjerenje javnosti prema onima koji odlučuju – komentira Maras. Povjerenstvo bi trebalo dati odgovore kako je nastao sam koncern, do uloge tržišnih regulatora, odnosno Agencije za zaštitu tržišnog natjecanja, Hrvatske narodne banke, Hanfe, burzi na kojima se trguje dionicama kompanija iz Agrokora, nabraja Maras. - Želimo vidjeti i kako je teklo poštivanje zakona vezanih uz naplatu potraživanja i dugovanja koncerna, računovodstvenog izvještavanja. Želimo točno dati odgovor i poruku javnosti je li bilo pogodovanja, jesu li neki ministri u Vladi radili u interesu kompanije ili javnosti. To je jedna zaokružena cjelina gdje ćemo dati jednu zaokruženu sliku kako je nastao problem i kako je došlo do rješenja, ali želimo dati odgovor javnosti i tko je sudjelovao u izradi lex Agrokora, jesu li istiniti navodi da su određeni interesni krugovi utjecali na one koji su pisali zakone, je li primjerice povjerenik povezan s nekim dobavljačima – pojasnio je Maras. Dodaje kako je uprava Agrokora odgovorna za ovu krizu, a među njima i ministar Marić koji je bio dio te uprave. Bernardić kaže kako je u pretvorbi i privatizacije, dok se Hrvatska branila u ratu, nestala hrvatska imovina. - Nema dugoročnog uspjeha ni dugoročne sreće preko tuđe sreće, tuđeg znoja i tuđeg rada, to nas uči ova lekcija. Ako su znali, zašto nisu zaustavili, ako su se izuzeli zašto su glasali o povjereniku i direktno time ugrozili interes Hrvatske, kreditni rejting sa sudbinom Agrokora, koja je trenutno nesigurna. Vidjeli smo da je povjerenik dobio kredit od samo 80 milijuna eura kojime su isplaćene plaće, a nisu namireni mali dobavljači i mali poljoprivrednici. Hrvatska poljoprivreda je ugrožena - rekao je Bernardić te najavio da će SDP u Sabor uputiti i tri prijedloga zakona koji će omogućiti svim poljoprivrednicima da budu zastupljeni u određenom postotku u trgovačkim lancima. - Moramo štititi našu proizvodnju i naše proizvođače koji moraju dobiti ravnopravan status. To su napravile i neke druge države unutar EU i sasvim sigurno je naše pravo štititi našu proizvodnju – tvrdi Bernardić koji vjeruje da Vladin povjerenik u Agrokoru trenutno smiruje situaciju i odgađa rješenje do iza lokalnih izbora. - Kupuje se vrijeme i drži se voda dok majstori odu. To ne može biti i nije održivo i zato bismo pod hitno voljeli vidjeti dugoročni plan restrukturiranja Agrokora. Ovo što treba reći je da Vlada donošenjem zakona zbog jedne kompanije u neravnopravan položaj stavila druge i omogućila zemljama u kojima Agrokor posluje da donesu slične zakone i da na taj način ugroze hrvatsku imovinu. To se ovih dana i događa. Imamo kaos na granici, Srbija nam želi uzeti imovinu, poljoprivreda je ugrožena, zemlja se trese, a Vlada se pravi da se ništa ne događa - zaključuje Bernardić. >> Grbin: Je li istina da je lex Agrokor pisalo odvjetničko društvo povezano s VTB bankom? >> Bernardić o zahtjevu za opoziv ministra: Ništa osobno, samo štitimo Hrvatsku 