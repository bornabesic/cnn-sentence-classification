Leon Panetta jedna je od malobrojnih osoba u SAD-u čiji komentari o dnevnopolitičkim i geopolitičkim zbivanjima nose dodatnu težinu. Ovaj odvjetnik, profesor i političar tijekom života je obnašao funkciju šefa osoblja u Bijeloj kući za vrijeme mandata Billa Clintona, bio je direktor CIA-e u vrijeme kada je lociran i ubijen Osama Bin Laden, a nakon toga je pod Obamom dvije godine služio i kao ministar obrane. Zbog njegova velikog iskustava u politici i pitanjima nacionalne sigurnosti, voditelj i urednik CBS Evening Newsa Scott Pelley postavio je Panetti nekoliko pitanja u vezi nedavnih izjava i ponašanja aktualnog predsjednika SAD-a Donalda Trumpa. Pitanja Pelleyja i odgovore Panette prenosimo u cijelosti, a originalni transkript razgovora na engleskom jeziku možete pročitati na ovom linku, dok je video razgovora smješten nešto niže u tekstu. Pelley nije puno okolišao već je domah krenuo in medias res prvim pitanjem: - U posljednjih nekoliko tjedana predsjednik je svojoj vojsci rekao da postoje teroristički napadi za koje nitko ne zna jer mediji o njima ne izvještavaju. Opisao je medije kao neprijatelje američkog naroda. Agente vlastitih obavještajnih službi usporedio je s nacistima. A sad imamo i optužbu o prisluškivanju usmjerenu protiv predsjednika Obame. Je li prikladno pitati ima li predsjednik problem sa zdravim razumom? - otvorio je razgovor Pelley. Panetta je ponudio opširan i argumentiran odgovor: - Ključ vladanja svakog predsjednika je vjerodostojnost. Povjerenje američkih građana u vjerodostojnost tog predsjednika. A kada kaže stvari koje kaže, posebno optužbe o prisluškivanju za koje nema ni jedan dokaz da ih podupre, to povećava zabrinutost u smislu predsjednikove vjerodostojnosti. Naime, postoje dva zaključka koja možete izvesti iz toga. Jedan je da predsjednik govori te stvari znajući da nisu istinite kako bi odvratio pažnju javnosti. Ako to radi, onda zloupotrebljava ovlasti predsjednika. Drugi zaključak je da predsjednik zaista vjeruje u to što govori, iako to nije istina. K tome, nije pokušao ustanoviti istinu što pokazuje pravi nedostatak mogućnosti prosuđivanja. U svakom slučaju smatram da to potkopava i umanjuje snagu institucije predsjednika u ovoj državi - objasnio je Panetta.        Pelley je potom postavio pitanje Panetti kako na ovo gledaju u Moskvi, Pekingu i Pjongjangu. - To je najveća opasnost. Znate, na mnogo načina smo vidjeli predsjednika kako izgovara stvari koje je napravio i često nekako prijeđemo preko toga. No, što ako se dogodi nešto što zahtijeva od predsjednika SAD-a da poduzme neke korake, krene u akciju? Na primjer, bavimo se s prijetnjama koje stižu iz Sjeverne Koreje. Što ako predsjednik odluči da na temelju toga poduzmemo vojnu akciju? Ili što ako otkrijemo da Iran zapravo razvija nuklearno oružje pa to zahtijeva vojnu akciju? Predsjednik mora ustati i reći svijetu i ovoj državi da je to potrebno, a istovremeno je njegov kredibilitet upitan. Ja mislim da to predstavlja najozbiljniju opasnost u vezi mogućnosti ovog predsjednika da razumije vrlo opasni svijet - rekao je Panetta. Na pitanje Pelleyja što je s Trumpovom domaćom agendom, Panetta je odgovorio:  - Da bi predsjednik mogao surađivati s ljudima s Capitol Hilla, on mora imati kredibilitet. A ako ga se odbaci jer nekako nije relevantan zbog toga što ljudi smatraju da je izgubio dodir s realnošću i tijekom događaja, to bi moglo naštetiti njegovoj cijeloj agendi na domaćem frontu - zaključio je Panetta.