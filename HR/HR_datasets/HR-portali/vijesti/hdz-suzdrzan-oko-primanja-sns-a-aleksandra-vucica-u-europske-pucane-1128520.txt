Uz najavljeni suzdržan glas HDZ-a Srpska napredna stranka i njezin lider, bivši velikosrpski nacionalist Aleksandar Vučić, trebali bi danas biti i službeno proglašeni baštinicima europskih vrijednosti u Srbiji i primljeni u Europsku pučku stranku, najveću političku grupaciju u EU. – HDZ je suzdržan oko tog pitanja – rekao je politički tajnik stranke Davor Ivo Stier jučer, dan nakon što je međunarodni tajnik Miro Kovač izjavio da “osobno” smatra da se takva odluka ne bi smjela podržati. Iako je međunarodna tajnica SNS-a Jadranka Joksimović ranije, u rujnu, izjavljivala da će predsjednik HDZ-a Andrej Plenković sigurno “sa zadovoljstvom” glasati za prijam SNS-a u redove europskih pučana, Plenković očito želi izbjeći dojam da u Europi pomaže Vučiću. Zbog takvog dojma Plenkovića je u kampanji kritizirao i odlazeći šef SDP-a Zoran Milanović. Odluka o primanju SNS-a u pridruženo članstvo, status rezerviran za stranke iz zemalja izvan EU, na dnevnom je redu današnje političke skupštine Europske pučke stranke (EPP) u Bruxellesu. – Za punopravno članstvo SNS-a u EPP-u potrebno je da Srbija ispuni sve kriterije, završi pristupne pregovore i postane članica EU. Ispunjavanje svih kriterija uključuje i rješavanje tzv. regionalne jurisdikcije, punu suradnju s Haaškim tribunalom, poštovanje prava nacionalnih manjina, pa tako i hrvatske manjine u Srbiji te rasvjetljavanje sudbine nestalih – kaže Davor Ivo Stier. Stier je kao ministar vanjskih poslova jučer u Bruxellesu prvi put predstavljao Hrvatsku i na Vijeću za vanjske poslove EU. Ondje je govorio i o nedavnim uhićenjima bivših pripadnika HVO-a u Orašju te situaciji u BiH. – Smatrao sam da je važno danas na službeni način prenijeti koje su naše ključne poruke. Kolege iz EU daju punu potporu politici koju provodi Vlada RH. Vrlo jasan znak te potpore vidi se i u tome što je veleposlanik EU prošloga tjedna na sjednici Vijeća sigurnosti UN-a, u raspravi o BiH, upravo istaknuo potrebu depolitizacije pravosuđa u kontekstu procesuiranja ratnih zločina i potrebu zaštite ravnopravnosti triju konstitutivnih naroda u BiH – kaže Stier. Ministrima vanjskih poslova na dijelu sastanka pridružili su se i ministri obrane, no ne i hrvatski Damir Krstičević. Jesu li glasine o tome da postoji istraga protiv njega u Bosni i Hercegovini ograničile Krstičevićeva putovanja? Stier kaže da nisu: – To je odavno tako organizirano – komentirao je Stier nedolazak svog kolege Krstičevića u Bruxelles. 