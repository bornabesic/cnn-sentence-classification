OSIJEK – Na 15 godina zatvora nepravomoćno je osuđen Jurica Đogaš (49) za ubojstvo svoga prijatelja Gorana Patače (45). Tragični događaj zbio se krajem kolovoza prošle godine u selu Krčenik nedaleko od Donjeg Miholjca, a Đogaš je Pataču usmrtio udarivši ga četiri puta sjekirom u glavu. Dogodilo se to u Đogaševoj kući, a u koju se Patača uselio dva mjeseca ranije, jer ga je Đogaš primio budući da ovaj nije imao gdje živjeti. Obojica su bili razvedeni i nezaposleni. Te večeri zajedno su pili, a nakon nesretnog događaja kod obojice je utvrđena visoka prisutnost alkohola u organizmu –preko tri promila. Okrivljenik je na sudu priznao što je učinio, pa je sudskom vijeću Županijskog suda u Osijeku ostalo samo utvrditi je li se Patača branio od Đogaševog nasrtaja ili ga je ovaj ubio na spavanju, a što je Đogaš tvrdio nakon što je priznao ubojstvo. - Vještačenjem se utvrdilo da žrtva nije imala nikakvih obrambenih ozljeda. Kada smo uzeli u obzir sve pojedinosti odlučeno je da se okrivljenoga kazni sa 15 godina zatvora te da mu se odredi obvezno liječenje od ovisnosti u sljedeće tri godine. On je alkoholičar i u takvom je stanju ubio prijatelja – rekao je predsjednik sudskog vijeća Darko Krušlin. Inače, te noći, neposredno prije nego što će usmrtiti Pataču, Đogaš je otišao do svoga oca kojemu se požalio da ga je Patača istukao. 'On mene tuče u mojoj kući i tjera me iz moje kuće,' rekao je Đogaš svome ocu, a ovaj mu je, znajući za njihove probleme, odgovorio da ga nije briga te neka zobe policiju. Kasnije je izašao iz kuće i pred sinovljevom kućom vidio policijske rotacije. Bilo je to nakon ubojstva, koje je Đogaš odmah priznao i policajcima koji su došli na očevid. Prema tvrdnjama svjedoka ubojica je stajao uz cestu, zatražio cigaretu od policajca i glasno rekao: 'Ja sam ubojica'. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!