Srbija poštuje odluku Velike Britanije o izlasku iz EU, ali nastavlja svoj put ka Europskoj uniji, objavile su u petak srbijanske vlasti dodajući da britanski referendum neće značajnije utjecati na financijsku i ekonomsku stabilnost Srbije. "Poštujemo odluku građana Velike Britanije, a za nas ključni ostaju prosperitet i stabilnost, jer građani Srbije žele bolju budućnost...Jamčim građanima Srbije da neće biti značajnijih poremećaja financijske i ekonomske stabilnosti, kakve vidimo u mnogim zemljama", rekao je srbijanski premijer Aleksandar Vučić nakon izvanredne sjednice vlade. Istaknuo je da Beograd želi zadržati i njegovati najbolje mogućne osnose s Velikom Britanijjom. "Vlada Srbije, sukladno povjerenju koje je dobila na izborima, zna što je dobro za naše građane, a to je i europski put, bolji životni standard, kakav imaju u najvećem dijelu europskih zemalja", izjavio je Vučić na konferenciji za novinare. Naglašavajući da Srbija neće mijenjati svoj europski pravac, premijer je odbacio mogućnost da se u Srbiji raspiše referendum o eurointegracijama. "Iako sam siguran da bi se građani Srbije slično izjasnili kao Britanci, siguran sam i da žele bolju budućnost i zato ostajemo na putu u EU", rekao je Vučić, ocijenivši da je odluka Britanije  "najveći politički ootres od pada Berlinskog zida". Potvrda o ustrajnosti Srbije na europskom putu stigla je danas i iz ureda srbijanskog predsjednika Tomislava Nikolića. "Iako kriza proširenja postoji i to je evidentno, Srbija neće mijenjati politiku eurointegracija", prenosi agencija Beta izjavu iz Nikolićeva ureda. "Srbija će svakako nastaviti put ka punopravnom članstvu u EU, zato što na taj način uređujemo državu po najvišim pravnim standardima", dodaje se u priopćenju. Ranije danas srbijanski šef diplomacije u prvim reagiranjima na britansku odluku poručio je da, unatoč ishodu britanskog referenduma, Srbija ostaje na europskom putu i "poduzet će sve mjere kako bi se očuvala ekonomska i financijska stabilnost u uvjetima određenih poremećaja na svjetskom tržištu". "Europska unija je pretrpila značajan udarac, ali čini mi se i da je i Velika Britanija pretrpila veliki udarac", rekao je Dačić za Radio-televiziju Srbije, ocijenivši kako je "autonomno pravo svakog naroda da odlučuje o svojoj sudbini, bez obzira da li se ta odluka nekom sviđa ili ne".