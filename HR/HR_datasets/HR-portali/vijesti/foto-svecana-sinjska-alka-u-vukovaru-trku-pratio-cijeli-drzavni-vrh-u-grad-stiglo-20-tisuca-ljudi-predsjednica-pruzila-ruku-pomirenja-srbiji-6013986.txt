I nebo se smilovalo sinjskim alkarima i njihovim vukovarskim domaćinima, pa je Svečana Sinjska alka, koja je tek četvrti put u svojoj 300-godišnjoj povijesti održana izvan Sinja, nakon ružnog, kišnog petka dobila sunčano ozračje. Zatvori Slika 1/17 Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Objavljeno: 06.05.2017. Vlado Kos / CROPIX Grad heroj bio je krcat ljudima koji su samo za ovu prigodu došli iz svih krajeva Hrvatske, a procjenjuje se da ih je bilo više od 20 tisuća. Puno truda i rada uloženo je u pripremu ovog povijesnog događaja i prvog gostovanja Alke izvan Sinja nakon 71 godine, pa je tako i Županijska ulica posuta debelim slojem pijeska kako bi alkarski konji imali mekanu podlogu za svoja snažna kopita. - Ovo je vaša alka!, poručio je Ante Vučić, alkarski vojvoda svim hrvatskim braniteljima, posebno braniteljima Vukovara u svom pozdravnom govoru i raportu predsjednici Republike Kolindi Grabar-Kitarović prije nego li će alkarima, kojih je bilo 24, dati zapovijed da utrka počne. Naglasio je da su se u tom trenutku spojile slavna bitka i junačka obrana Sinja od napadača iz Osmanlijskog carstva u čiju čast alkari već 301 godinu trče alku, kao i herojska obrana Vukovara 'koja je postala sinonim hrvatske nepokolebljivosti i nesalomljivosti'. Nije bilo ugodno stanarima u vukovarskim neboderima kraj Dunava čuti pucnje iz mačkula koji su bili nedaleko od njihovih zgrada, a kojima se označava početak alke. Podsjetilo ih je to na tri mjeseca opsada i granatiranja. No, značaj održavanja povijesne svečane alke dao im je da podnesu i tu žrtvu. Kako to obično biva u svečanim prigodama, uz lokalne političke dužnosnike predvođene gradonačelnikom Ivanom Penavom u Vukovar je došao kompletan državni vrh – pokroviteljica alke predsjednica Republike Kolinda Grabar-Kitarović, novi predsjednik Sabora Gordan Jandroković i premijer Andrej Plenković u pratnji HDZ-ovih ministara. No, ovaj put u Vukovar iz Zagreba nisu ništa donijeli. Gledatelji su, pak, bili oduševljeni i gromoglasnim pljeskom pozdravljali su svakog alkara. Jednako one koji su pogađali u sridu, kao i one koji su gađali u ništa. Na kraju je slavio alkar Ante Zorica. Predsjednica Republike Kolinda Grabar-Kitarović u svom je govoru naglasila kako je 'Sinjska alka izraz našeg domoljublja i časne vojničke tradicije i ako je igdje treba trčati onda je to u Vukovaru. Dva su grada, dvije su bitke, ali jedno je junaštvo, domoljublje i Hrvatska.' - Kao što je obrana Sinja zaustavila posljednji pokušaj osmanlija da prodru u Dalmaciju, tako je obrana Vukovara zaustavila pohod četnika i tzv. JNA dublje u Hrvatsku u namjeri da se stvori Velika Srbija. Hrvatski branitelji časno su branili, obranili i oslobodili Hrvatsku na čemu smo im zahvalni i zbog čega smo na njih ponosni, kazala je predsjednica, koja je iz Vukovara poslala i poruku u Srbiju. - Prošlost nismo i nećemo zaboraviti, ali ne smijemo ostati zarobljeni u njoj. Isto očekujemo i od Srbije. Moramo se prestati stalno vraćati u 2. svjetski rat i sijati klice novih zala. Želimo ići naprijed. Zato odavde iz Vukovara jasno poručujem da Hrvatska želi sa Srbijom graditi suradnju u duhu dobrosusjedskih odnosa, želimo pomoći Srbiji da što prije uđe u EU, štiteći pri tome naše nacionalne interese. Pri tome ne trebamo glumiti prijateljstvo, jer da bi do toga došlo još će mnogo vode proteći Dunavom. Ali, radi interesa i dobrobiti hrvatskog i srpskog naroda, obiju država, imamo obvezu činiti sve da izgrađujemo što bolje odnose. Vrijeme je da Hrvatska i Srbija podvuku crtu i krenu graditi odnose međusobnog uvažavanja. Kao hrvatska predsjednica, ali i kao majka ne želim da više ijedna majka tuguje za djetetom poginulim u ratu. Učinit ću sve da sačuvamo mir i stabilnost, a zato je ključan novi iskorak u hrvatsko-srpskim odnosima. Pri tome mislim na rješenja pitanja nestalih, tzv. univerzalne jurisdikcije, pitanje granica i prava nacionalnih manjina, posebice Hrvata u Srbiji, istaknula je Grabar-Kitarović, koja se osvrnula i na 'napetosti na nacionalnoj političkoj sceni.'  - Moramo učiniti sve da Hrvatska bude politički stabilna država u kojoj će se problemi rješavati odgovorno i konstruktivno uz najveći mogući konsenzus. Izgradnja domovinskog zajedništva i odgovornosti prema državi od najveće je važnosti. Temeljni problemi i zadaće su demografska obnova, reforma obrazovanja, zapošljavanje, pravo na pravednu plaću, deblokada građana, sustav domovinske sigurnosti i promjena nepravednog ovršnoga zakona. Iz Irske bi se mnogi vratili da su veće plaće, a radno mjesto sigurnije. Ako nam raste BDP i smanjuje se deficit, onda se to mora osjetiti na plaćama, na sniženju kamata i standardu naših ljudi, poručila je predsjednica Republike. Iako se činilo da je gradonačelniku Zagreba Milanu Bandiću, koji kao jedan od pokrovitelja Svečane sinjske alke u Vukovaru, došao u Grad heroj u jednom trenutku pozlilo, on je ipak ostao u Vukovaru i dočekao početak svečane utrke, a o zdravstvenom stanju progovorio je na svoj, osebujan, način. - Bolje da vi prenesete i pišete da mi je loše, a da to nije istina, nego da je meni loše, a da vi ništa ne pišete, kratko je o svome zdravlju kazao Bandić, a onda nastavio odgovarati na set aktualnih političkih tema, među kojima je svakako i stanje na državnoj razini te pitanje kako će se ono odraziti na izbore u Zagrebu. - Sve se odražava na izbore u Zagrebu. I u ovih 17 godina bilo je događaja koji su se odražavali na izbore u Zagrebu, pa će ih biti i sada, ali Zagrepčani će na koncu odlučiti, kazao je Bandić, koji nije želio komentirati Zlatka Hasanbegovića na listi Brune Esih. - Ja nikad nikoga ne komentiram. Želim svima sve dobro. Ja sam medo. Maca mala. Ne mogu medo i maca željeti nešto loše, odgovorio je Bandić, na što ga je jedan novinar upitao je li medo iz bolničkog kreveta dobio ime: - Miki. Pa, jel to lijepo ime?, kazao je Bandić, dodavši da mu nije on dao ime. - Me ne. To tako ide. Imam najboljeg zlatnog retrivera na svijetu. Najdobroćudnijeg. To je karakter i gradonačelnika. Još kada mu dodate medu onda je to savršenstvo dobrote i topline. Medo je prekrasna životinja. On je medo dok ga ne počnete pikati i dirati. Kada ga dirnete onda se promiče u zvijer. Zato ga ne treba dirati. Neka živi, kazao je Bandić pohvalivši se kako je Grad Zagreb pomogao u održavanju alke u Vukovaru, na što smo ga upitali kako ocjenjuje odnos centralne vlasti prema Vukovaru. Osobito, nakon što je prije šest mjeseci u Vukovaru održana sjednica Vlade, kada je puno toga obećano, a gotovo ništa nije realizirano i na kraju se sve svodi na staru izreku: „Dajte narodu kruha i igara!“? - Čim se formira stabilna i odgovorna Vlada, nadam se da će krenuti projekti i da će i Vukovaru krenuti bolje. Držim fige da se formira stabilna i odgovorna Vlada, da počnemo raditi u interesu i Zagreba i Republike Hrvatske. Zadaća je vlasti na državnoj razini da promiče interese svih njenih građana. Imali smo prošlu vlast koja nije htjela surađivati sa Zagrebom i ne bih želio da i sa ovom bude tako. Zato držim fige, a nešto smo i sami učinili da ide ka stabilnoj i odgovornoj vlasti, rekao je Bandić, pa smo ga upitali misli li da može biti stabilna i odgovorna Vlada iza koje stoji 20-30 stranaka? - Može sve. Samo je riječ o šefu orkestra. Ja sam u Zagrebu prošao sve. Messi je Messi, a Ronaldo je Ronaldo samo kad ima dobru loptu. Kada vam nabace dobru loptu morate zabiti gol, ali to se ne rađa svaki dan, zaključio je gradonačelnik Zagreba.