Screenshot: Index IZ HRVATSKE OBRTNIČKE KOMORE pozvali su medije na press konferenciju na kojoj su najavili tužbu protiv Ubera. Tuže Uber zbog "poticanja nelegalnog prijevoza putnika osobnim automobilom".  Na konferenciji za medije, sudjelovali su predsjednik Hrvatske obrtničke komore (HOK) Dragutin Ranogajec, član Sekcije taksi prijevoznika HOK-a Božo Miletić i šef Pravne službe HOK-a Krešimir Jušić. "Uber radi neleglano, ne poštuje zakone, potiče druge da putem aplikacije izađu na tržište i stvaraju nelojalnu konkurenciju. To je osnova ove tužbe", najavio je Ranogajec. Miletić je zatim izrazio žaljenje zbog toga što su neki skidali gaće. "Konkurencija je potrebna, ali sada na tržištu imamo platforme kojima ne želim davati reklamu, ali koje potiču na počinjenje prekšraja. Mogli bismo knjigu napisati o tome koliko zakona krši Uber!", dodao je Miletić. HOK je u ime hrvatskih taksi prijevoznika, obrtnika-članova HOK-a, podnijela Trgovačkom sudu u Zagrebu tužbu protiv Ubera Croatia d.o.o. zbog poticanja na nelegalni prijevoz putnika. Hrvatska obrtnička komora u tužbi zahtijeva da Trgovački sud zabrani zavaravajuće i nedopušteno oglašavanje njihovih usluga. Tvrde kako Uer potiče nelojalnu konkurenciju. Naime, kako tvrde iz HOK-a, Uber Croatia d.o.o. oglašava nelegalni prijevoz putnika osobnim automobilom, što je u stvari autotaksi prijevoz, ali bez licence i dozvole, čime potiče nelojalnu konkurenciju legalnim taksistima. "Odlučili smo podnijeti tužbu jer se uporno krši zakon i smanjuje mogućnost svima onima koji posluju legalno da ostvaruju materijalnu dobit za sebe i svoje obitelji. Svaka konkurencija je dobra, ali Hrvatska obrtnička komora neće stati iza onih koji ne poštuju zakone. Također, ukazujemo Vladi da tvrtka Uber Croatia svjesno potiče druge na stvaranje nelojalne konkurencije," rekao je Dragutin Ranogajec, predsjednik Hrvatske obrtničke komore. Član Sekcije taksi prijevoznika HOK-a i predsjednik Taksi udruženja Dubrovnik Božo Miletić zahvalio je Hrvatskoj obrtničkoj komori koja je stala iza obrtnika i poduzetnika koji obavljaju taksi prijevoz. "Prema Zakonu o prijevozu u cestovnom prometu, za sve one koji obavljaju taksi prijevoz moraju vrijediti isti uvjeti poslovanja. Stoga apeliramo na Ministarstvo mora, prometa i infrastrukture da i ono pokrene postupak protiv onih koji potiču na kršenje zakona," napomenuo je Miletić. Taksisti upozoravaju na to da Uber sustavno, od samog početka dolaska na hrvatsko tržište, krši niz zakona te predstavlja nelojalnu konkurenciju obrtnicima i trgovačkim društvima koja obavljaju taksi prijevoz. Prema njima, osim što zaobilazi niz zakonskih propisa koji reguliraju taksi djelatnost, Uber ignorira i financijske obveze koje bi kao pružatelj taksi usluga morao platiti, a tek je nedavno fiskalizirao svoje poslovanje.  Uber je od dolaska u Hrvatsku stvorio preko 1000 radnih mjesta Iz Ubera su izjavili kako još uvijek nisu dobili tužbu, ali su ipak prokomentirali današnju pressicu: "Čuli smo da je HOK na poticaj manjeg dijela taksista iz Udruženja Radio taxi Zagreb podnio tužbu protiv tvrtke Uber Croatia. Tu tužbu još nismo primili stoga nam je teško komentirati detaljnije, međutim, ističemo, da tvrtka Uber Croatia pruža usluge marketinga i promidžbe dok Uber platforma povezuje korisnike i vozače. Uber nije trgovačko društvo za pružanje usluga prijevoza, ne zapošljava vozače, ne posjeduje vlastita vozila i surađuje samo s obrtnicima ili pravnim osobama." "Uber je dolaskom u Hrvatsku, prije nešto više od godinu dana, stvorio preko 1000 radnih mjesta u hrvatskim obrtima i tvrtkama. Nadalje, više od 60.000 aktivnih korisnika prepoznalo je prednost korištenja Ubera u svakodnevnom životu te se sve više koriste alternativnim načinima kretanja kroz grad," zaključuju u Uberu.