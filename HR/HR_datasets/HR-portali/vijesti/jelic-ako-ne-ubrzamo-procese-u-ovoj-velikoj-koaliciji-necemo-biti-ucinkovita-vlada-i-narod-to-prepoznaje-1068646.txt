Potpredsjednik HDZ-a i novoimenovani šef izbornog stožera Tomislava Karamarka u unutarstranačkim izborima Damir Jelić gostujući sinoć u emisiji Veto Sanjina Španovića na Jabuci TV komentirao je izbor novog ministra branitelja Tome Medveda. Rekao je kako dotičnog poznaje osobno godinama i da misli da će njegov izbor dovesti do bolje komunikacije s braniteljskom populacijom. – Gospodina Medveda osobno poznajem, on je hrvatski časnik što govori da mu je bila i čast obući odoru vojnika. Mogu svjedočiti o njegovoj obitelji, njegov brat je položio život za domovinu. Znam ga osobno kao zapovjednika legendarnih Tigrova, ali i kroz razgovor s drugim Tigrovima mogu reći da je njegovo imenovanje dobar temelj, a nadam se da će i nadogradnja biti dobra. Od njega možemo očekivati bolju komunikaciju nego u dosadašnjoj Vladi s braniteljima što nije bio slučaj, a onda će s ljudske strane, puno problema biti riješeno jer to mnoge branitelje najviše muči, nedostatak komunikacije. Ne vjerujem da se svi problemi mogu riješiti, ali puno toga može – rekao je Jelić. Na pitanje je li predugo čekanje na ime novog ministra branitelja ipak razočaravajuće za sve strane, te tko je kriv što je sve to toliko trajalo, Jelić je odgovorio kako je zasigurno sve trebalo ići brže. – Imamo ministra branitelja, još k tome i branitelja, i to je pozitivna stvar, a kad se nešto dugo čeka, to ispadne dobro. Ova koalicija ima 12 stranaka i nestranačkog premijera koji nije iz političkog miljea. Kad se to sve stavi na hrpu, krivca ne treba tražiti. Zasigurno je trebalo ići brže – rekao je Jelić koji smatra da Medved kao vojnik s činom generala ima dobre rukovodeće i menadžerske sposobnosti koje će mu trebati. Jelić je, u svom prvom istupu u medijima kao šef izbornog stožera Tomislava Karamarka, priznao da mu je imenovanje na tu funkciju bilo iznenađenje. – I sam sam se pitao otkud ja na toj poziciji. Bilo je to sve iznenađujuće jer nisam razmišljao o tome. Nisam sam si privatno dobar s Karamarkom, ne posjećujemo se s privatne strane, ali s profesionalne strane postoji utemeljenje koje nas veže, a zašto je odabir pao na mene, ne znam postoji mnogo časnih ljudi koji mogu odraditi taj posao, ali eto odabir je pao na mene – rekao je Jelić koji tvrdi da nije postao konkurencija Milijanu Brkiću koji je na toj poziciji bio prije četiri godine kada je Karamarko postao predsjednik stranke prvi puta. – Brkić je glavni tajnik koji treba biti svim kandidatima na usluzi i Karamarku. On je meni danas na usluzi kao i drugima. Njegova pozicija u stranci je ista, on čvrsto drži temelje ove stranke. Ovo sa izborom ministra branitelja je nekorektna priča prema njemu kao čovjeku. Prvi dan mu je trebalo biti rečeno da ili ne, a ne ga mučiti. Preko njega je odaslana poruka ljudima koja nije dobra – rekao je Jelić. Na pitanje koliko unutarstranački izbori u HDZ-u utječu na političku situaciju u Hrvatskoj, Jelić je rekao kako ništa nije u vakuumu, te da se sve odvija u kontekstu. – Sigurno će ovi izbori dalje utjecat pozitivno jer će dati mir i legitimitet predsjedniku Karamarku i mogućnost da se posve može koncentrirati na rad u Vladi jer logično je da se troši energija na dva politička poligona i zato izbori za predsjednika HDZ-a idu ranije, kako bi se mogli posvetiti prioritetu, a to je Hrvatska – rekao je Jelić. Nije demantirao navode u jučerašnjem Večernjem listu kako je HDZ spreman na nove parlamentarne izbore nakon unutarstranačkih, no nije ih želio ni potvrditi već je rekao kako koalicija mora ubrzati procese u Vladi. – Očito neki ljudi znaju više od potpredsjednika stranke i šefa izbornog stožera šefa stranke. Što će se dogoditi, kako i kada, nemojmo o tome. Da se procesi donošenja odluka u ovoj velikoj koaliciji se moraju ubrzati, to se slažem. Ako se ne ubrzaju onda će to ovaj narod osjetiti i prepoznati i to onda nije učinkovita Vlada. Ako se ubrzaju i ako dođu plodovi rada onda tko bi išao protiv toga – rekao je Jelić. Na pitanje hoće li se tenzije između Domoljubne koalicije i Mosta smanjiti nakon što se izglasa proračun Jelić je rekao kako svatko tko misli da će ova velika vladajuća većina biti unisona i jedinstvena nije na realnom putu. – Sjetite se Račana i njegove šesteročlane Vlade i koliko je imala problema, jednako tako je i ovdje priča slična, ali je kompliciranija jer je više stranaka, a i Most nije homogen. U konačnici, nisu li to građani tražili? Tražili su oblik korektiva i sada kad to vide mogu isprobati nešto što se još nije dogodilo. Treba težiti strpljivosti – rekao je Jelić. >> Damir Jelić glavni je Karamarkov operativac 