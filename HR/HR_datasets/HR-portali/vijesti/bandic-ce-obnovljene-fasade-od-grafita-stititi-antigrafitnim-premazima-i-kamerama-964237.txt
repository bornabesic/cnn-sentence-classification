Foto: Hina ZAGREBAČKI gradonačelnik Milan Bandić najavio je da će na sutrašnjoj sjednici zagrebačke Gradske skupštine, zadnje u ovom mandatu, biti i njegov prijedlog odluke o zaštiti objekata od grafita protiv kojih će se boriti antigrafitnim premazima i kamerama, te je ponovio da je obnova fasada njegov najveći projekt - "Zagrebački New Deal".  Na pitanje novinara kako planira provesti borbu s onima koji šaraju pročelja zgrada, Bandić je poručio da je obnova fasada "Zagrebački New Deal", a protiv vandala će se boriti antigrafitnim premazima do prve etaže te kamerama, a obje mjere su u sutrašnjoj odluci. Bandić: Fasade su 'Zagrebački New Deal'  Poručio je da su u tome prvi i jedini u Hrvatskoj, ali da se to od Zagreba i očekuje. Bandić je rekao da je najveći projekt, osim multietničkog, multikulturalnog i multikonfesionalnog Zagreba, koji su napravili on i sugrađani zadnjih 17 godina, obnova fasada zgrada. "Fasade su 'Zagrebački New Deal'. To je ono što će preporoditi ovaj grad. Preporodit će građevinsku operativu. Šest do osam godina će deset do dvanaest tisuća ljudi biti uposleno. Šezdeset i pet tisuća stanova u pet tisuća objekata koji će se prijaviti", rekao je i dodao da u tim kućama živi 280.000 ljudi. Na javni poziv za obnovu fasada već se prijavilo više od 4000 objekata, a traje još nepunih mjesec dana.     "Svatko tko se javi od 100 kuna dobiva 80. To je kao da vi kupujete stan za sto hiljada maraka i Grad vam da 80 hiljada i vi razmišljate hoćete li kupiti stan", rekao je Bandić. Potrebna kvalitetna logistika Istaknuo je da je to rezultiralo ovakvim odazivom građana i da sada oni u Gradu moraju kvalitetno logistički na to odgovoriti s dovoljno građevinske operative i skela te s dovoljno novaca u proračunu. Rekao je da će to koštati između tri i tri i pol milijarde kuna ili oko 300 milijuna kuna godišnje, ali da će se to sve vratiti nazad u Grad. "Zaposlit će se ljudi, krenuo je investicijski bum, građevinska operativa zaposlena, ljudi zadovoljni, fasade obnovljene", istaknuo je.  "Ja se nadam da ću biti živ za četiri godine kada ćemo obnoviti dvije i pol tisuće fasada, a onih ostalih dvije i pol tisuće za iduće četiri godine. Znači, osam godina treba da se taj 'New Deal zagrebački" realizira i Zagreb će tada biti najuređeniji i najljepši grad u Europi. On već sada je najčistiji, najuredniji i najmobilniji, ali te fasade i grafiti na fasadama nas čine nesretnim. I kada to uredimo bit ćemo bez konkurencije najljepši grad u Europi. Mislim da je to najveći projekt u povijesti. Jedino tome će parirati jednoga dana, ako ja ne počnem, a možda i ja počnem to, prvi metar metroa na Jelačić placu", poručio je. Govorio i o demografskim mjerama  Na pitanje zašto je predložio osnivanje ureda za demografiju, Bandić je rekao da je uveo desetak mjera aktivne demografske populacijske politike od 2000. do danas. Zadnja je roditelj -odgajatelj, a prije toga je pomoć za prvo, drugo i treće dijete od 1800, 3600 i 9000 kuna do navršene šeste godine djetetova života, stopostotna subvencija za prijevoz učenika i studenata čija primanja po članu obitelji ne prelaze 2200 kuna, 85 ili 90 posto sufinanciranje djece u vrtićima te besplatni udžbenici za osnovnoškolce i srednjoškolce.  "To je osnovni razlog zašto idemo u to. Preustrojit ćemo urede, neće biti dodatnog zapošljavanja. Osnovat ćemo ured, dodatnih troškova nema za građane, ali ćemo biti efikasniji i djelotvorniji", poručio je Bandić.  Istaknuo je da jedino Zagreb, uz Zadar, grad koji ima više stanovnika nego što je imao prije 10 godina. "I Zagreb je jedini u Hrvatskoj veliki grad koji bilježi lagani rast novorođene djece. U Zagrebu godišnje umire negdje između osam i pol i devet i pol tisuća ljudi, a između devet i deset tisuća ljudi se rodi. Prije šest godina je bio obrnuti slučaj. Mi sada ubiremo prve plodove te politike koju smo provodili, jer ništa se ne može preko noći", rekao je Bandić.