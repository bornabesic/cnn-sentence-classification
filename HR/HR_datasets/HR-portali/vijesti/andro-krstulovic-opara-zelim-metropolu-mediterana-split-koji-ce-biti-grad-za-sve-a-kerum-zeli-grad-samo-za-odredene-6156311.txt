- Svi oni u Splitu koji ne žele Keruma na mjestu gradonačelnika, znaju da njihov neizlazak na izbore znači njegov izbor - poručuje Andro Krstulović Opara. Nakon prvog kruga izbora Željko Kerum je u maloj prednosti u odnosu na vas. Možete li do pobjede? - Sportskim rječnikom govoreći, izborili smo finale i pred nama je finalna utakmica u kojoj igramo na pobjedu. Hoćete li nešto mijenjati u kampanji ovaj zadnji tjedan, imate li kakav adut? - Kampanja prije prvoga izbornog kruga bila je drukčija i stoga što je bilo više kandidata pa je time bilo puno više informacija, među kojima je često teško razlikovati bitno od nebitnoga. I sami znate da su izbori postali svojevrstan reality show u kojem je puno toga svedeno na populističku razinu, a kad pritom imate puno kandidata koji se međusobno nadmeću, gotovo da ne razlikujete ništa drugo osim samih kandidata. Iako sam i tada komunicirao svoj program i svoj tim koji me prati na gotovo svim događanjima, u ovom drugom dijelu više smo koncentrirani na prezentaciju programa u cijelosti, ali i posebnih programskih cjelina, poput socijalnog programa, zbrinjavanja otpada i sanacije odlagališta Karepovac, potom rješavanja problema gradskog prometa i dr. Moj je program ozbiljno promišljen i obuhvaća najvažnije teme koje se tiču razvoja grada i boljeg života u gradu za sve građane i upravo stoga koristimo ovu prigodu pred drugi krug kako bismo ljudima predstavili zasebne teme i tako im približili našu viziju Splita. Neki dijelovi programa pokazuju na koji način vidimo razvoj grada u suvremenu mediteransku metropolu, a drugi nude konkretna rješenja za osnovne životne potrebe građana, poput programa socijalnih mjera za najpotrebitije. Split ima sve razloge da bude grad dobrog življenja, ali u središtu mu i dalje treba biti splitski čovjek. U završnim danima kampanje birače ću podsjetiti na ono ključno, a to je da se ja borim za Split za sve, a Kerum za Split samo za neke. Čijoj se potpori nadate? - Nadam se potpori svih građana koji žele da se u gradu dogodi stvarna promjena. Moji najbliži suradnici, ali i kolege s naše liste za gradsko vijeće vrijedni su, pošteni i čestiti ljudi koji žive mirnim obiteljskim životom, pošteno vraćaju svoje dugove, marljivo rade i ustrajno se bore sa svakodnevnim životnim teškoćama. Oni, baš kao i ja, dijele sudbinu s našim sugrađanima i utoliko razumiju njihove potrebe, poteškoće i želje. Vjerujem da moji sugrađani prepoznaju ne samo program nego i te čestite ljude koji su se već dokazali na različitim poljima s kojih dolaze te da će nam upravo zato dati povjerenje. Na neki način, ovo je borba za taj pošteni, radišni i pristojni Split. Očekujete li potporu i lijevih birača ako izađu na izbore? - Lokalni izbori su izbori za sve i u tom smislu očekujem da će moji sugrađani prepoznati ozbiljan program i zadatak koji smo moj tim i ja pred sve nas stavili - a to je puno bolji život u Splitu. Svi oni u Splitu koji ne žele Keruma na mjestu gradonačelnika znaju da njihov neizlazak na izbore znači njegov izbor. Ovih dana mnogi mi prilaze na ulici i kažu kako su svjesni svoje odgovornosti. Često smo zabavljeni tim podjelama na naše i vaše, u Splitu često i na bodule i vlaje, fetive i domaće, a sve nas to odvlači od one istinske sloge koja nam je potrebna da bismo napravili ozbiljan infrastrukturni i civilizacijski iskorak prema naprijed, kakav Split već drugo treba. Jednostavno je, Splitu je potreban gospodarski zamah, posao za mlade i nezaposlene, ozbiljnije promišljanje turističkog razvoja, kvalitetnija infrastruktura prometnica, ali i novi fakulteti, škole, vrtići, dom za umirovljenike, potrebna je bolja kulturna strategija i ozbiljniji paket socijalnih mjera za ljude u potrebi, da nabrojim samo neke stvari. Split ima sve preduvjete da bude mediteranska metropola. Što će biti vaš prvi potez postanete li gradonačelnik Splita? - Grad Split je trenutačno u vrlo nepovoljnoj situaciji jer nije donesen i izglasan proračun Grada, i to je prvi zadatak novoga gradonačelnika. Nakon što to napravimo krećemo prema realizaciji planiranog programa. Četiri godine za tako ambiciozan plan i nisu puno, zato će nam svaki dan biti dragocjen. A onda idemo korak po korak rješavati ključne i nagomilane probleme Splita upravo onako kako smo i obećali. S kim ćete surađivati u Gradskoj skupštini? - Moj program je program za sve građane i sukladno tome surađivat ćemo sa svima onima koji budu željeli podržati program. Vjerujem da u gradskom vijeću ima puno ljudi koji žele promjene i koji će i u našem programu prepoznati neke točke koje su nam zajedničke za bolji život naših građana te da njihova podrška zbog toga neće izostati. Što ako izgubite izbore? Što bi to značilo za HDZ? - Ovo više nisu izbori za ili protiv HDZ-a već za gradonačelnika koji gradu može osigurati prijeko potrebne promjene. Stoga vjerujem kako ću pobijediti u drugom krugu jer će Split znati prepoznati tko nosi sa sobom promjenu, a tko nas vraća u nešto što smo već gledali i što je bilo loše i prvi put. Da parafraziram poruku iz naše kampanje - neće biti drugi put ista greška, već Split za sve.