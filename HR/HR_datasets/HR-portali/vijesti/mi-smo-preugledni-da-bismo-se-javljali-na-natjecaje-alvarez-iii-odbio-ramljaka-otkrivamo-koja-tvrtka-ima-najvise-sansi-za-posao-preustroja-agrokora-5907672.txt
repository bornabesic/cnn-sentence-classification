Antonio Alvarez III., dosadašnji kratkotrajni šef restrukturiranja Agrokora, prema svemu sudeći, definitivno je završio svoj angažman u najvećem hrvatskom koncernu. Doznajemo, naime, da se njegova tvrtka Alvarez & Marsal nije niti odazvala na poziv koji je Ante Ramljak, Vladin izvanredni povjerenik u Agrokoru, odaslao na adrese niza međunarodnih konzultantskih kuća specijaliziranih za restrukturiranje. Time su se potvrdile najave iz krugova Alvarezovih suradnika, prema kojima tvrtka Alvarez & Marsal “nema običaj javljati se ni na kakve ‘tendere’, nego očekuje da ih se pozove”. Ili, kako je to nedavno objasnio jedan naš sugovornik iz Alvarezova tima, “oni su jednostavno preveliki i previše poznati” da bi sudjelovali u natjecanju za odabir konzultanata koji će pomagati u bilo čijem, pa tako i Agrokorovu restrukturiranju. Prema novim neslužbenim informacijama, Ramljak je pozive za dostavljanje ponuda za sudjelovanjem u restrukturiranju Agrokora uputio na adrese šest velikih konzultanstkih kuća specijaliziranih za taj posao. Osim Alvarez & Marsala, pozive su dobili i FTI Consulting, AlixPartners, McKinsey, BCG i KPMG. Alvarez & Marsal nije se ni odazvao na poziv, a FTI Consulting se, otkriva naš sugovornik, zahvalio na ponudi pravdajući se da bi bio u sukobu interesa, budući da surađuje s jednom od banaka s kojom je Agrokor u poslovnim odnosima. Ostale četiri konzultantske tvrtke s referencama za restrukturiranje prihvatile su Ramljakov poziv. Štoviše, jučer su, kako doznajemo, održale i prve prezentacije u Agrokorovu tornju. Odluka o tome koja će pomagati Ramljaku i njegovu timu u restrukturiranju donijet će se, ističe naš sugovornik, najkasnije do sredine sljedećeg tjedna. - S time se sigurno neće odugovlačiti. Odabir savjetnika za restrukturiranje s međunarodnim referencama, uostalom, naša je zakonska obveza - objašanjava naš sugovornik. U ovom se trenutku, naravno, još ne zna koja bi od četiri renomirane konzultantske kuće koje ostaju u igri mogla dobiti posao sudjelovanja u procesu preobrazbe Agrokora. To će ovisiti o nizu faktora, od kojih će svakako među najvažnijima biti njihovo poznavanje stanja u kojem se nalazi koncern i kvaliteta ponude. Ovdje treba istaknuti i da posao na angažiranju konzultanta ne završava njegovim odabirom. Upravo suprotno, detalji angažmana dogovarat će se nakon što odabir padne na jednu od konzultantskih tvrtki. Ipak, čini se da, barem ako je suditi po mišljenjima upućenih, u ovom trenutku najbolje izglede za dobivanje posla ima tvrtka AlixPartners. Razlog je jednostavan: ta konzultantska kuća ima i najbolje reference u spašavanju kompanija koje su se našle na rubu provalije, i to diljem svijeta. U fokusu rada AlixPartnersa i inače je restrukturiranje posrnulih tvrtki. Među klijentima su im bili i veliki trgovački lanci. No, sve to ne znači i da je odluka o angažmanu te tvrtke već donesena. To više što ni ostalim ponuđačima ne nedostaje referenci. Dio Alvarezova tima koji je ostao u Agrokoru i nakon što je on osobno početkom ovoga tjedna otišao iz Hrvatske u tornju će, kako doznajemo, ostati još nekoliko dana - dok ne završi posao na analizi financijskog poslovanja koncerna, koji je započeo. Nakon toga, i oni će, kažu naši izvori, otići iz Zagreba. Podsjetimo, Alvarez i njegov tim u kratkom su se vremenu u kojem su bili angažirani na poslu u Agrokoru posebno bavili analizom novčanog toka koncerna. Kada je Alvarez odlazio iz Zagreba, dio njegova tima ostao je u Agrokorovu tornju i ponudio nalaze do kojih je došao Ramljaku i njegovu timu.