Screenshot: AJ+ NOVOIZABRANI predsjednik Francuske Emmanuel Macron uputio je još za vrijeme kampanje odlučan izazov američkom predsjedniku Donaldu Trumpu i njegovom suzbijanju istraživanja i sprečavanja klimatskih promjena. Naime, Macron je u video-poruci na engleskom jeziku koju je u veljači objavio na svojoj Twitter stranici pozvao znanstvenike, istraživače, inženjere i poduzetnike koji se bave klimatskim promjenama, a čiji rad je ugrožen Trumpovom administracijom: "Molim vas, dođite u Francusku. Dobrodošli ste, ovo je vaša nacija". "Znam da je vaš novi predsjednik odlučio ugroziti vaš proračun i vaše inicijative budući da je ekstremno skeptičan oko klimatskih promjena. Ja nemam nikakvih sumnji oko klimatskih promjena i oko toga koliko predani moramo biti oko ovog problema", obrazložio je Macron. "Mi volimo inovaciju, volimo inovativne ljude. Mi želimo ljude koji rade na klimatskim promjenama, obnovljivo energiji i novoj tehnologiji. Francuska je vaša nacija", zaključio je Macron. Podsjetimo, Trump je u više negirao postojanje klimatskih promjena, odnosno globalnog zatopljenja kojeg je nazvao "skupom podvalom" i "konceptom kojeg je izmislila Kina kako bi naštetila američkom gospodarstvu." Trumpova administracija brzo je s antiznanstvene retorike prešla na djela: Agencija za zaštitu okoliša (EPA) odlučila je otpustiti polovicu znanstvenika u svom Odboru znanstvenih savjetnika. Klimatski znanstvenici i istraživači još ranije su se požalili kako Trumpova administracija sustavno briše znanstvene arhive vezane za klimatskih promjena s državnih web-stranica. Trump je također obećao, a djelomično i proveo ukidanje ekološke regulative za proizvodnju fosilnih goriva poput ugljena i nafte u SAD-u. Još uvijek nije poznato hoće li Trump povući SAD iz Pariškog sporazuma o klimi, sklopljenog 2015., koji je nazvao "lošom pogodbom." Međutim, Macron je u prvom telefonskom razgovoru s Trumpom poručio da će štititi sporazum o klimatskim promjenama. "Namjerava štititi sporazum o klimatskim promjenama i pobrinut će se da zaštiti francuski narod", kazala je njegova glasnogovornica Laurence Haim za CNN.