"HOD za život gazi žene", "Niti državu niti Boga blizu jajnika moga",  "Moja maternica nije javno dobro", "Ne damo svoja tijela", "Ova pička ne rađa nacionalista", "Za život si daj bubreg", "Želim na studij, ne na lomaču", samo je dio transparenata koje su u Zagrebu nosili prosvjednice i prosvjednici protiv konzervativne manifestacije "Hod za život".   "Cilj Hoda za život je skretanje pozornosti na poštivanje svakoga ljudskog života – od začeća do prirodne smrti. Pravo na život temeljno je ljudsko pravo i preduvjet svakoga drugog ljudskog i građanskog prava", stoji u pozivu Hoda za život. No, iza vjerskog aktivizma krije se ideja o potpunoj zabrani abortusa, a što nevladine organizacije koje se bave ljudskim pravima, smatraju napadom na žene kojima se zabranjuje izbor.   Povorka Hod za život kretala se zagrebačkom Ilicom od Trga dr. Franje Tuđmana do  Trga bana Josipa Jelačića uz veliko policijsko osiguranje. Više feminističkih aktivistkinja s transparentima pokazale su danas kako se s tom inicijativom ne slažu.   Feministice su danas blokirale kolonu Hoda za život na Ilici, malo prije Trga bana Jelačića. Sve su privedene.