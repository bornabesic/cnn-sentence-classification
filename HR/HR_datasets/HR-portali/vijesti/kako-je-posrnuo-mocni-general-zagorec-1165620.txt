Kolo sreće uokoli vrteći se ne prestaje, tko bi gori eto je doli, a tko doli, gori ustaje... stihovi koje je Ivan Gundulić, pišući Osmana, napisao prije četiristo godina, možda su nekad kroz glavu prošli i Vladimiru Zagorcu, jer savršeno opisuju njegov život proteklih 25 godina. Taj bivši general HV-a prvo je bio geodet, pa vozač generala Ivana Čermaka, a s te je pozicije uskočio u fotelju pomoćnika ministra obrane i prvog čovjeka državne tvrtke RH Alan, zaduženog za nabavku oružja tijekom Domovinskog rata. Moć i bogatstvo Pozicije koje je obnašao pretvorile su ga u jednog od najmoćnijih, ali i najbogatijih ljudi u Hrvatskoj te je u jednom trenutku bio i najodlikovaniji general HV-a. Imao je 13 odlikovanja iako ratišta nikada nije vidio. Kao i mnogi slični njemu, bio je ili je barem mislio da je nedodirljiv, a nedodirljivost je potrajala do 2004. Tada, s jednim vrlo ružnim događajem – otmicom njegova tada maloljetnog sina – počinje Zagorčev sunovrat koji traje do današnjih dana. Jer od tog trenutka Zagorec, iako toga tada vjerojatno nije bio svjestan, postaje meta pravosuđa, kako hrvatskog, tako i austrijskog, pa će se od tada pa nadalje o njemu i njegovim poslovima izvještavati uglavnom na stranicama novinskih crnih kronika. Otmica njegova sina bila je početak događaja koji su Zagorca i njegove, po mnogima, suspektne poslove koje je obavljao uime države pritom se i osobno bogateći, doveli pod svjetla reflektora. Suđenje otmičarima, iza kojih je, prema optužnici, stajao Hrvoje Petrač, do tog trenutka Zagorčev prijatelj i partner, pokazalo je napukline u odnosu Petrač – Zagorec, te je na koncu i jednog i drugog aktera priče stajalo višegodišnjeg zatvora. Petrač je zbog svoje uloge u otmici osuđen na šest godina zatvora, no nije pao bez ispaljenog metka. Suđenje je iskoristio da Zagorca optuži kao ratnog profitera, koji je ukrao drago kamenje namijenjeno obrani Hrvatske. Konkretnije, radilo se o dijamantima koje je u MORH donio trgovac oružjem kao zalog za akontaciju od pet milijuna dolara što ih je MORH isplatio za nabavku, ovih dana, ponovo aktualnog raketnog sustava S-300. Dijamanti nisu bili zavedeni u knjigama, čuvani su u Zagorčevu sefu i skupa s njim odšetali su iz MORH-a nakon promjene vlasti 2000-ih. Ostao bez svega Petračeva priča o nestalim dijamantima dovela je do istrage i Zagorčeva uhićenja u Austriji, odakle je izručen Hrvatskoj kako bi sjeo na optuženičku klupu. U aferi Dijamanti Zagorec je osuđen na sedam godina zatvora. Odlukom predsjednika Stjepana Mesića ostao je bez svih odlikovanja, a zatim i bez generalskog čina odlukom predsjednika Ive Josipovića. Udobnost svojih bečkih i zagrebačkih stanova zamijenio je ćelijom u Remetincu, a prebacivanjem nekretnina na suprugu i djecu pokušao je imovinu spasiti iz kandža države. Presudom u aferi Dijamanti morao je vratiti gotovo 40 milijuna kuna, a kako to nije učinio, država mu je pokušala ovršiti imovinu. Sporovi su to koji se još vuku po sudovima, a nakon što je u rujnu 2015., 25 mjeseci prije isteka sedmogodišnje kazne, izašao na uvjetnu slobodu, Zagorec je odlučio naplatiti sve stare dugove. Pokrenuo je sudske postupke protiv Petrača, optuživši ga za lažno svjedočenje. Petrača i Ivana Icu Matekovića, još jednog otmičara svog sina, tužio je i zbog naknade štete zbog otkupnine koju je Zagorec platio otmičarima svog sina. Pokrenuo je i ovrhu nad Petračevom imovinom, a dok se on tim bavio, našao se i na meti austrijskog pravosuđa u jednom od krakova afere Hypo. U tom postupku, u kojem ga se teretilo da je Hypo oštetio za oko 17 milijuna eura, prošlog je tjedna u Austriji nepravomoćno osuđen na dvije godine zatvora. Hoće li se bivši general HV-a ponovo naći iza rešetka, znat će se nakon žalbenog postupka.     >>Americi nije odgovaralo da Hrvatska  s moćnim sustavom strši u regiji >>Zagorec ponovno oslobođen za uređenje Šporerove vikendice Afera dijamanti: Osuđen na sedam godina zatvora Nakon što ga je Hrvoje Petrač prokazao kao ratnog profitera, Zagorec je završio na optuženičkoj klupi pod optužbom da je ukrao dijamante koji su bili akontacija za raketni sustav S-300 Sporovi s državom: Spašavanje nekretnina   Kako nije vratio protupravno stečenu imovinsku korist od 40 milijuna kuna, država mu je ovršila imovinu, a sporovi još traju Tužbe protiv petrača: Od prijatelja do protivnika Hrvoja Petrača po izlasku iz zatvora tužio je zbog lažnog svjedočenja, a tražio ga je i da mu na ime plaćene otkupnine nadoknadi štetu     Slučaj Hypo: Osuda i u Austriji    Zagorec je svojim poslovima bio vezan za Hypo, zbog čega se protiv njega vodila istraga i u Austriji i u Lihtenštajnu U Austriji je zbog pronevjere od 17 milijuna eura prošli tjedan nepravomoćno osuđen