Upravno vijeće Centra za restrukturiranje i prodaju (CERP) predložilo je Antu Sarjanovića, dipl. ing. elektrotehnike iz Zagreba, za predsjednika uprave Lipovice d.o.o. iz Popovače. Odluku je potpisao predsjednik CERP-a, ministar državne imovine Goran Marić. Naš izvor ističe kako je za funkciju predsjednika uprave Lipovice bilo devet kandidata i izražava sumnju da su ostali uopće uzeti u obzir, jer neki sigurno nisu ni zvani na razgovore. Sindikat tvrtke zalagao se za promjenu uprave, ali konkretno mišljenje o Sarjanoviću još ne mogu izreći. – Skupština društva još nije donijela odluku, ali mi o čovjeku koji još nije počeo raditi ne možemo reći ni pozitivno ni negativno ništa. Tražili smo promjenu jer sadašnja uprava forsira samo privatizaciju umjesto da traži poslove na tržištu. Ako Sarjanović počne raditi, kad vidimo rezultate, moći izreći i mišljenje o njemu – rekao nam je sindikalni povjerenik EKN-a u Lipovici Ivan Marušić. On ističe kako vlasnik, a to je država, ima pravo predložiti predsjednika uprave, a da sadašnja uprava, na čelu tvrtke od 2010., nema mandat. Nadaju se i kako će drugi član uprave biti ipak netko iz tvrtke. Ante Sarjanović je prije desetak godina na HTV-u bio šef scenografije nakon čega se okrenuo privatnom poduzetništvu, a nejasno je zbog čega se od ove godine nastoji uporno ubaciti u neku od državnih tvrtki. Kako ističe naš izvor, velik utjecaj na potvrdu Sarjanovića kao službenog kandidata CERP-a imao je državni tajnik u Ministarstvu državne imovine Krunoslav Katičić, dugogodišnji prijatelj premijera Andreja Plenkovića. Katičić je rodom iz Donjih Kukuruzara u Sisačko-moslavačkoj županiji, a ima i dobre veze s lokalnim HDZ-om u Popovači i Županiji na čijem je području tvornica Lipovica. Istodobno kad i Sarjanovića, UV CERP-a je predložilo i dipl. ing. sigurnosti Igora Kovačevića iz Popovače za člana Nadzornog odbora. Kovačević je i predsjednik udruge vinara i vinogradara Škrlet iz Popovače. Lipovica ima 164 zaposlenih. Prije 7, 8 godina bilo ih je 400, no radi spasa tvrtke broj zaposlenih i plaće smanjeni su, no plaće su, i nakon rezova, i dalje u prosjeku Hrvatske.