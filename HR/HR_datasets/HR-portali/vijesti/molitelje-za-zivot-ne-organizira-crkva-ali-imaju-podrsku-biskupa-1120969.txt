Molitelji za život ispred bolnica nisu ondje u ime Katoličke crkve, nego u svoje osobno, ali s druge strane imaju podršku biskupa i crkvenih vlasti. Tako bi, ukratko, glasio odgovor biskupa dubrovačkog mons. Mate Uzinića s konferencije za novinare na kraju jesenskog zasjedanja Hrvatske biskupske konferencije na pitanje o molitvama u organizaciji inicijative „40 dana za život“. Oni koji stoje ispred bolnica nisu tamo u ime Katoličke crkve, nego su ondje okupljeni u osobno ime ili udruge koja organizirala molitvu ispred bolnica. Govorim u svoje ime, jer HBK nije govorila o tome, da oni koji žele moliti ispred bolnice imaju na to pravo ako su to prijavili u skladu sa zakonom, kao što i svi drugi imaju. Oni sa svojom molitvom i svojim zauzimanjem mjesta žele poslati određenu poruku, a vjerujem da ona nije onakva kakvu je posljednjih dana mediji iščitavaju, tj. nije osuda onih koji su zbog svojih životnih poteškoća napravili čin abortusa – rekao je mons. Uzinić, dodavši kako je stajanje ispred bolnica i molitva prije svega važna poruka da život počinje začećem. Tko polazi od toga, a zna se da se život abortusom prekida, ne može o tome šutjeti, već treba govoriti. Zato njihovo stajanje ispred bolnica vidim kao krik koji žele poslati javnosti. Naravno da ponekad nekog taj krik i povrijedi, no iz razgovora s nekima od njih znam da među njima ispred bolnica ima onih koji su sami prošli kroz užas abortusa i iz svoga iskustva i tragedije žele poslati poruku. Znam i da govore da su mnoge žene koje su bile u teškoj situaciji, u susretu s njima, ponovno promislile hoće li napraviti taj čin i nisu ga napravile, jer su u njima pronašle pomoć – rekao je biskup Uzinić, dodajući da se molitelji angažiraju trudnicama pronaći i smještaj, ako im je potreban te da su na razne načine uz njih. – Mislim da je u cijeloj problematici izvučena samo jedna dimenzija, da je previše naglašena, a ostalo se zanemaruje. Oni nisu ondje u ime Katoličke crkve, ali su to građani ovog društva koji drže da je abortus veliki problem i imaju pravo na to ukazati, kao što ga imaju i drugi kada drže da se nekim ponašanjima krše nečija prava – rekao je mons. Uzinić.      >> Molili ispred splitskog rodilišta: 'Molitvom zaustavimo pobačaj' >> Sukobe oko abortusa razriješit  će samo znanost