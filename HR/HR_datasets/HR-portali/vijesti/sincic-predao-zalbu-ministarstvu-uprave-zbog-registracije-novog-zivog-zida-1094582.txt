Predsjednik Živog zida Ivan Vilibor Sinčić predao je u petak žalbu Ministarstvu uprave zbog registracije "novog" Živog zida, koji je na navodnoj skupštini stranke, održanoj 19. lipnja, izabrao novo stranačko vodstvo iz kojeg je izbačen Sinčić, istaknuvši da ga Ministarstvo ne može registrirati jer nedostaje bitan zakonski element, a to je da ostali članovi stranke nisu bili o tome obaviješteni na bilo koji način. Živi zid je u nedjelju, 19. lipnja, izabrao novo stranačko vodstvo na izvanrednoj izbornoj skupštini, na kojoj je iz vodstva stranke izbačen njegov čelnik i saborski zastupnik Ivan Vilibor Sinčić, protiv kojega su članovi te skupštine podnijeli četiri kaznene prijave. Za predsjednika Živog zida izabran je Siniša Gabrić, dopredsjednik je Neno Koljaja, a glavni tajnik Hrvoje Kekez, koji čine i novi Glavni odbor stranke.  Sinčić je isti dan priopćio da se radi o lažnoj i protuzakonitoj skupštini Živog zida, a u petak je podnio žalbu Ministarstvu uprave, nakon čega će predati DORH-u kaznenu prijavu protiv Gabrića, Kekeza i Koljaje. Hodak: Netko treba Živi zid u predstojećim novim izvanrednim izborima – Kada ankete budu pokazivale da Živi zid nije treća parlamentarna stranka, onda više neće biti ovakvih konferencija za novinare i nitko više neće imati interes da članovi iz drugih stranaka organiziraju izvanrednu godišnju skupštinu i da smjene legalno vodstvo Živog zida. Ne samo da su to članovi drugih stranaka, nego po Zakonu o upravi, ako se organizira izvanredna godišnja skupština, obavezno se mora obavijestiti sve članove stranke na kućnu adresu gdje, kad i u koje vrijeme se održava. U ovom slučaju toga uopće nema – rekao je odvjetnik Živog zida Zvonimir Hodak nakon predaje žalbe Ministarstvu uprave. Istaknuo je da ni Sinčić ni Ivan Pernar iz Živog zida nisu obaviješteni da se organizira nekakva godišnja skupština na koju bi oni imali pravo doći i reći što misle o svemu tome. – Bazični element Zakona o upravi nedostaje. Drugi element, mislim, svima je jasan – netko treba Živi zid u predstojećim novim izvanrednim izborima. "Novo vodstvo" će se brzo prikloniti nekome i onda ćemo vrlo brzo znati tko stoji iza toga – kazao je Hodak. Istaknuo je i da je počinjen niz kaznenih djela koja će predati DORH-u te je najavio da će javnost uskoro saznati o kojim se kaznenim djelima radi. – Imamo konkretni čvrsti dokaz da se radi o ljudima koji su članovi drugih stranaka – naglasio je. Sinčić: Radi se o nekakvom prepucavanju iz sjene Predsjednik Živog zida ponovio je da to okupljanje nije bila nikakva skupština, već "sastanak u kafiću nečlanova stranke koji su ondje počinili nekoliko kaznenih djela". – Mi smo danas podnijeli podnesak Ministarstvu uprave koji će, vjerujemo, u veoma kratkom roku pobiti sve ono što su oni podnijeli. Nakon ovoga DORH-u ćemo podnijeti kaznenu prijavu za nekoliko kaznenih djela. Očekujemo brzu i jednostavnu pobjedu – kazao je. Ustvrdio je kako je očito počela kampanja i da se radi o "nekakvom prepucavanju iz sjene". – Što je točno iza toga – znat ćemo vrlo brzo. Indicije postoje, ali čekamo pravomoćno rješenje da zapečatimo ovu priču – dodao je. Sinčić kaže da taj događaj zasad nije imao utjecaja na kampanju za predstojeće izbore već je, naprotiv, došlo do kontraefekta. Ljudi im, kaže, šalju pisma, pozive i mailove podrške i žele se još jače angažirati. – Nema nikakvog raspada i kolapsa, radi se dalje s većom nadom i težnjom da se ostvari što bolji rezultat – poručio je.  Živi zid ide u smjeru da službeno zatraži referendum Upitan da prokomentira rezultate referenduma u Velikoj Britaniji o izlasku iz Europske unije, Sinčić je podsjetio kako je još tijekom predsjedničke kampanje naglašavao da EU nije nikada zamišljena da bude unija naroda, nego unija političara, banaka i birokrata.   Kaže da Živi zid ide u smjeru da službeno zatraži referendum o izlasku Hrvatske iz EU. – Svakako treba pitati narod, ovog puta za pravo, s pravom kampanjom da se čuje i "za" i "protiv" i vjerujem da ćemo ga za nekoliko godina uspjeti organizirati, da onda vidimo želi li narod stvarno ostati u toj zajednici ili nikad nismo trebali ući –  istaknuo je. Kaže da je uoči ulaska Hrvatske u EU u Saboru izglasano mnogo zakona, bez da je itko išta čitao, te da nije bilo javne rasprave. – Bila je jednostrana kampanja i propaganda – dodao je. Smatra da je budućnost europskog kontinenta skupina samostalnih država i naroda koji će međusobno surađivati i graditi mir. – Jedna centralizirana, birokratska, antidemokratska organizacija kao što je EU sve više gubi ozbiljnost i perspektivu – ustvrdio je. 