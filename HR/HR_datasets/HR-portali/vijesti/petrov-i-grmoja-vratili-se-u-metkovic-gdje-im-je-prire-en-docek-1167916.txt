Božo Petrov i Nikola Grmoja vratili su se svojim kućama u Metković gdje su im građani organizirali doček na kojem se čulo skandiranje 'Božo, Božo'. - Moje srce je prepuno, ja sam presretna zbog ova dva čovjeka, imamo dva ponosna saborska zastupnika, dva velika srca Metkovića - rekla je Katarina Ujdur, gradonačelnica Metkovića. - Hvala vam od srca. Napravili smo sve u najboljoj vjeri, nismo izdali one vrijednosti i ideale zbog kojih smo ušli politiku. Pale su danas sve maske, cijela Hrvatska je vidjela tko čini tu navodnu većinu koja je kupovana na saborskim hodnicima. Postavljamo nove temelje za gradnju jedne bolje Hrvatske - izjavio je Nikola Grmoja. Petrov je kazao kako Metković 'izgleda cijeni ono što je najvažnije'. - Ušli smo u politiku da dokažemo da politika može biti drugačija. Možete sve imati ali san se ne može kupiti, obraz se ne može platiti. Danas je najtužniji dan u Hrvatskom saboru. Vidjelo se koliko košta politika u Hrvatskoj, ali vidjelo se i da postoje ljudi koji se ne mogu prodati i koji nemaju svoje gazde, a to je onih 15 saborskih zastupnika Mosta - kazao je Petrov. 