Foto: Hina JUTROS je suvlasniku CIOS-a Petru Pripuzu uručeno Rješenje o uhićenju u bolnici. Tereti ga se za kaznena djela utaje poreza. >> Uhićen Petar Pripuz, Bandićev prijatelj i kontroverzni milijunaš Prema neslužbenim informacijama uz suvlasnika CIOS-a Petra Pripuza Uskok za izvlačenje novca i izbjegavanje plaćanja poreza tereti još 12 osoba, dok se iznos izvučenog novca neslužbeno procjenjuje na gotovo 100 milijuna kuna. CIOS nastavlja s redovnim poslovanjem Iz CIOS-a je stiglo priopćenje u kojemu piše da tvrtka nastavlja s redovnim poslovanjem. Priopćenje CIOS-a donosimo u cijelosti. "Neovisno o provođenju istražnih radnji PNUSKOK, sve članice C.I.O.S. grupe nastavljaju s redovnim poslovanjem i ispunjavanjem ugovornih obveza. Možemo potvrditi da uprava C.I.O.S. grupe surađuje s istražiteljima, a poslovanje Grupe je stabilno i transparentno, usklađeno sa svim zahtjevima regulative. U proteklim godinama nad poslovanjem članica Grupe provođeni su brojni inspekcijski nadzori svih nadležnih institucija, prema čijim je rješenjima uvijek postupano bez iznimke." U posljednje tri godine 15 nadzora poreznih tijela "Samo u posljednje tri godine tvrtke C.I.O.S. grupe imale su 15 nadzora poreznih tijela, a inače, prilikom financijskih i poslovnih transakcija kompletna propisana dokumentacija stavlja se na uvid nadležnim tijelima. Samo u 2016. godini članice C.I.O.S grupe, koje zapošljavaju 1.600 ljudi, uplatile su više od 60 milijuna kuna poreza u državni proračun", zaključuje se u priopćenju CIOS-a.