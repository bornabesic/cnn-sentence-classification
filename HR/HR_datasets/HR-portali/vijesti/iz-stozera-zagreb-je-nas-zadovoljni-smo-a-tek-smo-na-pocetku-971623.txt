«»Foto: Index ZAGREB JE NAŠ! ulazi u Gradsku skupštinu. 23:12 "Izuzetno smo zadovoljni ne samo ulaskom predstavnika Radničke fronte u zagrebačku Skupštinu nego i u cijeli niz Gradskih četvrti i Mjesnih odbora", kaže jedan od čelnika Radničke fronte Mate Kapović dodajući da je ovo prvi puta od devedesetih da je antikapitalistička opcija uspjela proći u tijela javne vlasti. "Ostajemo borci za prava radnika, potlačenih, blokiranih, obespravljenih. Protivit ćemo se svakom poskupljenju i biti protiv privatizacije", kaže Kapović najavivši kako će se njihovi izabrani članovi rotirati svakih šest mjeseci.    22:29 U stožeru "Zagreb je naš" malo je slavlje nakon što je postalo jasno da njihova lista ulazi u Zagrebačku skupštinu.  "Ono što smo najavili danas i sutra potvrđujemo, puhat ćemo za vratom velikim strankama koji su prozvele Milana Bandića i druge. Isto tako tražit ćemo rješenja aktualnih problema", rekao je Tomašević za Index.   21:22 "Za sad je vrlo mali broj mjesta obrađen, ako ovako ostane, bit će izvrstan rezulat za opciju koja je u tri mjeseca napravila malo čudo. S tako skromnim resursima, bez stranačke infrastrukture, s volonterima; mislim da je ovo izvrstan rezultat. Pričekajmo veći postotak obrađenih rezultata", rekao je Tomašević.   20:55 Nositelj liste Tomislav Tomašević došao je stožer te kaže kako je zadovoljan izlaznim anketama no treba ih potvrditi Državno izborno povjerenstvo. Ulazak u Gradsku skupštinu veliki je uspjeh ove liste, smatra Tomašević.   19:50 "Zadovoljni smo rezultatima izlaznih anketa, no pričekat ćemo i prve neslužbene rezultate", kaže Jelena Miloš s liste Zagreb je naš. Miloš je za sada prilično oprezna te dodaje kako je za sada još uvijek rano za analize.  "U svakom slučaju ovo sve za nas je tek početak. Mi smo krenuli i mislimo u ovoj političkoj priči trajati još dugo", kaže na kraju Miloš. 19:00 Kandidat za gradonačelnika Zagreba i nositelj liste za Gradsku skupštinu koalicije Zagreb je NAŠ-Nova ljevica-Orah-Radnička fronta-Za grad Tomislav Tomašević prema izlaznim anketama ima 3,99 post glasova za gradonačelnika. Puno bolje stoji lista za Gradsku skupštinu s gotovo osam posto što im osigurava četiri vijećnička mjesta.  Većini na listi Zagreb je NAŠ-Nova ljevica-Orah-Radnička fronta-Za grad ovo je prvi izlazak na izbore odnosno ulazak u politički ring. Kako su naglašavali čelni ljudi liste oni su ovdje da ostanu na duže vrijeme, te da svoj aktivizam zamijene za političku borbu.  "Očekujemo dobar rezultat i nakon toga radimo stvari dalje", najavio je nositelj liste i kandidat za gradonačelnika Tomašević.