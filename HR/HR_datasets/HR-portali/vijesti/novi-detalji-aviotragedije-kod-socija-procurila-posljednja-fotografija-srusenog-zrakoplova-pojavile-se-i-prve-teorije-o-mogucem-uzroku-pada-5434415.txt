Svih 92 putnika i članova posade zrakoplova ruskog ministarstva obrane koji se u nedjelju na putu prema Siriji srušio u Crno more poginulo je, potvrdile su ruske vlasti. General bojnik Igor Konašenkov, glasnogovornik ministarstva obrane, rekao je novinarima da nitko nije preživio nesreću. - Utvrđeno je područje pada zrakoplova. Preživjeli nisu uočeni, kazao je Konašenkov. Neimenovani izvor u ministarstvu je kazao da nisu pronađene splavi za spašavanje te da zrakoplov nije poslao signal SOS. Rusko ministarstvo obrane je pojasnilo da je jedan od njihovih zrakoplova Tu-154 nestao s radara dvije minute nakon polijetanja iz Sočija, u južnoj Rusiji, gdje je nakratko sletio na putu iz Moskve kako bi se opskrbio gorivom i nastavio let prema ruskoj vojnoj bazi Hmejmim nedaleko od Latakije u Siriji. Riječ je o bazi iz koje ruske snage provode zračne udare protiv pobunjenika u Siriji. Među putnicima je bio tonski tehničar ruske televizijske postaje NTV Eugen Tolstov, koji je na svojem profilu na Facebooku netom prije polijetnja iz Moskve objavio fotografiju aviona. Vjeruje se da je riječ o posljednjoj snimci srušenog zrakoplova. Facebook U televizijskom obraćanju predsjednik Vladimir Putin, koji se nalazi u Sankt Peterburgu, proglasio je 26. prosinca danom žalosti. Srušeni zrakoplov je Tupoljev, izgrađen 1983. godine, prevozio je 84 putnika i osam članova posade. Među putnicima bili su pjevači zbora Crvene armije, svirači, plesači i devet novinara. Zbor i članovi plesne skupine Alexandrov Ensemble su trebali u povodu Nove godine nastupati za ruske vojnike u Siriji. Dijelovi zrakoplova pronađeni su u Crnom moru na dubini od 50 metara, na oko 1,5 kilometara od ruske obale. Do sada su pronađena četiri tijela. Glasnogovornik Kremlja Dmitrij Peskov rekao je da je zasad prerano govoriti o uzrocima nesreće, no RIA Novosti javlja, pozivajući se na neimenovani izvor, da se najvjerojatnije radi o problemu sa zrakoplovom ili o greški pilota. Agencija Lenta, koja se također poziva na neimenovani izvor, navodi da nije isključena ni mogućnost da je pad posljedica terorističkog napada. - I to je jedna od mogućih verzija. Zasad je ne možemo potvrditi, ali ni otkloniti prije nego pregledamo podatke iz crnih kutija. Ali svakako razmatramo ovakvu varijantu, rekao je izvor. Zrakoplovi Tu-154 datiraju iz kasnih 60-ih godina kada ih je proizvedeno više od tisuću. Ti su zrakoplovi doživjeli niz velikih nesreća od 2000. u kojima je poginulo više od 800 ljudi, uključujući i poljskog predsjednika Lecha Kaczynskog čiji se Tupoljev srušio kod ruskog grada Smolenska 2010.