– Iznimno smo zadovoljni potpisanim sporazumom, tako da možemo reći da je ovo veliki dan za pripadnike hrvatske nacionalne manjine u Srbiji. Da nije bilo blokade pregovora Srbije za pristup EU od strane Hrvatske, vjerujem da do ovoga ne bi ni došlo – rekao je predsjednik Hrvatskog nacionalnog vijeća (HNV) Slaven Bačić nakon što je jučer u Beogradu ministar obrazovanja Srbije s predstavnicima HNV-a te Zavoda za udžbenike potpisao aneks sporazuma kojim se regulira pitanje udžbenika. Nakon aneksa i dodatnih objašnjena i jamstva iz Europske komisije, stekli su se uvjeti za hrvatsko podizanje rezervi oko poglavlja 26 o obrazovanju u pregovorima sa Srbijom, potvrdio je ministar vanjskih poslova Davor Ivo Stier. Bačić je istaknuo kako je sada u cijelosti riješeno pitanje obrazovanja u osnovnim školama na hrvatskom jeziku i pismu. Dogovoreno je prevođenje i tiskanje udžbenika na hrvatskom jeziku i pismu, dodataka iz povijesti, zemljopisa, glazbene i likovne kulture kao i rješavanje svega što je nedostajalo za provođenje nastave po C modelu za učenike hrvatske nacionalnosti. Ubrzano je i odobravanje ranije odobrenih udžbenika na hrvatskom jeziku i pismu. – Preostaje nam da riješimo i pitanje obrazovanja manjina u srednjim školama. Vjerujem kako ćemo tijekom iduće godine i to dogovoriti. Deset godina se ništa nije radilo tako da je ovo velik napredak za sve – rekao je Bačić. – Danas je dobar dan za hrvatsku manjinu u Srbiji – kazao je ministar Stier koji je od povjerenika za proširenje Johannesa Hahna dobio jamstvo kako će osobno nadgledati provedbu sporazuma. Blokada otvaranja 26. poglavlja izazvala je baražnu vatru iz Srbije, a Hrvatska je bila i pod pritiskom Njemačke i SAD-a. – Orijentirani smo na rezultate, a sada je postignut rezultat i proces može ići dalje. To je naš pristup od početka i to daje vjerodostojnost procesu. Nismo se u upuštali u ping-pong razmjenu epiteta sa Srbijom – kazao je Stier.  >> Stier: Hrvatska je odblokirala Srbiju. Ovo je dobar dan za hrvatsku manjinu u Srbiji