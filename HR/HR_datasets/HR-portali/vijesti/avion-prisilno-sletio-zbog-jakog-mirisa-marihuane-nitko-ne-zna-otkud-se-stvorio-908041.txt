Foto: Getty LET aviona British Airwaysa s londonskog Gatwicka za Heraklion na Kreti morao je prisilno sletjeti nakon što je kabinu napunio miris marihuane. Putnicima leta rečeno je da je posadi od neugodnog mirisa pozlilo pa je avion usred leta preusmjeren preko Pariza natrag na Gatwick. Takav rasplet događaja prouzročio je kaos, ali i štetu od najmanje 50 tisuća funti. Putnici su sat vremena čekali drugi avion, a povratni let iz Grčke kasnio je šest sati zbog čega putnici zahtijevaju kompenzacije.  "Miris je bio nepogrešiv", rekao je jedan od putnika, prenosi britanski The Sun. "Bili smo u Amsterdamu i znamo taj miris", nadodao je drugi, a i ostali putnici se slažu oko prirode  mirisa. Iz British Airwaysa se ispričavaju, ali vrlo su šturi u objašnjavanju situacije tako da su izvor i uzrok "problema" ostali nepoznanica. No, valja napomenuti kako su prošli mjesec uhićena tri muškarca koji su na letu iz Malage u Englesku pokušali prokrijumčariti kanabis u vrijednosti 30 tisuća funti.