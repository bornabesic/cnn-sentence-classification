Foto: Guliver Image/Getty Images NOGOMETAŠI  Real Madrida osvojili su naslov prvaka Europe nakon što su u subotu u Cardiffu u finalu Lige prvaka pobijedili Juventus sa 4:1 (1:1). Realu je to 12. naslov europskih prvaka, a ujedno je postao prvi klub koji je u Ligi prvaka obranio titulu. Dva je pogotka za Real postigao je Cristiano Ronaldo (20, 64), a za drugi mu je asistirao Luka Modrić, dok su mrežu Juventusa pogodili još i Brazilac Casemiro (61) i Marco Asensio (90). Gol za Juventus i to jedan od najljepših u povijesti Lige prvaka postigao je Marijo Mandžukić u 27. minuti. No, vodstvo Reala nije dugo trajalo, jer je u 27. minuti Mandžukić izveo čaroliju. Uspio je prsima primiriti loptu i volejem iz poluokreta s 15 metara iskosa neobranjivo pogoditi za 1:1. Fantastičan, gotovo akrobatski pogodak hrvatskog napadača. Mandžukić je bio strijelac i u finalu 2013. kada je njegov Bayern pobijedio Borussiju Dortmund sa 2:1. U prvom poluvremenu Mandžukić je i bez obzira na remek djelo s kojim je izjednačio rezultat, bio najbolji i najagilniji igrač Stare dame. Mandže je bilo na sve strane – na aut liniji, u kaznenom prostoru Reala, u svom šesnaestercu. Nabacivao je, pucao je, jurišao je. U nastavku utakmice kad je Real ubio utakmicu, skupa s momčadi potonuo je i hrvatski junak. Ipak,  za razliku od puno razvikanijih zvijezda torinskog sastava poput Dybale ili Higuaina, koji jučer ''nisu ni došli'' na utakmicu, Mandžukić je po tko zna koji put ove sezone doslovce krvario za momčad. Neposredno pred gol koji je će zabiti, Mandžukić je pomalo nepromišljeno s leđa startao na Carvajala, koji je pao na travnjak, a u zaštitu svog suigrača do Mandžukića odmah je doletio Sergio Ramos.  Kapetan Reala poznat je kao beskompromisni borac, no ovog puta je naišao na tvrd orah jer Mandžo nije ni pomislio ustuknuti pred Ramosom. Uslijedilo je naguravanje i razmjena poprilično opasnih pogleda, a njihov okršaj raspalio je društvene mreže. ''Platio bih da vidim tučnjavu Mandžukića i Ramosa", "Mandžukić bi pojeo Sergija Ramosa. Doslovno. Nikad nisam bio sigurniji u kanibalizam u svom životu", "Ramos krenuo prema Mandžukiću. Kao da ga Mandžukić ne bi sjebao", samo su neke od poruka na Twitteru.