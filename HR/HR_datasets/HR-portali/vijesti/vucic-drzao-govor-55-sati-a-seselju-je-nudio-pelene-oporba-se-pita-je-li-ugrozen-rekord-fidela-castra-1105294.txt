Srbijanski premijer Aleksandar Vučić najavio je ubrzanje gospodarskih reformi i smanjenje javnog sektora u pet i pol sati dugom govoru koje je oporba usporedila s govorima iz sovjetskog doba kada se nije moglo otići ni na zahod. Vučić, čelnik desnog centra i bivši ultranacionalist koji je na vlast došao 2014., iznio je pred parlamentom program nove vlade koju je predstavio u ponedjeljak, gotovo četiri mjeseca nakon pobjede na prijevremenim izborima.  I izvoz i investicije porast će kako bi ostvarili rast gospodarstva od 13 posto do kraja četverogodišnjeg mandata, rekao je Vučić. Ponovio je kako mu je cilj do 2019. završiti pristupne pregovore s EU-om. "Zlatno doba za Srbiju" Dug zemlje past će do 2020. na 60 posto BDP-a, kaže Vučić. "Kada sve te brojke uzmemo u obzir, jasno je da možemo govoriti o zlatnom dobu za Srbiju", istaknuo je. Duge dijelove svoga govora posvetio je sporednim stvarima, kao što su ljepote srbijanskih turističkih mjesta, podsjećajući na beskonačne traktate komunističkih čelnika u sovjetsko doba. "Je li ugrožen rekord Fidela Castra?", upitao je oporbeni političar Saša Radulović, misleći na kubanskog čelnika poznatog po govorima koji su znali trajati po nekoliko sati. Kada je ultranacionalistički vođa Vojislav Šešelj zatražio stanku da bi otišao na zahod, Vučić mu je uzvratio: "Ja ne moram izlaziti iz dvorane, ali vama gospodine Šešelj možemo nabaviti pelene". >>Vučić: Srbija neće biti parking za Pakistance i Afganistance koje Europa ne želi 