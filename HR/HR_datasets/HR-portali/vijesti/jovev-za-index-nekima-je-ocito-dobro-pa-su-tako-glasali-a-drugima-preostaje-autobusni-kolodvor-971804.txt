Foto: Jasmina Jovev JASMINA JOVEV, zviždačica koja je razotkrila malverzacije bivše sisačko-moslavačke županice Marine Lovrić Merzel, nije se uspjela plasirati u drugi krug lokalnih izbora. Jovev je bila nezavisni kandidat u utrci za gradonačelnicu Siska, u kojoj je završila ne četvrtom mjestu.  Najviše glasova osvojila je dosadašnja sisačka gradonačelnica, SDP-ova Kristina Ikić Baniček koja ulazi u drugu krug zajedno s HDZ-ovim kandidatom Franjom Šabanom, koji je osvojio 30,15 posto glasova. >>INTERVJU S JASMINOM JOVEV Četvrta od devet kandidata  Na trećem je mjestu MOST-ov Tomislav Ivšić, dok je Jasmina Jovev s 4,02 posto osvojenih glasova završila na četvrtom mjestu.  Jovev je u razgovoru za Index kazala da je zadovoljna osvojenim mjestom, iako joj je žao što neće moći kao vijećnica zastupati Siščane u Gradskom vijeću.  "Zahvalna sam svim Siščanima koji su mojoj listi Sisak Hrabri i meni dali svoj glas i ukazali nam veliko povjerenje. Iskreno mi je žao što ih neću moći kao vijećnica zastupati u Gradskome vijeću, ali to ne znači da se naš glas ipak ne treba čuti u budućnosti. Izrazito sam zadovoljna što sam od 9 kandidata za gradonačelnika ostvarila sjajno četvrto mjesto, i to iza tri stranačka kandidata.  Ovi izbori u Sisku pokazali su da su Siščani ili previše razočarani politikom ili jako zadovoljni trenutačnim stanjem u Sisku. Kako drugačije objasniti da 53 % ljudi uopće nije izašlo na izbore? Smatram da svi moramo preuzeti na sebe dio odgovornosti za budućnost svoga grada, pa makar izlaskom na birališta taj jedan dan", rekla je Jovev. "Neka glasaju kako žele"  Navela je kako ne misli da je njena opcija bila jedini izbor za Siščane, s obzirom na to da im je, kako kaže, na raspolaganju bilo 15 lista i 9 kandidata za gradonačelnika.  "Dakle, jedan raznoliki, veliki švedski stol i to besplatan. Većina nije niti prišla stolu - to mi govori da su siti. Ovi drugi su rekli da im je baš fino ono što jedu već godinama.  Onima kojima nije dobro, a tih je očito jako malo, ipak ostaje izbor – autobusni ili željeznički kolodvor. Irska ili Njemačka.  U drugome krugu izbora za gradonačelnika Siska neka ljudi glasaju kako god žele i misle. Ja sam im pokušala pružiti i drugi izbor, i žao mi je što nisam uspjela jer mislim da je stanje u Sisku izuzetno loše", rekla je na kraju Jovev.