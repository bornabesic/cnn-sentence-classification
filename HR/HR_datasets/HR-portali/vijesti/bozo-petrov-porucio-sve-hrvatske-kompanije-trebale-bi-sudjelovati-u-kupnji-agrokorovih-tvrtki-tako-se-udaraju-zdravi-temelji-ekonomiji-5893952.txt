Čelnik Mosta i predsjednik Hrvatskog sabor Božo Petrov izjavio je u utorak kako smatra da bi hrvatske kompanije trebale sudjelovati u kupnji Agrokorovih tvrtki kada izađu na tržište, te kazao da vladin povjerenik za Agrokor Ante Ramljak ima podršku Mosta. "Smatram da sve hrvatske kompanije, kada ove iz Agrokora izađu na tržište, trebaju sudjelovati u kupnji, jer smatram da nam ne treba jedan gigant već niz jakih hrvatskih kompanija. Ako tako postavimo pravila, udaramo zdrave temelje ekonomiji i tržišnu utakmicu", kazao je Petrov za N1 televiziju u Metkoviću. Dodao je i da vladin povjerenik Ante Ramljak ima podršku Mosta, te da od njega očekuje transparentnost i kooperativnost. Bez uplitanja Vlade, smatra Petrov, Ivica Todorić bi dalje mogao licitirati oko Agrokora zbog čega bi gospodarski sustav nastavio biti u agoniji, a upitna bi bila i sudbina drugih velikih tvrtki poput Kraša ili Vindije. U drugoj fazi, kazao je, slijedi restrukturiranje Agrokora u cilju da prva sredstva koja dođu  posluže za isplatu od najmanjih do najvećih dobavljača. "Todorić jest vlasnik, ali dugovi premašuju vrijednost tvrtke, dakle, on nije vlasnik", ustvrdio je Petrov. Odbacio je kritike da Most koristi represivni aparat u predizbornoj kampanji, naglasivši da istrage moraju biti neovisne bez obzira na vrijeme . "Istrage moraju biti neovisne, ne smiju biti politički motivirane. Ne postoji predizborno ili postizborno vrijeme kada bi trebale biti ometane. One trebaju djelovati kada postoje elementi za istragu. Kao građanin i predsjednik Sabora smatram da se treba istražiti jesu li počinjena kaznena djela. Sasvim je nebitno vrijeme", istaknuo je. Potvrdio je da će Hrvatski sabor idući tjedan raspravljati o dodatnom skidanju imuniteta Tomislavu Sauchi, kojeg se sumnjiči u aferi s putnim nalozima "Dnevnice". Na novinarski upit kada će se početi isplaćivati dnevnice putem računa kazao je da je u tijeku informatizacija Sabora i pilot projekt nakon čega će se povezati sve saborske službe.