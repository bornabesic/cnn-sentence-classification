Poduzetnik Blaž Petrović, poznat iz slučaja tzv. male zločinačke, a kojeg je Općinsko državno odvjetništvo nedavno osumnjičilo za poreznu utaju od oko dva milijuna eura, pušten je jučer iz pritvora u Remetincu gdje je proveo 18 dana, nakon što je uplatio šest milijuna kuna jamstva. Petrović je uhićen 19. listopada, a nakon što je Državno odvjetništvo za njega zatražilo istražni zatvor zbog opasnosti od utjecaja na svjedoke i ponavljanja djela, Petrović je ponudio jamstvo od milijun eura. No, istražna sutkinja tada je prijedlog odbila te ga pritvorila. U međuvremenu je Državno odvjetništvo ispitalo sve svjedoke te je Petroviću na snazi ostao pritvor isključivo zbog opasnosti od ponavljanja djela. Nakon te promjene Petrović je za puštanje iz Remetinca ponudio manje jamstvo, četiri milijuna kuna, da bi prije nekoliko dana izvanraspravno vijeće suda zaključilo kako je ta suma premala te odredilo da Petrović može na slobodu ako uplati šest milijuna kuna. Opasnost od ponavljanja djela prema sudu postoji zato jer se protiv Petrovića vodi još jedan postupak, onaj u kojemu mu je prije par mjeseci potvrđena optužnica. Usprkos postupcima koje je protiv njega DORH inicirao u posljednja dva desetljeća, Petrović je u svima pravomoćno oslobođen, osim u navedenom postupku za koji bi mu uskoro trebalo početi i suđenje.