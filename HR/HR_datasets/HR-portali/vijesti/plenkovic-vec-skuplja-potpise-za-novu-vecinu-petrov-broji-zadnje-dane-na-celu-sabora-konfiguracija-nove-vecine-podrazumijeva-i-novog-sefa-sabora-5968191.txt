Nakon sastanka sa saborskim klubom HDZ-a o preslagivanju parlamentarne većine, predsjednik Vlade i HDZ-a Andrej Plenković dao je izjavu za medije i odgovarao na pitanja novinara. Podsjetimo, Plenković je danas potpisao razrješenje tri Mostova ministra, Vlahe Orepića, Ante Šprlje i Slavena Dobrovića nakon što su na sjednici Vlade glasali protiv zaključka o iskazivanju povjerenja ministru financija Zdravku Mariću. Vlada se o Mariću očitovala na zahtjev oporbe o njegovoj smjeni. - Prvo, ja kao predsjednik Vlade nemam ni dilema ni izbora. Postoji minimalno političko povjerenje i ljudska kolegijalnost između onih koji rade u mandatu ove Vlade. Drugo, pokušat ćemo složiti novu parlamentarnu većinu koja će osigurati stabilnost funkcioniranja Vlade. Treće, ukoliko dođe do novih izbora, sva tijela i članovi HDZ-a spremni su na nove izbore - rekao je Pelnković i dodao: - Smatram da smo bili vrlo korektni prema našem partneru u vlasti. Što se tiče mene, mi smo bili moralno i politički na najvišoj razini partnerskoga duha. Ministar Marić, koji uspješno radi svoj posao, nije dobio ni šansu da kaže što misli o inicijativi oporbe pred Saborom, niti pred klubom Mosta, nego se umjeto toga a priori formirao stav Mosta. Koliko trenutno imate potpisa za preslagivanje? - bilo je prvo pitanje novinara. - Počeli smo prikupljati potpise koji su nužni, a i drugi zastupnici počet će davati potpise. Imat ćemo dovoljno potpisa za sve, ne brinite. Ne ide ovo filmskom brzinom, bilo je dovoljno za jedan dan. Na pitanje s kime će se preslagivati, Plenković nije dao direktan odgovor. - Ja očekujem lojalnost i odgovornost od svih zastupnika - rekao je Plenković i dodao da su ministri Mosta mogli znati da će se danas glasati o očitovanju na zahtjev oporbe o smjeni Marića. - Rok je osam dana, ja nemam običaj posezati za telefonskim sjednicama Vlade, prošli petak je bilo stavljeno na dnevni red Vlade da se očitujemo o zahtjevu oporbe o razrješenju ministra Marića, a kako nije bilo druge prilike za sjednicu osim danas, to su mogli znati. Na primjedbu novinarke da mostovci kažu da su smijenjeni ministri i dalje ministri dok ih ne razriješi Sabor, premijer je jasno rekao: - Nisu više ministri, da riješimo te pravne dileme. Ukoliko ja, koji sam dao povjerenje Mostu, doživim u tijeku rada svoje Vlade da ministri Mosta javno, uživo na televiziji izjasne nepovjerenje svojem kolegi, onda nemam izbora nego otkazati povjerenje njima. Onog trenutka kad sam ja donio odluku i potpisao njihovo razrješenje, oni više nisu ministri. Ide li HDZ na rušenje Bože Petrova s mjesta šefa Sabora? - bilo je novo pitanje. - Konfiguracija nove većine u Saboru sigurno podrazumijeva i novog predsjednika Sabora. Na pitanje koliko dugo će trajati preslagivanje Vlade, u usporedbi sa situacijom u Vladi Tihomira Oreškovića, Plenković je rekao: - Prvo, ovo uopće nije ista situacija. Tada je stranka rušila vlastitog premijera, ovdje su tri ministra iskazali nepovjerenje svojem kolegi. Nikola Grmoja je rekao da želite zaustaviti istrage nekih ljudi oko vas - dodala je novinarka, na što je premijer žustro odgovorio. - Ta izjava je apsurdna i naprosto nevjerojatna, rekao je i zatim u prilično iznerviranom tonu nastavio: - Jesmo li mi prilikom donošenja Zakona o sistemskim važnim kompanijama spašavali jednu obitelj? Nismo. Ja sam se tri puta susreo s gospodinom Todorićem, od toga dva puta nakon izbijanja krize. Mi smo reagirali smireno, sistemskim zakonom. Iza njega je stala sama firma, njeni zaposlenici i vjerovnici koji su odlučili dati svježi novac kompanije jer su dali povjerenje potezu Vlade. Ljudi su plaćeni, burze su se smirile, izvanredni povjerenik rješava pitanje regresnih mjenica. Je li netko dobio otkaz, nije? Tko je za to zaslužan? Onaj tko radi selfije s kiselim kupusom?, rekao je Plenković, aludirajući na šefa SDP-a. - Ovo je poanta odgovornog, europskog ponašanja - rekao je Plenković i na kraju komentirao potencijalne izbore, treće u godinu i pol dana. - Ja sam zadnji koji bi se kockao s time da idemo na izbore ako se nešto nismo dogovorili. Ali sam isto tako svjestan da nam u ovoj situaciji treba stabilna Vlada. Ovo nije scenarij koji sam ja nametnuo ili priželjkivao. Ako hoćete biti jak ozbiljan, partner, ne možete na televiziji iskazivati nepovjerenje svojem kolegi - zaključio je Plenković.