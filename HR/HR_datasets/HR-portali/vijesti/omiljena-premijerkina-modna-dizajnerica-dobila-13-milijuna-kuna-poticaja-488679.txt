Tekst: I. Ćimić Foto: vlada.hr (Kosor u košulji s potpisom Xenia Designa), hdz.hr TVRTKA XD Xenia Design vlasnice Ksenije Vrbanić dobila je prošle godine od Ministarstva gospodarstva, rada i poduzetništva bespovratna sredstva u vrijednosti od 1,3 milijuna kuna u pet različitih kategorija državnih potpora. Znakovito je da je odjeća Xenia Designa među omiljenim modnima markama premijerke Jadranke Kosor, a Vrbanić je i prijateljica saborske zastupnice Sunčane Glavak koja je ujedno i glasnogovornica HDZ-a. > Uništena industrija: Polančec dijelio kapom i šakom novce podobnim tekstilcima Tvrtka XD Design ima svega 20 zaposlenih, a prema poslovnim rezultatima za 2007. i 2008. godinu imali su oko 2,5 milijuna kuna prometa. Prema tome poticaji od 1.3 milijuna kuna bili su više od polovice ukupnog prometa. Već u 2009. godini, kada su dobili poticaje, imali su 3,579.000 kuna ukupnog prometa. Prekretnica je bila odluka da se se Vrbanić za predani 20-godišnji rad preda posebna nagrada Ministarstva gospodarstva za "poduzetnicu godine" za 2008. godinu. Nagradu je u lipnju te godine predao tadašnji ministar i potpredsjednik Damir Polančec, a tadašnja ministrica obitelji, branitelja i međugeneracijske solidarnosti, Jadranka Kosor osobno je čestitala Vrbanić što i danas stoji u arhivi Vlade. Nakon toga XD Design konkurirao je za potpore vrijedne 1,3 milijuna kuna koje je i dobio.   Iz Ministarstva samo kategorije bez obrazloženja  Iz Ministarstva gospodarstva potvrdili su nam kako je tvrtka za 2009. godinu dobila potpore iz pilot projekta Gazele u vrijednosti od milijun kuna. Odmah je 400.000 kuna isplaćeno u ovoj, 300.000 kuna u 2010. godini, a 300.000 kuna isplatit će se u 2011. godini. Tvrtka je dobila novac i za projekt jačanja konkurentnosti malog gospodarstva i to 20 tisuća kuna za marketinške usluge te isto toliko za "tehničko usklađivanje". Tu je i projekt Poduzetništvo žena gdje se dobilo 15.000 kuna, Xenia Design korisnik je i potpore za poticanje izvoza po projektu "jačanje međunarodne konkurentnosti" u iznosu od 243.000 kuna. Zajedno je to oko 1,3 milijuna kuna od čega je prošle godine odmah isplaćeno 698.000,00 kuna. Zanimljivo je kako smo u Ministarstvu tražili i odgovore na pitanje koje su konkretne uvjete osigurali iz XD Designa za tako veliki broj potpora u 5 različitih kategorija, no odgovor nismo dobili već su nam samo naveli po kojim je sve kategorijama dobiven novac.   Vrbanić: Kosor je kupila samo tri košulje, a Glavak se često oblači    "Premijerka Kosor nije redovan kupac, već je kupila samo 3 košulje i to u našem zagrebačkom dućanu, nakon što ih je vidjela na snimanju editorijala za Gloriju Glam prije 3 mjeseca. Sunčana Glavak je moja prijateljica već više od 20 godina i često oblaci XD. Osim njih naši kupci su i Vesna Pusić i još nekoliko saborskih zastupnica iz SDP-a. A ja osobno nisam članica niti jedne stranke i politički sam potpuno neangažirana", objasnila je vlasnica Ksenija Vrbanić koja dodaje da joj poznanstvo s političkim vrhom nije pomoglo te da se odjednom zbog toga našla u vrtlogu medijskog interesa.   Vrbanić tvrdi da je XD primjer obrta koji treba potpore jer iza njih je već 24 godine predanog rada. Imaju 20 djelatnika već nekoliko godina, a trenutačno se nalaze u malo većem razvojnom zamahu jer su u fazi izgradnje jedinstvenog Centra za modni dizajn.   Sve je čisto "Ondje ćemo ostvariti revolucionarnu zamisao suradnje mladih dizajnera s TTF-a i inozemnih studenata u cilju povezivanja sa stvarnom proizvodnjom. Naša modna marka već 10 godina izvozi na svjetska modna tržišta i zastupljenost izvoza je 30-40 posto ukupnog prometa. Redoviti smo sudionik svjetske modne scene gdje nas pronalaze naši inozemni kupci", tvrdi Vrbanić ističući da je zadovoljila vrlo visoke kriterije koje traži Ministarstvo gospodarstva. Vrbanić kaže na kraju da je novac iz potpore opravdan i potrošen namjenski. "Uz ta dobivena sredstva utrošena su i vlastita u istu svrhu u omjeru 30 posto plus PDV posebno. Ukupna investicija u planirani projekt Dizajn centra je oko 5 milijuna kuna", kaže na kraju Vrbanić.