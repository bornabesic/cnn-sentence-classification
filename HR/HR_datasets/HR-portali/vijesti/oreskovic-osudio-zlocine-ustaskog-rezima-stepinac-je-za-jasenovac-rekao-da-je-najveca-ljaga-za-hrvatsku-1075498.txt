Premijer Tihomir Orešković u priopćenju koje je poslala Vlada osudio je zločine ustaškog režima te se osvrnuo na najave udruga da neće doći na državnu komemoraciju žrtvama logora Jasenovac.  "Hrvatska Vlada, i ja osobno, osuđujemo zločine počinjene od ustaškog režima. Dan 22. travnja, dan je sjećanja i odavanja počasti nevinim žrtvama logora Jasenovac, za koji je i blaženi kardinal Stepinac ustvrdio da je bio 'najveća ljaga' za Hrvatsku. Žao mi je što se ova prigoda umjesto za izražavanje poštovanja prema žrtvama, koristi za politizaciju koja je neprimjerena te vodi do novih podjela u društvu. Sve to ne samo da vrijeđa žrtve i njihove obitelji, nego i nanosi veliku štetu Republici Hrvatskoj", izjavio je Orešković, priopćila je Vlada.  "Žrtve ne treba ih koristiti u dnevnopolitičke svrhe Prvi potpredsjednik Vlade Tomislav Karamarko danas je rekao da ne bi bilo dobro da se, kao što najavljuju neke udruge, ove godine održe dvije ili čak tri komemoracije za žrtve Jasenovca. – Svi koji poštuju i iskazuju pijetet prema žrtvama toga brutalnog sustava morali bi misliti na te žrtve doista i pokazati da ih poštuju i osjećaju pravi pijetet. Zalagat ću se da je taj unos unificiran. Žrtve su žrtve i ne treba ih koristiti u dnevnopolitičke svrhe – kazao je Karamarko u Vukovaru.  Dodao je da nije o toj temi razgovarao ni sa Židovskom zajednicom, a ni sa Srpskim narodnim vijećem, koji najavljuju komemoracije odvojene od državne, te istaknuo kako osuđuje svaki totalitarizam, bez obzira na to o kome bila riječ, kao i da poštuje sve žrtve iz toga vremena.  Koordinator židovskih udruga Ognjen Kraus i predstavnik Srpskog narodnog vijeća Milorad Pupovac, nakon susreta s predsjednicom Kolindom Grabar-Kitarović na Pantovčaku, kazali su da neće doći na službenu državnu komemoraciju žrtvama Jasenovca 22. travnja. Kraus je kazao da će svoju komemoraciju organizirati tjedan dana prije. Svoju komemoraciju u Jasenovcu najavio je za 24. travnja i Savez antifašističkih boraca.  >>Karamarko o Jasenovcu: Žrtve su žrtve i ne treba ih koristiti u dnevnopolitičke svrhe >>Jasenovac je stratište ustaškog režima koji nije u temeljima Hrvatske >>Za sada tri komemoracije u Jasenovcu 