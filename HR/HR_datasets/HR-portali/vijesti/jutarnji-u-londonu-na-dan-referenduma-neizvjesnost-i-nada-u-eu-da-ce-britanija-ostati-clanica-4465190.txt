Jedan od najljepših gradskih perivoja, Boltons u zapadnom Londonu, u četvrtak je bio osobito posjećen. Inače miran polukrug impozantnih kuća, koje okružuju park kojim šeću djeca u pratnji dadilja, u četvrtak je bio jedno od birališnih mjesta na kojima su Britanci odlučivali o budućnosti Ujedinjenog Kraljevstva u Europskoj uniji. Kampanja, koja je vođena do noći prije referenduma, kada su predstavnici oba tabora obilazili britanske gradove i sela radi pridobivanja glasova, ostavila je za sobom mnoga pitanja bez odgovora i neodlučne građane, od kojih su neki tek suočeni s referendumskim listićem donijeli odluku kako glasati. Pitanje koje se postavlja je nedvosmisleno: “Treba li Ujedinjeno Kraljevstvo ostati član Europske unije ili napustiti Europsku uniju?” Nacija je svjesna da će odgovor na pitanje s najviše glasova uvelike oblikovati Britaniju u godinama koje dolaze. Dan povijesnog referenduma osvanuo je s kišom i grmljavinom, a južni dijelovi zemlje su poplavljeni. Zbog toga je desetak birališta bilo zatvoreno, a dio preseljen na alternativne lokacije. Od jutra se pratilo hoće li loše vremenske prilike onemogućiti izlazak dijela građana na referendum. Glasačko vijeće objavilo je rekordan broj prijavljenih glasača, čak 46,499.537, znatno više nego tijekom parlamentarnih izbora. Birališta su otvorena u 7 ujutro, a zatvorena u 22 sata po lokalnom vremenu nakon čega je počelo prebrojavanje glasova. Elektroničkim je medijima bilo zabranjeno izvještavanje o kampanji kako bi se na dan referenduma, u četvrtak, građane ostavilo da odluče u tišini. Bračni par Neil i Debbie na birališno su mjesto došli sa svoje dvoje djece. Debbie, 35-godišnjica trenerica joge iz Birminghama, još je prije nekoliko mjeseci donijela odluku da će glasati za napuštanje EU. Neil (50), podrijetlom Škot, ni na ulasku u zgradu lokalnog vrtića koji pohađaju njihova djeca, a čije su prostorije u četvrtak stavljene u službu referenduma, nije znao što će odlučiti. “Instinkt mi govori da je najbolji put za Britaniju izvan Europske unije. Ali, bojim se što bi takva odluka značila za ekonomiju zemlje. Odluka je kompleksna i cijelu sam se noć okretao u krevetu razmišljajući o tome kako ću danas glasati. Evo me na mjestu događaja, a još nisam odlučio”, kaže Neil. Bankara Grega (42) iz Londona zatekla sam na izlasku iz birališta gdje je glasao za Brexit i uzbuđen je jer vjeruje da će njegov glas biti na pobjedničkoj strani. Poduzetnik Simon (55) rekao mi je da je nakon dugog razmišljanja odlučio glasati za ostanak u EU. “Ako me pitate o imigraciji, vjerujem da bi za Britaniju bilo najbolje da napusti EU. No, strahujem da bi bez članstva u EU došlo do ekonomskog kolapsa, a to je nešto što si ne mogu priuštiti”, objašnjava Simon. U njegovu je glasu prisutno oklijevanje, stoga ga pitam je li zadovoljan svojom konačnom odlukom, na što odgovara: “Ne. Osjećam kao da sam glasom za ostanak u Europskoj uniji izdao svoju domovinu”. Stilistica Hillary glasala je za ostanak u EU, a investicijski bankar Nick za njezino napuštanje. Susrećem lokalnu obitelj u kojoj su otac, majka i dvije kćeri glasali za odlazak iz EU, a treća kći i njezin suprug za ostanak. Referendumska slika u birališnoj jedinici Boltons u četvrtak je bila podijeljena, čime je zrcalila neizvjesnost koja se posljednjih tjedana prikazivala u anketama i koja se danas osjećala na ulicama Londona. Dan je bio vlažan, siv i težak, a atmosfera neugodna. S obje strane referendumskog stajališta, naime, osjećao se strah. Strah, odnosno zastrašivanje bio je temeljni alat tijekom četiri mjeseca kampanje koja je bila toliko intenzivna da se čini da je trajala znatno dulje. Strah od imigracije s jedne strane, strah od ekonomskog kraha s druge. Službeni rezultati referenduma, trećeg u povijesti Ujedinjenog Kraljevstva, objavljuju se u petak ujutro u Manchesteru, a prvi neslužbeni se očekuju između 3 i 4 sata ujutro. Rezultati koji će u svakom slučaju ostati zapisani u povijesti ne samo Britanije, nego i svijeta, zbog čega se i birališno mjesto odakle vam se javljam, u jednom omanjem dječjem vrtiću u Londonu, danas čini kao središte svijeta. Dok su Britanke i Britanci bili silno fokusirani na to kako će glasati - predviđalo se da će na referendum izaći i do 70 posto birača - u posjet Škotskoj je stigao nitko drugi do li Donald Trump, kandidat Republikanske stranke za američkog predsjednika. Budući da se njegovo ime pojavljivalo i tijekom kampanje, tabor za ostanak se nadao da bi njegov posjet zemlji mogao potaknuti neodlučne birače da odbace ideju izlaska koji nudi zatvorenost za kakvu se zalaže i sam Trump. Inače, posljednja anketa koju je provela agencija Ipsos MORI pokazuje da će 52 posto britanskih birača glasati za ostanak, a 48 posto za izlazak. U anketi su ispitane 1592 osobe u utorak i srijedu do 21 sat po narudžbi lista Evening Standard. I ta je informacija pobudila nade tabora za ostanak. Kao i vijest da je funta i jučer porasla jer su tržišta vjerovala, vjerojatno, kladionicama (velikih razlika između burzi i njih i nema) koje su tvrdile da će pobijediti ostanak. No, Britanci koji uskoro kane putovati u inozemstvo ipak su se odlučili, zlu ne trebalo, opskrbiti drugim valutama zbog straha da zbog mogućeg izlaska iz Europske unije ne bi došlo do pada funte i skoka vrijednosti dolara i eura: prodaja stranih valuta tako je od prošloga vikenda porasla za 74 posto u odnosu na isto lanjsko razdoblje.