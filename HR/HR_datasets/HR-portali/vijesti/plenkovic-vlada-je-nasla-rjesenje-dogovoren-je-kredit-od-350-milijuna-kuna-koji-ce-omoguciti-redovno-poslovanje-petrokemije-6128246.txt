Predsjednik Vlade Andrej Plenković izjavio je nakon sastanka s Upravom i Nadzornim odborom kutinske Petrokemije da je Vlada našla rješenje za nastavak rada te tvrtke te najavio nastavak aktivnosti u pronalaženju strateškog partnera. "Vlada je našla rješenje, dogovoren je kredit od 350 milijuna kuna uz odgovarajuća jamstva i na taj način pružili smo mogućnost da kompanija nastavi normalno sa svojom proizvodnjom i generiranjem prihoda", rekao je Plenković. Petrokemiju je ocijenio izrazito važnom za Sisačko-moslavačku županiju i Kutinu istaknuvši da se radi o velikom izvozniku. "Nakon današnjeg razgovora s članovima Uprave i Nadzornog odbora te predstavnicima sindikata, razumijem da je konsenzualan stav svih ljudi koji odgovorno vode kompaniju kako je u interesu 1.600 zaposlenika da je sljedeća faza pronalazak strateškog partnera i dokapitalizacija. Na taj način vjerujemo da bi Petrokemija mogla biti ono što jest, jedan od glavnih hrvatskih izvoznika", rekao je premijer. "Proteklih nekoliko mjeseci snimili smo stanje u kompaniji vidjeli kako je to kada dođe trenutak u kojemu ranije obveze praktički mogu onemogućiti daljnje poslovanje. Vlada želi izbjeći takve situacije u budućnosti i stoga želimo da se ubrzaju kontakti vezani uz dokapitalizaciju koja je, ne samo po mišljenju članova Vlade, već i članova Uprave, NO-a i sindikata jedino dugoročno održivo rješenje", istaknuo je Plenković. Predsjednik Uprave Petrokemije Đuro Popijač kazao je da je Uprava uspješno uz pomoć Vlade i institucija odradila prvi korak u smislu rješavanja dugoročnog opstanka. "Rješavanje problema likvidnosti otvara put i pruža mogućnost da kroz nekoliko slijedećih mjeseci uspješno dovršimo i sljedeći korak, a to je dokapitalizacija, koja onda čvrsto garantira da će se Petrokemija uspješno boriti u vremenu koje dolazi. Do kraja ljeta-početkom jeseni, očekujemo da će proces biti uspješno dovršen", kaže Popijač. Na pitanje kako bi stanje u Agrokoru moglo utjecati na Petrokemiju, premijer Plenković je odgovorio da dobro poslovanje i proizvodnja Petrokemije osigurava Agrokoru i nizu njegovih kompanija proizvode koji generiraju prihode i za Agrokorove kompanije. Dobro poslovanje Petrokemije je plus općenito hrvatskoj poljoprivredi, pa i dijelu kompanija koje se bave poljoprivredom u sustavu Agrokora, istaknuo je. Upitan kako teku pregovori oko kreditiranja Agrokora, odgovorio je da se razgovori vode jako dobro, da razgovori s bankama još uvijek traju te kako smatra da su se smirile određene tenzije koje su bile prisutne početkom tjedna. Petrokemija je pak u četvrtak priopćila kako je Nadzorni odbor na današnjoj sjednici donio odluku o imenovanju Davora Žmegača za člana Uprave. Mandat mu počinje teći 29. svibnja i traje četiri godine. Od 29. svibnja Uprava Petrokemije djeluje kao tročlana i čine ju predsjednik Đuro Popijač i članovi Nenad Zečević i Davor Žmegač.