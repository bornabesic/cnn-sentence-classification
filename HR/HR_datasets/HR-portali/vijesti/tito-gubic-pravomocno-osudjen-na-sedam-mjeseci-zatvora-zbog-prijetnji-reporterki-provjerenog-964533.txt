Foto: Provjereno/Nova TV TITO GUBIĆ pravomoćno je osuđen na sedam mjeseci zatvora zato što je 28. rujna 2016. tijekom snimanja prijetio reporterki Emi Branici, poručivši joj da će "završiti kao (Ivo) Pukanić". Prvostupanjska presuda, donesena u siječnju ove godine, potvrđena je iako se Gubić na nju žalio, zatraživši psihijatrijsko vještačenje i oslobađanje troškova postupka jer, kako navodi, prima socijalnu pomoć. Psihijatar je utvrdio da je bio ubrojiv, a iako mu je kazna smanjena s deset na sedam mjeseci, Gubić vještačenje koje je sam zatražio mora platiti 5.474,00 kn. Kako navodi Nova TV, reporterka Provjerenog otkrila je Gubića koji je, predstavljajući se kao žena, s psihički nestabilnim starcem potpisao ugovor o doživotnom uzdržavanju, a potom i o životnom partnerstvu i to svega sat vremena prije nego što je starac završio u bolnici u komi. Nedugo potom je umro, a Tito je postao vlasnikom trokatnice u zagrebačkoj Dubravi.