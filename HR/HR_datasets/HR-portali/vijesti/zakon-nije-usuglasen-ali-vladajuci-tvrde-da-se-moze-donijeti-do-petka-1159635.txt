Slučaj Agrokor uznemirio je duhove u politici. Najavljenom Lex Agrokoru u obliku u kojem je predstavljen javnosti suprotstavio se i dio zastupnika vladajuće većine. Protiv nekih rješenja koja su do sada puštena u javnost navodno je dobar dio HDZ-ovih zastupnika, a i Mostov Tomislav Panenić ustvrdio je kako za takav zakon ne može dići ruku, ali i kako je o njemu doznao iz medija. Da se zakon donosi u uskom krugu, u Ministarstvu gospodarstva, neslužbeno tvrde i neki ministri, koji kažu kako nacrt još nije pušten u proceduru te kako se ni od jednog ministarstva nije tražilo da se očituje o predloženim rješenjima. Dio je medija “Lex Agrokor” prozvao novim kamenom spoticanja između partnera u Vladi, no u vrhu Mosta odbacuju tvrdnje da ih je HDZ ponovo zaobišao. Ističu kako je potpredsjednica Vlade Martina Dalić na konferenciji za novinare iznijela tek radnu verziju zakona koji se još usuglašava. – Od početka smo naglašavali da nam je ključno da se zakonom ne spašava Ivica Todorić, nego štiti gospodarski sustav i radna mjesta te kako država na kraju restrukturiranja ne smije biti vlasnica ni jedne dionice Agrokora, kao ni Ivica Todorić – kaže naš sugovornik iz vrha stranke. Ističe da se zakon donosi isključivo za situaciju u kojoj bi država morala intervenirati kako bi spriječila velike potrese u gospodarstvu. Iako zakon još uvijek nije gotov, naš izvor ne isključuje mogućnost da će se prijedlog pred ministrima pojaviti već na sjednici Vlade u petak, što očekuje i premijer Plenković. U Mostu oštro odbijaju tumačenja da je najava zakona na temelju kojega bi država mogla ući u upravu Agrokora dovela do pada vrijednosti na Zagrebačkoj burzi i podsjećaju da nisu oni ti koji su se zaduživali po nepovoljnim uvjetima za desetke milijardi kuna. – Onaj tko je godinama loše radio, ne može odgovornost sada prebacivati na nas – poručuju iz Mosta. >> Moody's snizio kreditni rejting Agrokora. Iz tvrtke poslali kratku izjavu medijima >> Crobex tone: Najveći uteg dionice Agrokora 