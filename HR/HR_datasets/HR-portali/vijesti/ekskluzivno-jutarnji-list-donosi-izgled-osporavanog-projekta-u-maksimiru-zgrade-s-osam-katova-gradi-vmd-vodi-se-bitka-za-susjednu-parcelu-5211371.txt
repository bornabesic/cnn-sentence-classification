Zamjenica pročelnika Gradskog zavoda za zaštitu spomenika kulture i prirode Zrinka Paladino u “Nedjeljom u dva” otvorila je priču o parceli u Maksimiru na bivšem prostoru Ortopedskog poduzeća Banija, na kojoj nebodere žele graditi poduzetnici Michael Ljubas iz Elektroprometa i Pavao Vujnovac iz Prvog plinarskog društva te VMD Standard, tvrtka za koju je Paladino rekla da su joj gradske vlasti pogodovale prilikom izmjena GUP-a. Paladino je, naime, na HRT-u prozvala gradske vlasti da su pogodovale investitoru VMD-u te omogućile izmjenama i dopunama GUP-a gradnju “četiri nebodera na međi s parkom Maksimir, koji je štićen kao kulturno dobro”. No, investitor Željko Vučemil iz VMD Standarda odgovara da nema govora o pogodovanju te da mu je “žao što gospođa Paladino nije od početka bila uključena u planiranje izmjena GUP-a”. - Osobno ne poznajem gospođu Paladino i žao mi je što nije bila od početka uključena u izmjene GUP-a jer, vjerujem, tada nesporazuma ne bi bilo. Za idejni projekt Zavod je bio upoznat u procesu izmjene GUP-a, a dobio negativno mišljenje kad je isti predan na Zavod u svrhu ishođenja lokacijske dozvole. Nije logično da jedna institucija da suglasnost na izmjenu GUP- a da bi se omogućila navedena gradnja, a onda kad projekt potpuno usklađen sa izmijenjenim GUP -om dođe na suglasnost, izda negativno mišljenje - kaže Vučemil iz tvrtke VMD Standard. Međutim, zamjenica pročelnika Paladino je gostujući u HRT-ovoj emisiji skrenula pažnju na dvije parcele u Maksimiru: na jednoj VMD Standard gradi nebodere, a na drugoj ambicije imaju poduzetnici Ljubas i Vujnovac... Na obje parcele je, naime, izmjenama GUP-a odobrena gradnja nebodera, no zainteresirani investitori tvrde da im je tim izmjenama zapravo smanjena izgrađenost parcele. Paladino je na HRT-u iznijela svoju stranu priče, prema kojoj je VMD Standard tražio izmjene GUP-a u svoju korist, što mu je Grad Zagreb, odnosno Gradski ured za gospodarstvo, blagoslovio. Navela je kako je ovog ljeta mijenjala pročelnika Gradskog zavoda za zaštitu spomenika kulture i prirode Silvija Novaka te kako joj je na ruke došao zahtjev za gradnju četiri nebodera na prostoru nekadašnje industrije RIZ u Kraljevićevoj ulici. Taj projekt je odbila, doduše ne u cijelosti, jer je smatrala da je taj prostor ograničen gradnjom obiteljskih zgrada s maksimalno četiri kata. Investitoru je napisala kako se, među ostalim, treba smanjiti visina nebodera i očuvati zelenilo. Uskoro je otišla na godišnji i tada joj je predmet oduzet. Nakon samo jednog dana, tvrdi Paladino, jedna službenica, po nalogu pročelnika, izdala je pozitivno mišljenje VMD-u, kako je kasnije objasnila, bez ijednog uvjeta i u prilog investitoru. - Po meni je to nedopustivo - rekla je Paladino u “Nedjeljom u dva”. No, Vučemil iz VMD Standarda kaže da su, kad su zaprimili negativno mišljenje Zavoda, pomislili kako se radi o zabuni. - Prije toga održali smo par sastanaka s gradonačelnikom, pročelnicima, gospodinom Silvijem Novakom iz Zavoda te smo njih upoznali s našim projektom koji su radili arhitekti Tomislav Ćurković i Zoran Zidarić. Zbog našeg zahtjeva na toj parceli je promijenjena katnost. Taj projekt dobio je opravdanu potporu struke i Zavoda zbog brojnih razloga - objašnjava Vučemil. Navodi kako je u odnosu na raniji GUP za istu lokaciju prenamijenjena postojeća lokacija iz pretežno poslovne u pretežno stambenu. Isto tako, posebno ističe, smanjena je izgrađenost parcele sa 80 na 60 posto, dok je koeficijent izgrađenosti parcele smanjen sa 3 na 2,5. - Uz veličinu parcele 7183 četvorna metra smanjenje izgrađenosti parcele sa 21.549 iznosi 17.957 četvornih metara. Ranijim planom GUP-a nije bilo predviđeno nijedno stablo, a sada je zadano zelenilo sa 20 posto, odnosno oko 1430 četvornih metara - ističe Vučemil. Naime, prema ponovljenoj javnoj raspravi o izmjenama i dopunama GUP-a, koja je provedena lani, VMD je tražio da se u GUP-u u članku 59, koji govori o zaštiti, uređenju i dogradnji u povijesnim graditeljskim cjelinama u prostorima Donji grad - zapad, Donji grad - istok, Ilica - Britanski trg, Vlaška - Petrova, Maksimirska - Petrova, iznimno doda i sljedeća stavka: “Na prostoru omeđenom Valdecovom, Božidarevićevom i Klovićevom ulicom omogućava se preparcelacija u sklopu rješenja uređenja i sanacije prostora, gradnja po tipologiji otvorenog bloka, unutrašnjost bloka osigurati za javno korištenje i stvaranje pješačkih površina i prolaza, osigurati pješačku vezu u istočnom dijelu zahvata između Božidarevićeve i Klovićeve, maksimalni građevni pravac uskladiti s kontinuiranim građevnim pravcem u Božidarevićevoj i Klovićevoj ulici, osigurati minimalno 20 posto prirodnog terena, maksimalna nadzemna izgrađenost građevne čestice je 60 posto, najveća visina devet nadzemnih etaža, najveći koeficijent je 2,5, parkirališna mjesta osigurati na građevnoj čestici, za stanovanje jedno garažno mjesto po stanu. Omogućava se zadržavanje i rekonstrukcija stanice za tehnički pregled vozila na postojećoj lokaciji”. Ured za gospodarstvo potom je izmjenu prihvatio i uvrstio je u Izmjene i dopune GUP-a, koje je Gradska skupština prihvatila u srpnju ove godine. No, zamjenica pročelnika Paladino navela je kako se i na parceli pokraj spomenute planiraju graditi još tri nebodera te dodala kako je prvotni plan bio sagraditi 12-katne nebodere, od čega se kasnije ipak odustalo. Zamjenica pročelnika Paladino smatra da se odustalo zbog činjenice da bi se u tom slučaju morao provesti javni urbanistički natječaj. Prilikom izmjena GUP-a dozvoljena je i preparcelacija na dvije čestice koje se zapravo novim planom mogu obuhvatiti kao cijelina. Riječ je o parceli koju je VMD Standard kupio lani od tvrke Auto Maksimir d.o.o. te o susjednoj parceli kojom je nekad upravljalo Ortopedsko poduzeće Banija Zagreb.   - Urbanisti su smatrali da te dvije parcele treba arhitektonski uskladiti. To je činjenica - navodi Vučemil. A danas se na tu parcelu bivše Banije žele upisati brojni poduzetnici. Posljednji je to pokušala tvrtka Garden Maksimir, što je vidljivo u zemljišnim knjigama, a riječ je o tvrtki osnovanoj ove godine, čiji su članovi društva Pavao Vujnovac i Josip Jurčević iz PPD-a. Osim njih, pokušavao se upisati i Michael Ljubas, odnosno direktor tvrtke Jadran produkt i Constans DK. Ljubas nam je potvrdio da ni on nije odustao od gradnje na toj parceli te dodao da Grad izmjenama GUP-a nije pogodovao investitoru VMD-u, pa ni njemu, jer im je zapravo smanjena izgrađenost parcele. Podsjetimo da je Ljubas svojedobno imao u planu projekt Biser Maksimirske šume, no zbog brojnih suvlasnika te neriješenih imovinskopravnih odnosa na toj parceli, kako tvrdi, nije ga uspio realizirati.