Dijelovi Afganistana i Pakistana prekriveni su debelim zimskim pokrivačem, a ta je vremenska nepogoda stajala živote na desetke ljudi, prenose agencije i dodaju da su zbog snijega paralizirani i neki glavni cestovni pravci. Zbog snijega koji je zasuo Kabul zatvoreni su vladini uredi, a zatvorena je i međunarodna zračna luka. Po najnovijim podacima, u posljednja tri dana je u Afganistanu zbog snijega, lavina, kiše i ekstremne hladnoće živote izgubilo najmanje 37 ljudi, dok ih je 16 ozlijeđeno. Mnoge ceste, posebice u središnjem i sjevernom Afganistanu, i dalje su zatvorene. Na autocestu Salang, koja spaja središnji i sjeverni dio zemlje, sručile su se od prošlog tjedna 33 lavine. Temperature su u planinskoj pokrajini Bamyan pale na minus 15 stupnjeva Celzija. Na drugoj strani granice, u sjevernom pakistanskom području Chitral, u lavini koja se obrušila na selo poginulo je najmanje devet ljudi, uključujući i djecu. Spasioci vjeruju da se u ruševinama kuća nalazi još 14 ljudi te se spasilačka akcija nastavlja. >>Samoubilački napad blizu zračne luke Kabul