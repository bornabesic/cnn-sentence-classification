Foto: Pixsell/Kristina Stedul Fabac TERETNI vlak na liniji od Zagreba prema Rijeci u subotu oko 1,20 sati iskliznuo je s kolosijeka kod željezničke postaje Zvečaj, kod Duge Rese, zbog čega je u prekidu sav željeznički promet od Zagreba prema Rijeci i u suprotnom smjeru, a nitko nije ozlijeđen, doznaje se iz Hrvatskih željeznica (HŽ).      Riječ je o kompoziciji vlaka sastavljenoj od praznih INA-inih cisterni, a do nesreće je došlo kada su dva vagona iz sredine kompozicije iskočila  iz kolosijeka malo još prije kolodvora u Zvečaju.  Strojovođa je vlak uspio zaustaviti oko pola kilometra nakon zvečajskoga kolodvora, a iskliznuli vagoni nisu se prevrnuli.    Srećom, nije došlo do prevrtanja  Tijekom vožnje do zaustavljanja vlaka iskliznuli vagoni oštetili su signalnu i sigurnosnu pružnu infrastrukturu, koju radnici već popravljaju. Povjerenstvo HŽ-a koje se sastalo u željezničkoj postaji u Zvečaju, nije moglo tijekom dopodneva dati izjavu o uzrocima iskakanja tih vagona. Istraga je u tijeku.    U vrijeme zasjedanja Povjerenstva u Zvečaj je stigao pomoćni vlak HŽ-a s ekipama koje su počele popravljati i osposobljavati oštećenu signalizaciju. Čeka se i početak razdvajanja kompozicije vlaka, kako bi se specijalnoj dizalici omogućio pristup do iskliznulih vagona, koji su srećom ostali na pružnom nasipu bez prevrtanja.    Kad će željeznički promet biti ponovno uspostavljen, iz HŽ-a nisu mogli precizno reći. No za putnike je organiziran prijevoz autobusima između željezničkih postaja Duga Resa i Generalski Stol, odnosno za putnike vlaka br. 205 od Generalskog Stola do Zagreba, te za putnike vlaka br. 521 od Zagreba-Glavnog kolodvora do Splita.