Ministar unutarnjih poslova Vlaho Orepić poručio je u petak iz Dubrovnika kako opremljenost hrvatske policije mora biti bolja, istaknuvši da je nabava pancirki i druge policijske opreme jedno od težišta rada MUP-a.  "Bit će pancirki i bit će opreme, to je jedno od težišta rada MUP-a. Prvo ide reorganizacija, a onda idemo dalje", izjavio je Orepić novinarima na proslavi Feste svetog Vlaha, upitan za komentar medijskih napisa o ugroženosti sigurnosti policajaca jer im nedostaje pancirki, a i onima postojećima je ili istekao rok trajanja, ili je pred istekom. Novinari su ga pitali i je li mu sporno što je izbornu kampanju predsjednici RH Kolindi Grabar-Kitarović vodila agencija "Napredni modeli", koju se sumnjiči za pranje novaca, na što je ministar kratko odgovorio da "svatko treba biti na svome mjestu".  Od predsjednika Hrvatskog sabora Bože Petrova, koji je rekao kako mu je prekrasno biti na Festi svetog Vlaha te da ga se posebno dojmio Katedralni zbor na svečanoj misi, novinari su tražili da im procijeni hrvatske šanse na drugom arbitražnom postupku u slučaju Ina-MOL u Washingtonu.  "To ćemo vidjeti", kratko im je odgovorio Petrov, dok predsjednik SDP-a Davor Bernardić nije želio odgovarati na novinarska pitanja. >> Ugrožena sigurnost policajaca: Istječe rok pancirkama i nema ih dovoljno! 