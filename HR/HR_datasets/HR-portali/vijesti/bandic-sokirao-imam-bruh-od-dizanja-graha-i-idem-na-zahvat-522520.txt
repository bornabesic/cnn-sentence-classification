Dobio sam bruh prilikom dizanja 80 kilograma teškog lonca graha i večeras iza 21 sat idem na operaciju, šokirao je Milan Bandić okupljene novinare u Maksimiru. Zagrebački gradonačelnik je u nedjelju uoči prvosvibanjske proslave obišao park Maksimir kako bi se uvjerio da je sve spremno. Sa suradnicima je bio i u prenoćištu Crvenog križa u Kosnici gdje se kuhao grah na njegov način. Pozvao je Zagrepčanke i Zagrepčane u Maksimir te rekao kako očekuje između 40 i 50 tisuća sugrađana.  S obzirom na to da se ovogodišnja prvosvibanjska proslava održava pred lokalne izbore, Bandić je pozvao i sve kandidate i kandidatkinje za gradonačelnika Zagreba da dođu u park Maksimir i zajedno s njim građanima dijele grah, a da se poslije svi zajedno fotografiraju. Na grah pozvao i sindikaliste, nakon njihovog povratka iz Slavonskog Broda, gdje sindikalne središnjice organiziraju prosvjed čija je glavna poruka "Vrijeme je za NAŠ oporavak! - Hrvatska treba veće plaće i kvalitetna radna mjesta". U zagrebačkom parku Maksimiru na tradicionalnu proslavu 1. svibnja, Međunarodnog praznika rada, od jutra se okupljaju mnogobrojni građani, dočekuju ih zvuci limene glazbe ZET-a i Zagrebačke mažoretkinje, a karanfile im dijele predstavnici stranaka i kandidati za gradonačelnike. Cjelodnevni kulturno-umjetnički program i druženje, uz 60.000 porcija besplatnog graha s kobasicama, pancetom i dimljenom vratinom, organizirao je Grad Zagreb. U Maksimiru karanfile građanima dijele i predsjednik SDP-a Davor Bernardić i kandidatkinja HNS-a i SDP-a za gradonačelnicu Zagreba Anka Mrak Taritaš. U Maksimiru su i predstavnici drugih stranaka i nezavisni kandidati koji prikupljaju potpise za svoje kandidate i liste. Dolazak u Maksimir najavila je i nezavisna kandidatkinja Sandra Švaljek koja će se susresti s predstavnicima sindikata iz Zagrebačkog holdinga kako bi je upoznali s problemima Holdingovih radnika.    