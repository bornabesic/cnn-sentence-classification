Prema procjenama Državnog zavoda za statistiku (DZS) sredinom prošle godine Hrvatska je imala 4,203.604 stanovnika, među kojima 2,028.640 muškaraca i 2,174.964 žena, a uočen je i trend kontinuiranog starenja stanovništva, čime se svrstavamo među najstarije nacije Europe. Kontinuirani pad broja stanovnika nastavio se i u 2015., a u odnosu na procjenu prethodne godine broj stanovnika smanjio se za 34.785 osoba ili 0,8 posto. Smanjenje ukupnog broja stanovnika bilježe sve županije, osim Grada Zagreba gdje je zabilježen relativni porast od 0,14 posto. Najveći relativni pad broja stanovnika od 2,43 posto zabilježen je u Vukovarsko-srijemskoj županiji. Udio žena u ukupnom stanovništvu je 51,7 posto, a muškaraca 48,3 posto i takav je omjer u većini županija. Najmanji udio ženskog stanovništva je u Ličko-senjskoj županiji (50,2 posto), dok je najveći u Gradu Zagrebu (53,2 posto). Među najstarijim nacijama Europe U 2015. nastavlja se kontinuirano starenje stanovništva, a prosječna starost iznosila je 42,6 godina (muškarci 40,7, a žene 44,3), čime se svrstavamo među najstarije nacije Europe. Procesu starenja uvelike pridonosi višegodišnje opadanje udjela mladog stanovništva do 19 godina, a taj udio na razini države iznosio je 20,3 posto, dok je na razini županija najmanji u Primorsko-goranskoj županiji (16,9 posto), a najveći u Brodsko-posavskoj županiji (22,7 posto). Udio fertilnoga stanovništva u ukupnome ženskom stanovništvu kontinuirano opada te je u 2015. iznosio 42,8 posto. Najviše je stanovništva starijeg od 65 godina u Ličko-senjskoj županiji  (24,5 posto), a najmanje u Međimurskoj županiji (16,6 posto). U Hrvatskoj 51 posto stanovništva živi u samo pet županija – najviše u Gradu Zagrebu (19 posto), i Splitsko-dalmatinskoj županiji (10,8 posto), dok najmanje stanovnika imaju Požeško-slavonska županija (1,8 posto) i Ličko-senjska (1,1 posto). 