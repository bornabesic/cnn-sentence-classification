Ministar unutarnjih poslova Vlaho Orepić izjavio je gostujući na televiziji N1 da mu je 90 posto političara čestitalo na izjavama kako je izbor ustavnih sudaca prijetnja nacionalnoj sigurnosti, a ocijenio je i da Domovinski rat ne može isprati ustaški pozdrav "Za dom spremni". Govoreći o HOS-ovoj ploči postavljenoj u Jasenovcu Orepić je kazao kako je jasno da je "Za dom spremni" ustaški pozdrav, iako su na toj ploči "pod križem" imena poginulih u Domovinskom ratu."Niti je NDH uspio uprljati križ, niti će Domovinski rat isprati 'Za dom spremni'. Imamo jasne presude i policija se mora držati te prakse", zaključio je Orepić za N1. O svojim ranijim optužbama na način izbora ustavnih sudaca Orepić je kazao da je povjerenje u pravosuđe "jedan od temelja demokracije, suvremenog društva, stabilnosti i nacionalne sigurnosti. Ustavni sud je izvan sudbene vlasti, no ponavljam činjenicu da gospodin (Davorin) Mlakar pod takvim okolnostima, koje je i sam priznao, nije mogao biti kandidat. On se krivo predstavio u Austriji tu je još sporno gdje su ti novci. U trenutku izbora članova te sumnje su bile aktualne", kazao je Orepić. Smatra da treba razmotriti mogućnosti i promijeniti načine biranja, jer svi članovi Ustavnog suda "moraju biti tručni i moralni uzori za sve u sudbenoj vlasti". "Ne želim niti se pokušavam miješati u rad suda, smatram da je to nekorektno. Tvrdim da je poruka koja izlazi iz takvog izbora prijetnja nacionalnoj sigurnosti jer ruši povjerenje u pravosudni sustav", dodao je Orepić. Kaže i da mu je "90 posto političara pružilo ruku i čestitalo na tim izjavama". "Najljepši komentar je bio od kolege koji je rekao 'institucionalno vas kritiziram vaninstitucionalno vam čestitam'. Ne optužujem gospodina Mlakara niti bih to ikad učinio, ali on je u vrijeme odabira bio pod sumnjom", objavio je N1. >>Pogledajte kako ministar Orepić već dva dana bježi od novinara u Bruxellesu >>'Tko je narušio dignitet Ustavnog suda? Orepić ili osobe koje se lažno predstavljaju u javnim ustanovama'