Islamska država pozvala je u subotu svoje sljedbenike na napade u SAD-u i Europi tijekom islamskog svetog mjeseca Ramazana, koji počinje početkom lipnja. "Ramazan je mjesec osvajanja i džihada (sveti rat). Pripremite se, budite spremni (...) kako bi ga učinili mjesecom nesreće za sve nevjernike", kaže se u audio poruci za koju se pretpostavlja da ju je objavio glasnogovornik Islamske države Abu Muhamed al-Adnani. Agencija Reuters napominje kako se porukom sugeriraju napadi na vojne i civilne ciljeve na zapadu. "Njihovi zrakoplovi ne prave razliku između civila i boraca, muškaraca i žena", kaže se uz ostalo u poruci i dodaje kako zračni udari koalicije nisu uništili Islamsku državu. Zračni napadi koalicije predvođene SAD-om protiv Islamske države započeli su 2014. godine. Reuters napominje kako se ne može potvrditi autentičnost audio poruke objavljene na Twitter računu putem kojeg svoje poruke uobičajeno objavljuje Islamska država.