Dan prije nego što je Ustavni sud odbio prijedlog o zabrani pobačaja, Udruga za promicanje dostojanstva ljudskog života i obrane nerođenog djeteta i Centar za nerođeni život Betlehem ispred Opće bolnice u Varaždinu organizirali su grupnu molitvu za spas svakog nerođenog djeteta, piše varaždinski 7 Plus Regionalni tjednik.  Okupilo se desetak vjernika s transparentima 'Dragocjena si u mojim očima - Bog' i 'Želim živjeti', a samo nekoliko metara dalje od njih potpuno sam bio je mladi Jura Ščapec. Studentu elektrotehnike u mini-prosvjedu, na kojemu je branio pravo na izbor, jedino društvo pravio je njegov psić. Ivan Agnezović/7 Plus Regionalni tjednik Ivan Agnezović/7 Plus Regionalni tjednik   Hrabri Jura moliteljima je kontrirao držeći natpise 'Pro choice' i 'Ne demonizacija, da edukacija'. Iako su ga neki prolaznici poprijeko gledali, student se pred varaždinsku bolnicu vratio i dan poslije, a isto namjerava raditi svih 40 dana, koliko će trajati grupne molitve. - Mislim da cesta nije za to i da takvoj ideologiji nije mjesto ovdje, nego u crkvi. Samo sam želio dati svoje mišljenje o tome - izjavio je Ščapec za 7 Plus Regionalni tjednik.  Njegov istup oduševio je mnoge, poruke potpore stižu mu i iz inozemstva, a neki su najavili kako će mu se ovih dana i sami pridružiti ispred varaždinske bolnice. - Svaka čast, Jura! Ima nade za Hrvatsku dok god postoje mladi pojedinci kao što si ti. Na Dan žena ti se pridružim. Ja sam u Haagu čula za to što radiš i htjela sam tebi i tvome psu poželjeti svako dobro. Živjeli i bravo - samo su neki od komentara na studentov hrabri potez.