Najviše Hrvata odmaralo se ovog ljeta u Crikvenici, na Viru, Krku, točnije na području općine Malinska – Dubašnica, u Novalji i na Malom Lošinju. Možda nisu dominirali u najskupljim ljetovalištima poput Dubrovnika ili Hvara, ali hrvatskih je građana na moru od početka godine do kraja kolovoza bilo oko 90.000 više nego lani u istom razdoblju. Podaci možda nisu u brojku točni jer je ove godine uveden nov elektronički način evidencije gostiju, eVisitor, ali u vezi s trendom nema sumnje. Ukupno su, inače, domaćini za osam mjeseci ugostili oko 1,3 milijuna domaćih turista, dok je noćenja registrirano čak dva milijuna više nego lani, ukupno 8,4 milijuna. Toliki skok broja noćenja, pak, može biti posljedica upravo eVisitora, na koji se dio jadranskih domaćina tek navikava, pa dio gostiju ostaje prijavljen i nakon što ode. Kako bilo, većina Hrvata za odmor je izabrala srpanj, boravili su pretežito u vikendicama, kod prijatelja i rodbine, a najviše su noćenja ostvarili hrvatski građani u dobi između 35 i 44 godine. – Očito je da domaći turisti imaju znatan utjecaj na ukupne rezultate, a sigurno je da imaju i potencijalno snažan utjecaj na povećanje turističkog prometa u pred i posezoni – kaže direktor Glavnog ureda Hrvatske turističke zajednice, koji podsjeća da je produljenje sezone jedan od turističkih prioriteta. Za odmor u bablje ljeto poticaj su svakako i cijene. U manje razvikanim jadranskim mjestima počele su padati potkraj kolovoza, trenutačno su u prosjeku niže 15 do 20 posto nego prije koji tjedan. U drugoj polovici rujna slijedi još jedno veliko sniženje, pa će potkraj rujna za hotelski aranžman trebati i upola manje novca nego u kolovoškoj špici. – Sezona se produljila i cijene padaju nešto kasnije i nešto sporije nego proteklih godina, a neka jadranska mjesta, poput Hvara i Dubrovnika, visoke cijene držat će praktički do kraja rujna. U tim je mjestima i sad teško dobiti slobodnu hotelsku sobu, pune ih grupe iz Kine, Koreje, Tajlanda, SAD-a, Izraela, a zaredali su i poslovni skupovi – govori Ivan Pukšar iz Kompasa. I u posezoni će vjerojatno top lista poželjnih odredišta Hrvatima ostati ista: Kvarner na prvom mjestu, potom zadarska i šibenska rivijera, Istra posljednja.  >> Hrvatski otoci izumiru - iznutra