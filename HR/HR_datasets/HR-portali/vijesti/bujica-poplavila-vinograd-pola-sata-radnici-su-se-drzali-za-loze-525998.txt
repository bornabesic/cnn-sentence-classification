Nek' dođu pomoći Vinka da izvučemo. Evo i Vjeko hoda, zovi Vijeku. Vjeko, dođi tu. Par muških bi uspjelo. Isuse Bože! Strašno!, čuje se u dramatičnom videu koji nam je poslala čitateljica. Iznenadni pljuskovi koji su u srijedu oko 13 sati pogodili Baranju, a posebice Karanac, Draž i Banovo brdo, uzrokovali su velike bujice vode i poplavile seoske kanale i ulice. Posebice dramatično bilo je radnicima i sezoncima koji su se u trenutku nevremena našli u vinogradu Belja, dok su vezali lozu. Velika količina kiše koja je pala u samo petnaest minuta, čak 40 litara po četvornom metru, počela se slijevati od vrha Banovog brda prema radnicima. Nastala je bujica koja je putem zemljanih tokova na par mjesta umalo odnijela nekolicinu radnika, među kojima je bilo i dosta žena. Vidjevši da slijedi potop počeli su bježati na sve strane a dva radnika su se tek uspjeli čvrsto uhvatiti za trsove loze i nadati se da ih voda neće odnijeti. Jedan od radnika u tom je trenutku i snimio video. Nevrijeme je potrajalo pola sata i nitko od njih nije ozlijeđen. - Inače vodene bujice uslijed velikih iznenadnih kiša nisu novost u našim vinogradima, posebno onima koji su na brdu, ali ovo je bilo malo ekstremno - prokomentirao je jedan baranjski vinogradar. Tema: Reporteri