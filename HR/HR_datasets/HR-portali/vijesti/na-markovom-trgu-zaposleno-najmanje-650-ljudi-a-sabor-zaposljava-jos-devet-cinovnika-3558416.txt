Tajnik Hrvatskog sabora Damir Sesvečan objavio je ovih dana odluku da će saborska stručna služba, u kojoj trenutno ima 250 činovnika, tijekom ove godine primiti na posao još devet osoba. Sesvečan u svojoj odluci navodi da je za taj plan već dobio suglasnost Ministarstva financija, da je za nove radnike osiguran novac u državnom proračunu te da će se za slobodna radna mjesta raspisati javni natječaj. Nedavno su u medijima za zapošljavanje novih činovnika u parlamentu, i to bez javnog natječaja, prozvani Most, HSLS, Reformisti Radimira Čačića i Lista Milana Bandića. Oni su iskoristili mogućnost zapošljavanja osoblja u svoje klubove zastupnika na određeno vrijeme, dok njihovim zastupnicima izabranima na zadnjim izborima traje mandat. Saborska stručna služba pak, obuhvaća tajništvo, osoblje ureda predsjednika i ureda drugih dužnosnika Sabora, stražu, protokol, odnose s medijima te službe koje stoje na usluzi zastupnicima, ponajprije u klubovima zastupnika i u odborima. Novih devet djelatnika bit će primljeno za stalno i raspoređeno na neki od poslova u službi. Kako piše Slobodna Dalmacija , brojku od čak 250 zaposlenih u administraciji našeg parlamenta dobro ilustrira podatak da, primjerice, tajnik Sabora ima zamjenika i šest pomoćnika. Unutarnji ustroj autonomna je odluka samog Sabora, odnosno tajnika i predsjedništva. Tako je, primjerice, Sabor prije četiri godine donio pravilnik prema kojem tajnik te institucije može imati jednog i više pomoćnika, pa se do danas već doguralo do pet pomoćnika. S obzirom na to da u Saboru sjedi 151 zastupnik, ispada da na svakog zastupnika dođu najmanje dva administrativca. Naime, saborsku stručnu službu ne treba miješati s Uredom za opće poslova Sabora i Vlade koji je zasebno tijelo s 277 djelatnika, a na čelu mu je ravnatelj Zvonko Matišić. Potonji ured zadužen je, među ostalim, za vozni park Sabora i Vlade, nabavu roba i usluga,  i posluživanje, održavanje  i slične  poslove. Kada se Uredu za opće poslove Sabora i Vlade te stručnoj službi Sabora dodaju zaposleni u još nekim zasebnim uredima Vlade, broj zaposlenih u dvjema na Markovu trgu nije manji od 650, piše Slobodna Dalmacija . --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!