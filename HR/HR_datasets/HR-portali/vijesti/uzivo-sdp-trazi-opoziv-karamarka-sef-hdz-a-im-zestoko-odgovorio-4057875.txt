10:52 - Zastupnici u Saboru izglasali su izmjene Zakona o posebnim pravima predsjednika Republike Hrvatske nakon prestanka obnašanja dužnosti, kojima se bivšem predsjedniku Republike Stjepanu Mesiću ukida trajno pravo na ured, vozača i službeno vozilo. 81 zastupnik je bio 'za', četiri suzdržana i 44 su bila protiv.   ---------------------------------- 10:34 - Zastupnica Mosta Ines Strenja Linić kazala je kako se željelo pojednostavniti osobama s Downovim sindromom, no da sustav prošle vlade nije bio dobar. - Mi smo na vlasti tek tri mjeseca, a ne sedam. Problem je u kadrovskoj ekipiranosti onih koji su to trebali odraditi. Plan prošle Vlade činio se dobrim, ali je razočarao u praksi. Nema dovoljno stručnjaka koji trebaju provesti vještačenje. Radi se o sporadičnim slučajevima kojih je nešto više od 20. Radi se o prvostupanjskim rješenjima i gledali smo kako to u drugostupanjskom rješenju vratiti kako bi ta djeca dobila naknadu za svoj invaliditet. Sazvali smo već sutra sastanak s udrugama kako bi vidjeli gdje su napravljeni propusti. Problem je i roditelja njegovatelja i to ćemo riještiti. Ova vlada nije učinila pogrešne korake, samo pokušavamo ispraviti one iz prošle vlade – kazala je Strenja Linić. CROPIX   ---------------------------------- 10:28 - Prošlo je sedam mjeseci od izbora. Dolazi nam godišnji i evo nas u 9. mjesecu. Što samo za to vrijeme napravili? Zbunjujemo građane. Prvo je Nakić rekao da je povećanje dopunskog. Jedan kolega me pitao da mora u bolnicu i koliko će to platiti. Ja sam rekla da ne znam. Ne znam kako bi glasali o tome. Sljedeća reforma je ukinuti invalidninu za djecu s Downovim sindromom. Što je zaključak? Napadamo one koji su najugroženiji i zbunjujemo ih. Kao i sa zakonom o porezu na nekretnine. Olako najavljujemo zakone. Iza svake rečenice koju izgovori ministar treba stajati odgovornost. Ako najavljujemo reforme moramo ju jasno definirati i znati što najavljujemo. Kad podvučemo crtu, bojim se da ćemo se svi zajedno crvenjeti – kazala je Anka Mrak Taritaš. CROPIX 10:15 - U četvrtom pokušaju glasovanja u Hrvatskom saboru, u srijedu ujutro, konačno je utvrđen kvorum te se prešlo na glasovanje o zakonima koji su raspravljeni tijekom protekla tri tjedna. Na početku glasovanja utvrđen je kvorum od 84 zastupnika, no prilikom njegovog utvrđivanja dio oporbenih zastupnika nije sudjelovao, odnosno nisu se uključivali u elektronički sustav za glasovanje. ---------------------------------- 10:02 - Hrvatski je sabor u srijedu rad započeo stankom na zahtjev niza klubova koji se žele očitovati o ponovnim najavama poskupljenja police dopunskog osiguranja, uskrati mjesečne naknade roditeljima djece s Downovim sindromom, iseljavanju s područja od posebne državne skrbi te o "norijadi". Stanku je zatražio i predsjednik Kluba HDZ-a Ivan Šuker, poručivši kako kolegama želi objasniti da stankama neće uspjeti razbiti kvorum. CROPIX   ---------------------------------- 09:57 Uoči sjednice javnosti se obratio Tomislav Karamarko koji je uvjeren u postizanje saborske većine, odnosno kvorum koji prethodna tri tjedna nije postignut. - Bit će kvoruma. Bio je življi sastanak jer nisam zadovoljan s onim sto je bilo u petak. Postoje opravdani razlozi zašto netko ne može doći, ali ovo se više ne smije ponavljati. U nekim parlamentima postoji mogućnost da se ljudi kažnjavaju pa ćemo sutra na predsjedništvu razgovarati o tome. Bit će izmjena u klubu zastupnika. Milijan Brkić će se vratiti u Sabor, to smo dogovorili još prije dvadesetak dana  - kazao je, prenosi 24sata. ----------------------------------- 07:55 - ZAGREB - U Hrvatskom saboru, koji će danas glasovati o zakonima i izvješćima koje je raspravio prošlih tjedana, prije sjednice sastao se Klub Domoljubne koalicije i stranke Milana Bandića, na koji su došla i dvojica potpredsjednika Vlade Tomislav Karamarko i Božo Petrov. CROPIX   Ni Petrov, ni Karamarko nisu prije Kluba davali izjave, obećali su da će to učiniti nakon što završi sjednica.Na sjednicu Kluba u srijedu su došli i zastupnici kojih nije bilo u petak, kad je Sabor izgubio kvorum i nije uspio završiti glasovanje, dakle HDZ-ovi Damir Krstičević, Željko Glasnović, ali i 'Bandićeva' Sandra Perković te zastupnik HDS-a Goran Dodig. CROPIX   Sabor bi danas, nakon što mu to u tri navrata nije pošlo za rukom, trebao izglasovati niz izvješća i zakona, među kojima je i zakon o ukidanju ureda bivšem predsjedniku države Stjepanu Mesiću, na čemu je ustrajavao Most. CROPIX   Također, Povjerenstvo za odlučivanje o sukobu interesa donijet će na sjednici odluku o pokretanju ili nepokretanju postupka protiv prvog potpredsjednika Vlade Tomislava Karamarka zbog mogućeg sukoba interesa, nakon što su objavljeni podaci o poslovnom odnosu između Karamarkove supruge i Josipa Petrovića, savjetnika mađarske naftne kompanije MOL. Klub zastupnika SDP-a, pak, uputit će u saborsku proceduru Prijedlog za pokretanje pitanja povjerenja prvom potpredsjedniku Vlade Tomislavu Karamarku, čime se pokreće postupak njegova opoziva.