Suđenje Željku Horvatu i ostalima optuženima u aferi GUP počet će 21. studenog na zagrebačkom Županijskom sudu, odlučeno je u utorak na pripremnom ročištu. Osim Horvata, bivšeg savjetnika pročelnika Gradskog zavoda za prostorno uređenje i jednog od najbližih suradnika gradonačelnika Milana Bandića, još su optuženi Davor Jelavić, Jadranka Veselić Bruvo, Ivica Fanjek, Vidoje Bulum, Greta Augustinović Pavičić te Petar Milas i Andreja Gazdek. USKOK ih tereti za zloporabe pri izmjenama zagrebačkog GUP-a od 22. veljače 2007. do 26. veljače 2009. Prema optužnici, prilikom izmjena GUP-a pogodovalo se pojedinim investitorima, konkretnije tvrtkama Paron, Efecto, Simplum..., a takvim pogodovanjem je Grad Zagreb, tvrdi USKOK, oštećen za najmanje 68 milijuna kuna. Na takav nelegalan način, tvrdi se u optužnici, promijenjene su namjene zemljišta na 40-ak lokacija diljem Zagreba, poput Remetinca, Savske Opatovine, Martinovke.. Od tih i takvih izmjena najviše koristi imala su društva Phoenix grupe povezane s Andrejom Gazdek te tvrtka Simplum kojoj je, tvrdi USKOK, pogodovano za 43,3 milijuna kuna. Za 3,3 milijuna kuna pogodovano je i tvrtki Paron, koja je zanimljiva u svjetlu činjenice da se navodi kao izvanknjižni vlasnik stana od 93,85 kvadrata koji je u aferi Agram USKOK blokirao gradonačelniku Milanu Bandiću, nakon što je bio uhićen u listopadu 2014. Horvat i Bulum inače su suoptuženi s Bandićem u aferi Agram, no ta optužnica još nije potvrđena jer se spis po žalbi USKOK-a nalazi na Vrhovnom sudu. Osim njih dvojice, dodatnih pravnih problema ima i Davor Jelavić, koji je optužen u aferi Nadstrešnice, a o toj optužnici zagrebački Županijski sud trebao bi odlučivati ovaj tjedan. >> Kako Željko Horvat, Davor Jelavić i Vidoje Bulum kupuju vrijeme do početka suđenja 