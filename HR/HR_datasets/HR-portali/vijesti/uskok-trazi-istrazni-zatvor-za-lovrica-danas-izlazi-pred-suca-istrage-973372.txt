Ivici Lovriću sudac istrage zagrebačkog Županijskog suda odredio je istražni zatvor zbog mogućeg utjecaja na svjedoke i opasnosti od ponavljanja djela, ali mu je istražni zatvor zamijenjen jamčevinom od 400 tisuća kuna i mjerama opreza u kojima mu se zabranjuje kontakt sa svjedocima te obavljanje posla. Ivica Lovrić kao jamčevinu je ponudio 200 tisuća kuna, no sud je očito smatrao da ta suma nije dovoljna. USKOK je najavio da će se žaliti na odluku suda. Nakon što rješenje o određivanju istražnog zatvora bude otpremljeno strankama, one imaju rok od tri dana za žalbe. U tim žalbama odlučivat će izvanraspravno vijeće, a ako odluka suca istrage bude potvrđena, Lovrić će izići kad donese potvrdu da je uplatio jamčevinu. Procedura će trajati vrlo vjerojatno do kraja idućeg tjedna. Inače, uz Lovrića su ovom istragom obuhvaćeni Josip Klemm, Dragutin Kosić, Tomislav Kolarić, Željko Talinec te dva trgovačka društva Klokan i Klemm Security. USKOK ih sumnjiči za zlouporabu položaja i trgovanje utjecajem, a sporan je i transfer košarkaša Darija Šarića te poslovi oko poslovnog prostora, konkretnije Saloona. "Radilo se o ulaganju" - Mogu samo ponoviti njegove riječi da je zaista sve bilo čisto i transparentno. Zašto je potrebno ovako donijeti rješenje o istrazi koje će obuhvatiti i taj transfer košarkaša, to treba pitati nekog drugog. Upoznat sam s tom situacijom, radilo se o ulaganju, međutim odustao je od tog prava ulaganja, dobio povrat pozajmice, odrekao se kamata... Ne znam u čemu je problem - kazao je odvjetnik Josipa Klemma Branko Šerić ispred Županijskog suda te dodao da tvrdi da će se "pokazati da je Klemm bio u pravu". - Kome i zašto je trebao ovaj slučaj protiv Lovrića proširiti i za ovaj transfer mladog košarkaša, mogu samo nagađati - dodao je Šerić i potvrdio da je Klemmu taj novac vraćen te tvrdi da se ne radi o lihvarskom ugovoru. Ivica Lovrić, pročelnik zagrebačkog Ureda za obrazovanje, kulturu i sport kojem je policija jučer pretraživala ured i stanove jutros je doveden na zagrebački Županijski sud. On je u četvrtak navečer ispitan u USKOK-u koji je nakon toga odlučio podnijeti zahtjev za određivanje istražnog zatvora. USKOK je na svojim internetskim stranicama objavio da je donio rješenje o provođenju istrage protiv petorice okrivljenika i dvaju trgovačkih društava zbog sumnje u zlouporabu položaja i ovlasti, zlouporabe povjerenja u gospodarskom poslovanju, trgovanja utjecajem, pokušaja zlouporabe povjerenja u gospodarskom poslovanju te poticanja na zlouporabu povjerenja u gospodarskom poslovanju. Prvookrivljenik je Ivica Lovrić, drugookrivljenik Josip Klemm, a riječ je o pozajmici za transfer košarkaša Darija Šarića. USKOK Lovrića tereti da je na nagovor Josipa Klemma sklopio lihvarski ugovor dok je bio predsjednik Cibone i pročelnik Ureda za obrazovanje i sport Grada Zagreba. Navode da je, nakon što je Cibona sklopila ugovor sa Šarićem, prema kojem bi imala pravo na 1,2 milijuna eura odštete, na nagovor Klemma Cibona sklopila ugovor o zajmu s Klemm Securityjem na 550 tisuća eura. U njemu se Cibona obvezala da će, uz povrat zajma s kamatama od 8 posto, dio novca od Šarićeva budućeg transfera dobiti i Klemm Security. No, to nije ostvareno jer su članovi Skupštine pribavili pravno mišljenje da je riječ o lihvarskom ugovoru, navodi USKOK. Cibona i zapošljavanje Lovrića USKOK tereti i zbog nelegalnog sklapanja ugovora s tvrtkom Klokan o podzakupu diskoteke Saloon uz plaćanje mjesečne zakupnine od 21.571,68 kuna. Lovrić je, uz to, naložio i direktoru Cibone, koja je od Grada besplatno dobila u zakup prostor iako se oko njega vodio sudski spor, da ne ispostavlja račune za zakupninu, čime je Cibona oštećena za 21.571,68 kuna. U vezi sa Saloonom okrivljeni su i vlasnici tvrtke Klokan Tomislav Kolarić i Željko Talinec. Lovrić je u prosincu 2013. godine od voditelja Holdingove podružnice Sportski objekti Dragutina Kosića tražio da zaposli pet bivših zaposlenika Cibone bez obzira na to ispunjavaju li uvjete te bez obzira na stvarne potrebe zapošljavanja. Novi zaposlenici nastavili su raditi u Ciboni, a plaćao ih je Holding.  USKOK-ovo priopćenje prenosimo u cijelosti: "USKOK je donio rješenje o provođenju istrage protiv petorice hrvatskih državljana (1965., 1972., 1975., 1987., 1949.) i dva trgovačka društva zbog osnovane sumnje na počinjenje kaznenih djela zlouporabe položaja i ovlasti, zlouporabe povjerenja u gospodarskom poslovanju, trgovanja utjecajem, pokušaja zlouporabe povjerenja u gospodarskom poslovanju te poticanja na zlouporabu povjerenja u gospodarskom poslovanju. (14.11.2014.) Osnovano se sumnja da je I. okr., pročelnik Ureda za obrazovanje i sport Grada Zagreba i predsjednik KK Cibona (KKC), od 10. studenoga 2012. do kraja travnja 2014. godine, nakon što je KKC s jednim igračem sklopio ugovor s pravom jednostranog raskida ugovora radi prelaska u drugi klub zbog čega bi KKC imao pravo na odštetu od 1,200.000 eura, na nagovor II. okr., u namjeri pribavljanja znatne nepripadne koristi njegovom VI. okr. trgovačkom društvu, 5. prosinca 2012. u ime KKC s VI. okr. društvom sklopio ugovor o zajmu od 550.000 eura radi plaćanja obveza KKC-u u vezi s transferom igrača, a KKC se obvezao da će, uz povrat zajma s pripadajućim kamatama od 8%, ako igrač jednostrano raskine ugovor i prijeđe u drugi klub, pola ukupne odštete koja mu pripada, umanjene za iznos pozajmice uvećane za pripadajuće kamate te umanjene za 10% koliko dobiva agent igrača, isplatiti VI. okr. društvu. Pribavljanje velike nepripadne imovinske koristi VI. okr. društvu nije realizirano jer je KKC, nakon što su članovi Skupštine pribavili pravno mišljenje da se radi o lihvarskom ugovoru, 23. travnja 2014. podnio tužbu radi smanjenja obveza na pravičan iznos, uz naznaku vrijednosti spora od 3,535.000 kuna. Nadalje, nakon što je Grad Zagreb s KKC-om sklopio ugovor o zakupu sportskog objekta KC Tuškanac bez plaćanja zakupnine, I. okr. je u rujnu i listopadu 2012. godine, u namjeri da KKC omogući nezakonito stjecanje prava upravljanja i korištenja diskoteke Saloon, iako je znao da se o vlasništvu tog objekta vodi sudski spor, te da bi se, da nema sudskog spora, za davanje tog objekta u zakup, morao raspisati novi javni natječaj, naložio podređenima da sastave aneks Ugovora kojim se diskoteka Saloon daje KKC-u besplatno u zakup, koji je i sklopljen 31. listopada 2012. godine. Potom je, kao predsjednik KKC-a, na traženje III. okr. i IV. okr., u namjeri da VII. okr. društvu nezakonito omogući upravljanje i korištenje diskoteke Saloon te protupravno pravo prvootkupa tog objekta, naložio direktoru KKC-a da s VII. okr. društvom sklopi ugovor o podzakupu, što je i realizirano 28. kolovoza 2013. na rok od pet godina uz plaćanje mjesečne zakupnine od 21.571,68 kuna. I. okr. je ujedno naložio direktoru KKC-a da VII. okr. društvu ne ispostavlja račune za iznose zakupnine čime je tom društvu, na štetu KKC-a, pribavljena korist od 129.430,08 kuna. Osim navedenog, I. okr. je od V. okr. voditelja podružnice Zagrebačkog holdinga – Upravljanje sportskim objektima, u prosincu 2013. godine, zatražio da petoro bivših zaposlenika KKC primi u radni odnos bez obzira na to ispunjavaju li uvjete, te bez obzira na stvarne potrebe zapošljavanja, što je on i učinio. Novi zaposlenici nastavili su raditi u KKC-u, a plaćao ih je Zagrebački holding. USKOK je sucu istrage Županijskog suda u Zagrebu predložio određivanje istražnog zatvora protiv jednog okrivljenika", stoji u priopćenju USKOK-a. Jučer odvjetnik Krešimir Krsnik nije želio otkriti točne razloge Lovrićeva privođenja. – Slabo stoje tamo, to je sve limunada – bilo je jedino što je rekao odvjetnik Krsnik za pretrage pročelnikova stana. Večernji je neslužbeno doznao da je pročelnik Lovrić navodno pod istragom zbog košarkaškog kluba Cibona. >>Ivica Lovrić pod istragom zbog transakcija Zagreba i Cibone >>Pozajmica Ciboni je čista, Klemm security odrekao se 300.000 eura za dobrobit kluba >>Što znači da Bandić neće smjeti obnašati dužnost gradonačelnika 