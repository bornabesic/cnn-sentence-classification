Riječki nadbiskup Ivan Devčić poručio je u nedjelju na božićnoj misi u katedrali sv. Vida, kako je mnogima kupovanje, trošenje i trgovanje postao glavni način božićevanja, no unatoč takvom pogrešnom odnosu, Božić ostaje čudesna razmjena u kojoj Bog, u zamjenu za ljudske strahove i tjeskobe, grijehe i smrt - nudi nadu, oproštenje, radost i život u punini.  Kao jamčevinu da će tako doista biti, daje nam svoga jedinorođenoga Sina, najdraže i najvrednije što ima. Božić je, kazao je, u tom smislu dramatičan Božji poziv da, kao pojedinci i narodi, počnemo međusobnu razmjenu dobara drugačije shvaćati i prakticirati, kako bismo se suprotstavili nezasitnoj pohlepi za bogaćenjem, koja je ovladala ne samo pojedincima nego i ogromnim masama ljudi. Njih je težnja prema „imati više“, učinila slijepima i neosjetljivima za one koji nemaju ništa ili imaju sve manje, naglasio je riječki nadbiskup Devčić.    Dodao je kako su neki time što se rođenje Sina Božjega označava rječju commercium. pokušavali objasniti običaj kupovanja, trošenja, trgovanja što neizostavno prati božićne dane. Mnogima je u naše vrijeme to postao glavni i jedini način božićevanja, takvima trgovački centri zamjenjuju crkve, a kupovanje i konzumiranje bogoštovlje, upozorio je mons. Devčić.  Ipak, naglasio je, unatoč takvom pogrešnom odnosu prema Božiću, Božić jest i ostaje čudesna zamjena, razmjena, odnosno commercium, ali on to nije na ljudski nego na božanski način. Naime, ljudi razmjenjuju dobra, trguju njima kako bi postali bogatijima, ne osvrćući se često na to što njihovo bogaćenje drugima može donijeti osiromašenje, a razmjena što ju Bog provodi ima za prvotni cilj naše obogaćenje, makar i po cijenu Božjeg „osiromašenja“, rekao je.  Nadbiskup Devčić poručio je da nas Božić potiče na međusobnu razmjenu ljubavi, kakvom nas Krist ljubi te je pozvao nazočne da "se pridruže mnogima koji su svojim nesebičnim služenjem drugima, posebno potrebitima, odgovorili na ono što je Krist prvi učinio za njih i za sve nas." >> Kardinal Bozanić na božićnoj misi u katedrali: 'Mirimo li se s time da se obitelj razgrađuju i da se brakovi razaraju?'