Sindikat željezničara Hrvatske (SŽH) najavio je prosvjed 2. lipnja i štrajk ako se ne ispune dva zahtjeva - hitno upoznavanje reprezentativnih sindikata s programima restrukturiranja u HŽ Infrastrukturi, Cargu i Putničkom prijevozu te zaključivanje Aneksa Kolektivnog ugovora HŽ Infrastrukture u skladu sa zahtjevima SŽH-a. Predsjednik SŽH-a Zoran Maršić u otvorenom pismu premijeru Andreju Plenkoviću i ministru mora, prometa i infrastrukture Olegu Butkoviću kaže restrukturiranje u HŽ Infrastrukturi, Cargu i Putničkom prijevozu traje gotovo dvadeset godina, a do danas nije donijelo ništa dobroga te se uglavnom svodilo na smanjenje broja radnika i njihovih prava, dok su rezultati izostali. - Vidljivo je da će se poslodavac uozbiljiti tek nakon što sindikati organiziraju prosvjede i obustave rada radnika HŽ Infrastrukture - poručuje Maršić. - Ukoliko se oglušite na naš zahtjev, bit ćemo prisiljeni 2. 6. 2017. godine organizirati javni prosvjed sindikalnih povjerenika na Trgu svetog Marka, a nastavno pristupiti i organizaciji obustave rada, odnosno štrajka radnika HŽ Infrastrukture, sukladno odredbama Zakona o radu - zaključuje se u otvorenom pismu.