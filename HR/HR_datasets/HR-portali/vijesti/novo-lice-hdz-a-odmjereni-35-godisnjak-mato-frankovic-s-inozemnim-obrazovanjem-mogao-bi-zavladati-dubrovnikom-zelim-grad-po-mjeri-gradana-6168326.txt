Uoči drugog kruga lokalnih izbora koji će se održati u nedjelju 4. lipnja u dva najveća hrvatska grada, među kandidatima vlada neizvjesnost i panika. Oni to ne žele priznati, ali kada se uzme u obzir jučerašnji verbalni ispad Željka Keruma prilikom sučeljavanja u redakciji Slobodne Dalmacije, onda stvari postaju uvelike jasnije. Bitku za gradonačelničku fotelju u Zagrebi i Splitu odlučit će tek nekoliko stotina, ako ne i desetaka glasova. Međutim, stvari su nešto jednostavnije na krajnjem jugu države. U Dubrovniku je HDZ-ov Mato Franković u prvom krugu izborio velikih 32 posto glasova, a s liste koju je predvodio u dubrovački parlament ušlo je čak 10 vijećnika. Njegov protukandidat Valentin Dujmović iz HNS-a ostao je tek na 16 posto podrške. Franković, dakle, u drugi krug ulazi s duplo većom prednosti i gotovo je nemoguće povjerovati da bi mu Dujmović mogao poremetiti plan da naredne četiri godine suvereno i sa stabilnom većinom upravlja s itekako važnim gradom u turističkom, kulturnom ali i gospodarskom smislu. Mato Franković je relativno novo lice u HDZ-u, a svojim trijumfom u prvom krugu lokalnih izbora pronašao je svoje mjesto kako u središnjici stranke, tako i u nacionalnom javnom diskursu. Taj 35-godišnjak, prema svemu sudeći, postat će gradonačelnik Dubrovnika.   Tamošnji stanovnici, pa čak i oni koji nisu bliski desnoj opciji ili HDZ-u u tome ne vide ništa sporno. U Frankoviću vide uglađenog, mladog i neokaljanog političara koji je dobar dio svoje karijere proveo u turističkom sektoru. A to je, znaju svi, za Dubrovnik od vitalne važnosti. Osim toga obrazovanje je stekao u inozemstvu i u svojim istupima, zapravo, integrira tekovine konzervativnog liberalizma. Završio je srednju školu Centerburg u Ohiju. Potom završava dvogodišnji program na Rochester Institute of Technology gdje stječe titulu Associate in Applied Science. Radno iskustvo započeo je 2005. u turističkoj agenciji Generalturist Dubrovnik. Tamo je obnašao dužnost voditelja, a nakon pet godina mijenja posao i postaje direktor tvrtke Lanta Generalturist u Budvi. Krajem 2009. postaje direktora ACI marine Dubrovnik, a u periodu od 2013. do 2014. i regionalni koordinator za nautiku za južni Jadran. Veliku podršku za predstojeće izbore izrazila mu je i Dubravka Šuica, istaknuta HDZ-ovka, bivša gradonačelnica Dubrovnika i europarlamentarka. Stoga ne treba isključiti opciju da Frankoviću Dubrovnik bude samo skala za ulazak u višu, europsku politiku, iako je već sada zastupnik u Saboru. Naime, stekao je šestomjesečno iskustvo na međunarodnoj političkoj sceni kao voditelj izaslanstva u parlamentarnoj skupštini Vijeća Europe. Franković je u intervjuu za 100posto otkrio kako bi želio voditi grad, kako će osigurati većinu u vijeću i koje su okosnice njegovog programa. Koja je okosnica vašeg predizbornog programa? Što nudite Dubrovčanima? -Moj program oslonjen je na politiku za svih. Po mjeri građana. On obuhvaća izgradnju POS stanova za mlade obitelji, njih 130, izgradnju doma za umirovljenike, azila za životinje i investicije u sportsku infrastrukturu. Dubrovnik je jedan od najskupljih gradova za život, a mi smo pronašli rješenje. Želimo izgraditi 130 stanova koji će biti u vlasništvu grada a bit će davani u najam mladima za 1500 kuna na mjesec na rok od deset godina. Nakon tog roka, oni će stan moći otkupiti, a od cijene će im se odbiti iznos najamnina koje su već dali.Kapitalno pitanje je i izgradnja vrtića u Komolcu i Gradu te ulaganje u vrtiće 'Palčica' i 'Mokošica'. Pobrinut ću se i da Grad Dubrovnik s tisuću kuna sufinancira udžbenike za srednjoškolce. Dubrovnik je perjanica hrvatskog turizma, on svakim danom postaje sve važniji na karti Hrvatske, ali cesta koja vodi od grada do aerodroma u Ćilipima još uvijek nije napravljena. To je uzrok čestih gužvi i kolona, naročito ljeti. Dubrovčani su ljuti zbog toga. -Tu se radi o projektu koji nije direktno povezan s lokalnom vlašću već s državnom. Grad Dubrovnik u tom smislu mora biti aktivni sudionik u kreiranju politike koja bi realizirala taj projekt, prije svega s općinom Konavle i Župom dubrovačkom. Ta cesta je žila kucavica za Dubrovnik, ali mi tu ne možemo ništa prije nego Hrvatske ceste shvate da je odgovornost na njima. Hoćete li u tom smislu možda iskoristiti HDZ-ovu vlast u državi i prijateljstvo s ministrom prometa i infrastrukture Olegom Butkovićem? -Dobra je stvar što ministar prometa dolazi iz redova HDZ-a. Garantiram da će Dubrovnik aktivno 'pritiskati' centralu da se riješi problem sporne ceste, jer ona je trenutno gorući problem. A što je s terminalom u Gružu? Oko toga su se svojevremeno lomila koplja u Dubrovniku. -Terminal u Gružu vidim kao nešto bez čega Dubrovnik ne može egzistirati. Međutim, ne želim terminal onakvog kakvog je bio zamišljao Siniša Hajdaš Dončić, kada ga je htio predati u ruke francusko-turskom konzorciju i tako izgubiti autonomiju nad vlastitim bogatstvom i resursima. Gosti s kruzera su Dubrovniku jako bitni i grad može podnijete takve kapacitete. Mi se trebamo koncentrirati da se kruzeri disperziraju kroz, recimo, tjedan dana boravka u Dubrovniku, a ne kao sada kroz samo dva ili tri dana. Mislite li redefinirati slavni 'ugovor o Dubrovačkim zidinama'. Dugo vremena se pričalo da se preko njega pogodovalo raznim privatnicima. -Jasan je odnos grada Dubrovnika i Društva prijatelja dubrovačkih starina. Smatram da ga je potrebno redefinirati, tako da kontrola naplata ulaznica ide preko grada, a operativa same naplate treba se nastaviti putem Društva prijatelja dubrovačkih starina. Financijski iznos je potrebno također redefinirati i to na način da umjesto u omjeru 50:50 posto kako to sada izgleda, 70 posto ide gradu a 30 Društvu. Tih gradskih 70 posto uložit ćemo u izgradnju škola, vrtića i domova za umirovljenike. Je li po vama ima ičega spornog u činjenici da ste potpisali koalicijski sporazum s Perom Vićanom koji je zajedno s Androm Vlahušićem pravomoćno osuđen za zlouporabu položaja i ovlasti u aferi Šipan? -Čujte, gospodin Pero Vićan je, kao što smo svi vidjeli, najavio svoj odlazak iz politike. Ali mi svakako respektiramo rezultat njegove stranke DDS koja je osvojila 1700 glasova u Dubrovniku. Iako, mi najviše računamo na DUSTR-u. Vijećnici DDS-a su prepoznati, marljivi, pošteni i ugledni ljudi, tako da mi u tom smislu nije ništa sporno. Dakle, zašto bi mi Pero Vićan bio sporan kada on uopće neće biti aktivni sudionik u vlasti? Između ostalog, to je i zakon regulirao. Hoćete kazati da će vaša većina u vijeću biti stabilna sve četiri godine, ako pobijedite na izborima u nedjelju? -S DUSTRA-om imamo 16 ruku u vijeću i s potencijalne dodatne dvije imat ćemo stabilnu većinu. Grad Dubrovnik će mirnom lukom ploviti iduće četiri godine. Ja sam jamac stabilnosti za grad, pa tako i najvažniju stavku – proračun. Ovdje nemamo slučaj kakav je viđen u nekim gradovima u pogledu većine i nestabilnosti, što na kraju ostavlja prostor trgovini, ucjenama i manipulacijama. Kako komentirate javnu histeriju oko visokih cijena hrane i pića u Dubrovniku tijekom sezone? Je li Dubrovčani zaista imaju razloga naplatiti šalicu kave 45 kuna? -Nama je svakako potreban veliki zaokret u turizmu, nama je potreban grad po mjeri građana. Tada će, uvjeravam vas, svatko biti zadovoljan. I ugostitelji i potrošači. Cijene u dubrovačkim kafićima regulirane su od strane ugostitelja, one su rezultat ponude i potražnje i ja kao budući gradonačelnik zaista ne bi htio komentirati, a niti mogu na bilo koji način utjecati na recimo, cijenu kave ili ručka na Stradunu.Ali morate biti svjesni da lokacija definira cijenu svugdje na svijetu, pa tako i u Dubrovniku. Pokušajte popiti 'jeftinu' kavu u centru Londona, Rima ili Barcelone. A Dubrovnik u smislu turističkog potencijala za tim gradovima ne kaska po načelu proporcionalnosti, veličine, broja stanovnika itd… Koja bi bila vaša poruka biračima? -Želim služiti svojim građanima i ako postanem gradonačelnik, neću više obnašati dužnost saborskog zastupnika. Dubrovčani od mene očekuju 24-satni angažman, a ja ću im to i dati.Želim grad po mjeri građana.