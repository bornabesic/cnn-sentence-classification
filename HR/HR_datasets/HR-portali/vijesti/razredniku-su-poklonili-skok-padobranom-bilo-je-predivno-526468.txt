Za kraj svog srednjoškolskog obrazovanja maturanti 4d razreda zadarske Gimnazije Franje Petrića svog su razrednika, profesora povijesti umjetnosti i akademskog slikara Valentina Radmana "počastili" avanturom života - darovali su mu skok padobranom. Njihovom omiljenom profesoru, i kako sami kažu, prijatelju subotnji je skok padobranom bio prvi u životu.  Sve je počelo još na maturalnoj večeri, kad su mu učenici otkrili kakvim se darom žele oprostiti od svoga nastavnika. Organizirali su se bez problema, skupili oko 1.800 kuna i avantura je mogla početi. S njim su bili i na zadarskoj Zračnoj luci, gdje je nakon upoznavanja s padobranstvom, profesor ušao u avion, te se popeo na tri tisuće metara.  Sunčana subota bila je idealna za skok na plažu u Rtini. No, kako je profesoru Radmanu to bio prvi skok, nije skakao sam nego s instruktorom. Kad se sigurno dočekao na tlu, prof. Radman im je od srca zahvalio na nevjerojatnom poklonu. - Bilo je savršeno i predivno. Pravo životno iskustvo. Sve se lijepo odozgo vidjelo. Uživao sam u pogledu koji je sezao od Velebita do Kornata. O ničemu ne razmišljaš, nego uživaš, oduševljeno je nakon "prizemljenja" rekao Radman. Na plaži ga je dočekao njegov čitav 4d i zapljeskao mu pri doskoku. Bilo im je drago da su na neobičan način razveselili svoga razrednika, a on je dodao kako će zasigurno pamtiti tu generaciju učenika.  A i njima će sve to zasigurno ostati u najljepšoj uspomeni. - Sad smo i mi sretni, kad je on sretan. On je to zaslužio, bio nam je i razrednik i profesor i prijatelj, rekao je jedan od učenika. A njihovu ideju zasigurno će biti teško nadmašiti idućim generacijama gimnazijalaca.