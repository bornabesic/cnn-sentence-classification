Jahta Tutus, zbog čije je kupovine i sumnjive upotrebe na optuženičkoj klupi Županijskog suda u Zagrebu završio Miro Vrlja, suvlasnik Kvaternik plaze, promijenila je najmanje tri vlasnika, a među njima je bila i tvrtka čiji je suvlasnik bio i Nikica Jelavić. Utvrđeno je to iz podataka koji su dostavljeni sudu gdje je Vrlji nastavljeno suđenje zbog optužbi za zloporabu položaja. Tereti ga se da je od 2008. do 2010. državni proračun oštetio za 1,4 milijuna kuna poreza jer je krivotvorio rashode svoje tvrtke. U istom vremenu, prema optužnici, i svoju tvrtku Tutus snaga oštetio je za 2,9 milijuna kuna jer je na račun tvrtke kupio jahtu koju je navodno planirao iznajmljivati, no umjesto toga ju je koristio u privatne svrhe. Na zahtjev suda u spis su dostavljeni podaci Lučke kapetanije Šibenik iz kojih proizlazi da je otplatu leasinga za jahtu dovršila tvrtka Summa Supebia, čiji je suvlasnik Nikica Jelavić. Kada su u veljači 2015. sve rate podmirene, jahta je prodana Andriji Gudeljeviću vlasniku tvrtke Kera term, osobi bliskoj Vrlji. Iz dostupnih podataka proizlazi da je za leasing jahte plaćeno 2,6 milijuna kuna. U nastavku suđenja iskazivala je knjigovodstvena vještakinja Jadranka Tomić, koja je kazala da je Tutus snaga lažirala rashode te da je na takav način lažirala prihode. Te njezine riječi nisu najbolje sjele Vrlji, koji ju je pokušao prekinuti riječima: – Dajte da razjasnim jer vještakinja to očito ne razumije – kazao je Vrlje sutkinji. – Pridržavajte se reda jer ću vas inače kazniti – replicirala mu je sutkinja, upozorivši ga da ne prekida svjedočenje. Vještakinja je inače kazala da je Tutus snaga od 2008. do 2010 poslovala s gubitkom, no da rashode nisu prikazali kako je propisano zakonom. Rekla je i da Tutus snaga rashode nije ostvarila na temelju registrirane djelatnosti, zbog čega oni ne mogu biti priznati kod obračuna dobiti. >> Odvjetnik: U vrijeme napada na Galinca Jelavić je bio u pritvoru