Foto: FaH  SJEDINJENE Države nisu potvrdile povezanost Islamske države sa samoubilačkim napadom u kojem je u koncertnoj dvorani u Manchesteru ubijeno najmanje 22 ljudi, iako su islamski militanti ISIS-a preuzeli odgovornost za napad, rekao je u utorak čelnik obavještajnih službi SAD-a.   "Spomenuo bih da je ISIS preuzeo odgovornost za napad u Manchesteru no oni preuzimaju odgovornost praktički za svaki napad. Mi još nismo utvrdili povezanost", rekao je Dan Coats, ravnatelj obavještajne zajednice SAD-a, na saslušanju u senatskom odboru za oružane snage.  "Vojnici kalifata postavili bombu među mnoštvo", tvrde džihadisti  Teroristička organizacija Islamska država preuzela je u utorak odgovornost za napad u Manchester Areni koji se dogodio u ponedjeljak navečer. U priopćenju koje je IS objavio preko jednog od svojih komunikacijskih kanala na društvenim mrežama, kaže se da su "vojnici kalifata postavili bombu među mnoštvo" tijekom koncerta.  Džihadisti su ujedno zaprijetili novim napadima.  Najmanje 22 ljudi poginulo je u napadu, objavio je nešto ranije šef policije Ian Hopkins.  Napadač, koji je djelovao sam i također je poginuo u napadu, aktivirao je bombu kućne radinosti u foajeu dvorane oko 22.30 sati, neposredno nakon završetka koncerta američke pjevačice Ariane Grande. "Ovo smatramo terorističkim napadom i u ovoj fazi istrage vjerujemo da je napadač bio sam. Sada nam je prioritet utvrditi je li bio dio neke mreže", rekao je Hopkins.