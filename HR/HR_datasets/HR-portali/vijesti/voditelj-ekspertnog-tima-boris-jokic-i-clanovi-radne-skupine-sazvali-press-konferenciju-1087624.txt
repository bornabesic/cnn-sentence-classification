Nakon jutrošnje konferencije za novinare na kojoj je ministar Predrag Šustar najavio da cjelovita kurikularna reforma ide dalje, javnosti se odlučio obratiti i voditelj ekspertne skupine Boris Jokić. Jokić je ostao pri svojoj odluci unatoč pozivu ministra Šustara da se vrati i da sa svojim timom nastavi raditi na reformi obrazovanja. "Povlačimo se iz ovog procesa. Još jednom molimo ministra da nas razriješi s ove pozicije. Može se očekivati da Ministarstvo zna razliku između ugovora i imenovanja", kazao je Jokić na početku. Dodao je i da za svoj rad nisu bili plaćeni, i da im nisu pokrivani troškovi.  Komentirao je i izjave ministra Šustara da su kasnili s rokovima. Zbog toga, kaže Jokić, osjećaju pritisak od strane moći zbog kojeg će možda zatražiti i pravnu zaštitu. – Danas su izrečene neke stvari, a nas sedmero smo građani, obični građani ove zemlje. Kada netko iz moći, tko je imenovan da radi za ovu zemlju, proziva obične građane, možda će to tražiti od nas da si osiguramo pravnu zaštitu od te situacije – kazao je Jokić. Unatoč povlačenju iz procesa, Jokić je kazao da ostaje na raspolaganju svima da nastave s kurikularnom reformom. – Hrvatska može bolje, svima ćemo pomoći da nastave ovaj proces, iskustvom koji smo stekli svih ovih 16 mjeseci rada – naglasio je Jokić. Uputio je apel i političarima koje moli da reformu obrazovanja prestanu politizirati. – Molimo sve stranke da prestanu politizirati ovaj postupak. Treba se prestati politizirati ovaj proces, ovo nije niti će ikada biti reforma bilo koje političke opcije. Ako se ovaj proces politizira, on gubi svoj smisao. Građani uvijek moraju biti ispred politike – kazao je. Podsjetimo, članovi ekspertne radne skupine u srijedu, 25. svibnja, zamolili su razrješenje sa svojih funkcija zbog političkih pritisaka. Ministar znanosti, obrazovanja i sporta Predrag Šustar jutros je pozvao Jokića i njegov tim da se vrate i završe započeti posao na reformi. Šustar je naglasio da se reforma nastavlja bez obzira na odluku Borisa Jokića i ostalih članova ekspertne skupine. >>Ministar Predrag Šustar ekspertnoj skupini: 'Obavite svoj posao do kraja, za to ste plaćeni' 