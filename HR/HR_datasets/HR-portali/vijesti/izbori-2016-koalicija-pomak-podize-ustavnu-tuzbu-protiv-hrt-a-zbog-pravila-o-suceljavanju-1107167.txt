Predstavnici koalicije "Pomak" danas su na konferenciji za novinare najavili podizanje ustavne tužbe protiv HRT-a zbog programskih pravila za praćenje izbora zastupnika u Hrvatski sabor 2016. po kojima u HRT-ovim sučeljavanjima mogu sudjelovati samo predstavnici onih stranaka koje po anketama prelaze četiri posto potpore birača. "Kako je moguće da u demokratskoj državi u kojoj već navodno dvadeset i više godina vlada demokracija ankete kao neautorizirani i nelegitimirani institut manipulacije utječu na izbore", zapitao se koordinator izborne kampanje "Pomaka" Vinko Vukadin. Pojasnio je kako je iz svake komunikacijske teorije poznato da javno objavljena mišljenja - ankete, itekako djeluju manipulativno na ponašanje birača. Naglasio je i kako agencije za istraživanje javnih mišljenja objavljivanjem svojih tzv. anketa itekako utječu na ponašanje birača i "zato nam je čudno da HTV, glavna medijska kuća kao servis poreznih obveznika koristi manipulativne metode za određivanje pristupa stranaka informacijama", drži Vukadin.  "Oni su objavili da će u raspravama na HRT-u sudjelovati tzv. relevantne stranke koje će navodno prijeći četiri posto (na izborima), ne znamo po čemu oni znaju kako će se birači ponašati osim ako nema manipulacije i mislimo da je to protuustavno i to bi bilo isto kao da kažu dopustit ćemo raspravu samo plavokosima ili samo crnokosima. To je narušavanje osnovnih pravila jednakosti bez obzira tko će pobijediti, tko će ući u Sabor, a tko neće, to nije na HTV-u da oni to određuju", poručuje Vukadin.  Također, kaže i ako ne mogu organizirati sučeljavanja za sve onda ne trebaju ni za koga. Stoga su se u "Pomaku" odlučili  na ustavnu tužbu protiv HRT-a i protiv njihovog načina provođenja rasprava koje su najavili. "Pomaku" je cilj da Ustavni sud donese privremenu mjeru i da zabrani rasprave po načelu koje trenutno postoji na HRT-u, objasnio je koordinator izborne kampanje "Pomaka" koju čine HSP, HČSP, Obiteljska stranka i Akcija za bolju Hrvatsku. Sporna je za "Pomak" odredba čl. 27. programskih pravila po kojoj će HRT nastojati organizirati najmanje jedno sučeljavanje na koje će, na osnovi predizbornog istraživanja javnog mnijenja agencije Hendel na uzorku od 1000 ispitanika po izbornoj jedinici, pozvati predstavnike stranaka/koalicija i neovisnih lista koje bi nakon provedenih izbora mogle biti relevantne pri oblikovanju i izboru nove Vlade.  Precizira se kako će na sučeljavanje biti pozvani predstavnici stranaka/koalicija/neovisnih lista koje će po anketi koju će naručiti HRT prelaziti četiri posto potpore u barem jednoj izbornoj jedinici. HRT će kao korektiv koristiti i druge javno dostupne ankete primjenjujući isto pravilo četiri postotne potpore birača. Citirana odredba nije u skladu sa zakonima na temelju kojih je donesena, kao ni sa sadržajem ostalih odredbi Programskih pravila, mišljenja je Mate Knezović, predsjednik Obiteljske stranke. Osim Ustavnom sudu, Knezović najavljuje podnošenje tužbe i Visokom upravnom sudu. Knezović smatra da "svima koji su u utrci za Sabor trebalo bi se na HRT-u omogućiti jednako predstavljanje jer je u protivnom povrijeđena sloboda izbora samih birača. >> Za male stranke i 20 mandata: : Tko osim HDZ-a, SDP-a i Mosta ima šanse na izborima 