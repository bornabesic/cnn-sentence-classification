Foto: FAH SABORSKI zastupnik Peđa Grbin optužio je u subotu Vladu i Ministarstvo vanjskih i europskih poslova za propuste u postupku izlaska iz arbitraže o granici sa Slovenijom i nečinjenje, dodavši da su "gospoda iz HDZ-a dovela Hrvatsku u teško stanje jer su dali pravo Sloveniji kada tvrdi da postupak arbitraže nije prestao".  U izjavi novinarima ispred sjedišta SDP-a Grbin je podsjetio da je on zajedno sa stranačkim kolegama Joškom Klisovićem i Orsatom Miljenićem zatražio od Vlade odgovor na pitanje koje je radnje poduzela kako bi se proveo zaključak Sabora iz srpnja 2015. kojim je Vladi naloženo da pokrene postupak prestanka arbitražnog postupka zbog njegova grubog kršenja od strane Slovenije.  "Vlada je u četvrtak verificirala odgovor na naše zastupničko pitanje i izuzetno smo se šokirali kad smo ga vidjeli. Vlada od ožujka 2016. godine, odnosno Miro Kovač i Davor Ivo Stier, nisu poduzeli niti jednu radnju koja je potrebna da bi došlo do prestanka sporazuma. Time su Hrvatsku doveli u izrazito tešku situaciju jer su dali za pravo Sloveniji kada tvrdi da sporazum nije prestao, a dali su za pravo i sudištu kada je odlučilo nastaviti postupak i donijeti arbitražni pravorijek", kaže Grbin.  "Doveli Hrvatsku u težak položaj"  Podsjetivši da je Vlada, kako bi postupak arbitraže prestao, morala provesti postupak pregovora sa Slovenijom te, ako on ne uspije, provesti formalni postupak mirenja pred glavnim tajnikom UN-a. Vlada, rekao je Grbin, to nije napravila. "Nije ispoštovala odluku Sabora i Hrvatsku je dovela u težak položaj", istaknuo je.  Dodao je kako je zadnji dokument koji je poslan iz ožujka 2016. godine te ocijenio da Vlada nije poduzela nijednu obvezujuću radnju. Grbin smatra kako je Vlada u pravu kada tvrdi da postupak mirenja nije obvezujući, ali se taj postupak mora napraviti da bi došlo do prestanka sporazuma.  Vlada nečinjenjem ne provodi odluku Sabora i Hrvatsku dovodi u tešku situaciju, naglasio je.  Hrvatski sabor je krajem srpnja 2015. donio odluku o povlačenju iz arbitražnog sporazuma koji su dvije zemlje potpisale 2009., a Sloveniji predložio da počnu pregovori o alternativnom rješavanju spora.  Unatoč tome, Arbitražni sud u Den Haagu je krajem travnja objavio da je postupak završen i da će odluku o graničnom sporu između Hrvatske i Slovenije objaviti za nekoliko mjeseci.