Agrokor je poslao priopćenje medijima u kojem navodi da nema dospjelih poreznih obveza. – Agrokor godišnje hrvatskoj državi plaća tri milijarde kuna poreza, od čega više od polovice ide na PDV, nakon toga veći dio na doprinose, dok je ostatak porez na dobit. Konstrukcije da je Agrokor dužan 6 milijardi kuna značile bi da dvije godine nije platio porez državi, a istina je da na današnji dan Agrokor nema dospjelih obveza što se tiče poreza prema hrvatskoj državi – priopćeno je iz Agrokora.  U Poreznoj upravi ponavljaju da oni ne mogu komentirati porezni dug kompanija, pa ni Agrokora, odnosno da to može samo učiniti tvrtka. >>Moramo li svi kihnuti ako je gazda prehlađen? Agrokor je u posljednja dva tjedna s ruskom Sberbankom dogovorio kredite kojima je tvrtka dobila dodatnih 300 milijuna eura, što joj je, kažu upućeni, dovoljno za plaćanje svih dospjelih obveza prema dobavljačima. Rejting agencije Agencija Moody’s danas će tijekom dana najvjerojatnije dati novu ocjenu kreditnog rejtinga Agrokora s obzirom na to da PIK kredit postaje kratkoročan, odnosno do njegove otplate ostaje godinu dana. Sudionici na investicijskom tržištu pretpostavljaju da će izgledi ostati negativni jer kompanija nema poslovni plan koji bi omogućio dugoročnu stabilnost. Negativne izglede za Agrokor Moody’s je dao krajem veljače nakon što ih je još u siječnju ostavio stabilnima. No u siječnju je smanjio rejting Agrokoru s B2 na B3, a vjerojatnost bankrota s B1-PD na B3-PD. S tom se ocjenom otvoreno počelo govoriti o problemima koje Agrokor ima. – Naša odluka da promijenimo izglede za Agrokor na negativne odražava neizvjesnost koja pritišće njegov kreditni profil koji je ograničen još težim pristupom kreditnim tržištima, a treba stabilizirati operativnu izvedbu i zaduženost u vrijeme kada Adria (holding kompanija Agrokora) treba riješiti otplatu svojih PIK zajmova – rečeno je prošli mjesec u Moody’su. Agrokorov holding Adria izdao je PIK zajmove kako bi financirao akviziciju Mercatora u 2014. Nadalje su naveli da bi potencijalni kapitalni gubitak vlasnika duga po PIK-ovima zauzvrat mogao negativno utjecati na sposobnost Agrokora da pristupi kreditnim tržištima u bliskoj budućnosti. Upozorili su tada i na velike dugove dobavljačima od 16,2 milijarde kuna. Pozitivnim su ipak ocijenili što Agrokor ima dostatnu likvidnost za otplatu dugova u 2017. i 2018. godini. Veći bruto dug Moody’s je procijenio i da će Agrokorov bruto dug krajem 2017. dosegnuti šest puta veću vrijednost od EBITDA, a krajem 2018. godine 6,8 puta, uključujući PIK-ove. Te se procjene temelje na pretpostavci da će Agrokor zaustaviti eroziju svoje EBITDA, koja je u devet mjeseci 2016. godine pala 9,6 posto. Osim Moody’sa, i druga rejting-agencija Standard&Poor’s početkom ovoga mjeseca snizila je rejting Agrokoru na B-, s negativnim prognozama iz istih razloga – rastućim rizikom refinanciranja povezanim s nadolazećim otplatama duga u 2018. godini. >> Agrokor od Sberbanke dobio još 300 milijuna eura kredita >> Agrokor – 60.000 zaposlenih, 15% hrvatskog gospodarstva, Vlada mora djelovati >> Ove su brojke ključni razlozi situacije u kojoj se našao Agrokor 