“Stojimo u apsolutnoj solidarnosti s ljudima u Ujedinjenom Kraljevstvu. Toliko mladih, prekrasnih ljudi koji su uživali u životu ubili su zli gubitnici. Neću ih nazivati čudovištima jer bi im se to svidjelo. Mislili bi da je to sjajan naziv. Od sada ću ih zvati gubitnicima jer upravo to i jesu”, vidno uzrujan kazao je jučer američki predsjednik Donald Trump nakon što je stigao u Betlehem na Zapadnu obalu gdje se sastao s palestinskim predsjednikom Mahmoudom Abbasom, poručivši teroristima kako ne može tolerirati krvoproliće nevinih ljudi i djece. Berlin priznao pogrešku Porazna je činjenica da je teroristički napad u Manchesteru došao samo dva dana nakon što su Donald Trump i 55 čelnika islamskih zemalja u Rijadu dogovarali odlučnu borbu protiv islamskog radikalizma i terorizma. Kako tvrde analitičari, taj je teroristički napada imao dva cilja. Prvo , destabilizirati Europu a drugo pokazati kako ih nikakva velika svjetska koalicija ne može spriječiti u njihovom naumu da izvrše terorističke napade u srcu Europe i diljem svijeta. Mnogi stručnjaci za terorizam s podsmjehom komentiraju izjavu američkog predsjednika Trumpa nakon napada u Manchesteru kada je kazao da “teroristi i ekstremisti i oni koji im pružaju pomoć i utjehu moraju biti izbačeni iz našeg društva zauvijek. Ta zla ideologija mora se zaboraviti i potpuno uništiti i nevini životi moraju biti zaštićeni“. Teško im je vjerovati da čovjek koji je na čelu jedne velike sile poput SAD-a, Donald Trump, kada govori o zloj ideologiji nije svjestan da je s njom, samo prije dva dana, stvorio pakt i potpisao ugovore o prodaji oružja za 110 milijardi dolara. Dogovarati se o borbi protiv terorizma s čelnim ljudima koji zapravo stvaraju i šire vehabijsko-selefijsku ideologiju više je nego apsurdno. Nije tajna da su saudijski kralj Salman i cijela kraljevska obitelj, sljedbenici vehabijsko-selefijske ideologije kakvu nose i zločinci koji izvode terorističke napade diljem svijeta. Kraljevska obitelj preko raznih humanitarnih udruga koje su u njihovom vlasništvu, kao što su Al Haramein i visoki saudijski komitet, šire tu ideologiju diljem svijeta, pa tako i na području Balkana i drugim dijelovima Europe zbog čega je Njemačka nedavno prekinula ugovore sa Saudijskom Arabijom o prodaji oružja. Gotovo svi arapski mediji koji su protiv američke i politike zemalja Zaljeva pišu kako sve što je Trump dogovorio u Saudijskoj Arabiji u borbi protiv terorizma, nema nikakvog smisla s obzirom da su upravo Saudijska Arabija i Katar zemlje koje najviše podržavaju i financiraju terorizam. U sjeni napada U sjeni terorističkog napada u Manchesteru, Trump se jučer sastao s palestinskim predsjednikom Mahmoudom Abbasom u Betlehemu, pokušavajući postići dogovor između Izraelaca i Palestinaca što bi bio početak mira na Bliskom istoku. Abbas, koji je rekao da mu Trumpova nastojanja bude nadu, naglasio je da palestinski sukob s Izraelom nije religijske naravi. “Naš su temeljni problem okupacija i izgradnja naselja i to što Izrael ne priznaje državu Palestinu”, kazao je Abbas.