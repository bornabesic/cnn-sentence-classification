Ključni je problem što se zbog jednog čovjeka država dovodi u krizu, ali konce vuče savjetnički dio - Šeks, Gregurić, Valentić, Todorić i njima slični - i Most je tu problem, ističe Miro Bulj, Mostov kandidat za župana Splitsko-dalmatinske županije   Iz uređene Europe kormilo HDZ-a, a time i hrvatske države, prije nekoliko mjeseci preuzeo je Andrej Plenković, kuneći se u europske vrijednosti koje je potrebno pretočiti kako na hrvatsko društvo, tako i na hrvatsku politiku. U istoj toj uređenoj Europi, konkretnije u Češkoj, proteklog se tjedna odvio scenarij o kakvom u hrvatskim okvirima možemo sanjati. Naime, češki premijer Bohuslav Sobotka iznenadio je javnost vješću da će njegova vlada podnijeti osvaku zbog nerazjašnjenog poslovanja ministra financija Andreja Babiša. U isto to vrijeme kada je češka vlada pošteno posustala, u Hrvatskom saboru vodila se rasprava o opstanku ministra financija Zdravka Marića. Mladić je to koji je karijeru gradio i u Agrokoru, kompaniji čijem posrnuću svjedočimo, a čiji spas ovisi baš o Marićevoj spretnosti. U uređenoj državi bez previše polemike sam ministar ponudio bi ostavku, ali u državi kao što je naša Marić se kao ministar financija izuzima od odluka u slučaju Agrokor, a radi njegove fotelje u pitanje se dovodi opstanak kompletne vlade. Daleko od zbilje i realnih problema običnog hrvatskog puka odvila se burna rasprava u kojoj je pao tek šef Sabora i lider Mosta Božo Petrov. I kao da ničega nije bilo, vladajući nastavljaju po svome. Bulj o Plenkovićevim ambicijama Ali glasni Mostov saborski zastupnik i čovjek bez dlake na jeziku Miro Bulj, koji se ujedno natječe za župana Splitsko-dalmatinske županije, za naš je tjednik progovorio o pozadini cijele sage. Kako kaže, ciljevi premijera Plenkovića viši su i znatno dublji no što se to na prvi pogled čini. Kako naglašava Bulj, premijer vapi za foteljom predsjednika Europske komisije, a sve ovo čemu zadnjih dana svjedočimo – od krize vlasti do raskida odnosa s Mostom, ali i poruka koje svakodnevno odašilje, dio je kampanje i služenja europskim vođama koji bi ga trebali prepoznati i postaviti na tu rukovodeću i značajnu funkciju. “Plenković to neće uspjeti preko leđa Dalmacije i Hrvatske, njemu su bitniji europski interesi nego hrvatski. Potpisima za micanje Bože Petrova i HNS je pokazao da je smokvin list HDZ-a. Andrej Plenković čovjek je koji je doveo do krize vlasti obmanjujući i lažući narod tvrdnjama da ima većinu u trenutku kada razrješava ministre. On je tvrdio da je to gotova stvar, nastalo je tezgarenje, ali je HNS u tom trenutku potpisao za smjenu Bože Petrova. To je držanje skala Plenkoviću, premijeru bez većine u tome trenutku” – oštar je Bulj koji se posebno obrušio upravo na stranku koju vodi Ivan Vrdoljak. Zamjera joj uhljebničku politiku koju provodi. “U jednom manjem pogodnu HEP-a imaju više zaposlenih nego članova stranke. To su stranke od jedan, dva posto koje su uvijek bile. Mi smo na izbore izlazili samostalno i dobili smo od naroda onoliko koliko smo dobili. Volja naroda neće se podržati. Ovo je najobičnije tezgarenje. Ja sam dobio 11 tisuća glasova u svojoj devetoj izbornoj jedinici, a najpoštenije je bilo, prateći ono kokošarenje u Saboru, kada vidimo tko je glasao za povjerenje Mariću – od Pupovca, Sauche i ostalih – vratiti građanima mandate. To tezgarenje nije legalno, izigrana je volja većine građana. Ministar Marić je krivac, a ne Most Najpoštenije je bilo samoraspuštanje, vratiti narodu mandate, a ne se ponašati kao u kokošinjcu, jer svaki narodni zastupnik ima obvezu prema narodu” – jasan je naš sugovornik. Most nije problem, poručuje nadalje sinjski bombarder braneći svoje redove te ističući kako krivicu snosi ministar Marić. “To je čovjek koji se kao ministar financija izuzeo iz odlučivanja o Agrokoru u najtežem trenutku za Hrvatsku poslije Domovinskog rata. Ne može se general uslijed bitke izuzeti, a nakon bitke nastaviti zapovijedati. Ključni je problem što se zbog jednog čovjeka država dovodi u krizu, ali to su savjetnici. To je više savjetnički dio – Šeks, Gregurić, Valentić, Todorić i njima slični koji vuku konce – i Most je tu problem. Most je samo želio da pravda i istina izađu na vidjelo i da se procesuiraju oni koji su nas doveli u ovu situaciju, a koji su dopustili jednom čovjeku da drži cijeli gospodarski sustav za vrat. U biti je to pokušaj sloma hrvatske države koji nije uspio u Domovinskom ratu. Dok se ratovalo neki su se bogatili i odrađivali ovo što nas dovodi do gospodarskoga sloma. Takvi trebaju odgovarati po zakonima i propisima. Trebalo im je oduzeti imovinu i pokušati spašavati ono što se dade spasiti od hrvatskoga gospodarstva i to je ono na čemu smo mi inzistirali” – objašnjava Bulj. Kazneno prijavio i guvernera Vujčića Oni su željeli pronađi odgovornog za cijelu situaciju, a on je osobno podnio kaznenu prijavu i protiv guvernera Borisa Vujčića, tražeći i odgovornost Hrvatske narodne banke. “Oni su dopustili da deset milijardi kuna mjenica bude aktivirano bez pokrića. To je jedna ogromna financijska nestabilnost i udar na monetarnu politiku. Narod mora shvatiti da su maske pale. Ako ništa ja sam ponosan barem na to. Sada se borba nastavlja” – zaključuje naš sugovornik. Borba se, s druge strane, nastavlja i u Plenkovićevoj vladi, koja nastavlja posao iako nema stabilnu većinu zahvaljujući kojoj bi mogla provoditi reforme u koje se zaklinjala. U skladu s time stabilan partner mora se pronaći, a za stabilnost vlade svoj glas sam je ponudio Milorad Pupovac, koji se po srpskim medijima već hvali kako je postao potpredsjednik Vlade. Jasno je svakom prosječnom promatraču hrvatske političke scene da Pupovac nikoga ne podržava besplatno, a svoje uvjete premijeru je nedavno obrazložio na intimnom sastanku na kojemu je uz njega sudjelovao Boris Milošević, nekadašnji pomoćnik ministra uprave Arsena Bauka. Velike koncesije Pupovcu i Vesni Pusić! I dok je Pupovcu obećano da će zamijeniti Mostova Ivana Kovačića na mjestu potpredsjednika Vlade, SDSS na raspolaganje navodno dobiva Ministarstvo obrazovanja i Ministarstvo unutarnjih poslova, na čemu je Pupovac osobno inzistirao. Sreća po nas pa predstavnicima srpske manjine nije palo na um da preuzmu ministarstvo obrane. No, meta o kojoj je Milorad Pupovac i ranije progovarao javna su poduzeća, konkretnije Hrvatske šume i Hrvatske vode, u koje će uhlijebiti SDSS-ove kadrove. Stabilnosti Vlade doprinijeti bi, nakon lokalnih izbora, trebao i Vrdoljakov HNS, ali suprotno uvriježenom mišljenju, karte za tu igru ne slaže Vrdoljak osobno, već se u priču uplela počasna predsjednica stranke Vesna Pusić, koja je s Plenkovićem prisna još od vremena kada ovaj nije bio djelom HDZ-a. S premijerom se Pusićka sastala u strogoj tajnosti u veljači ove godine, a tada joj je obećao da će se zauzeti za nju ne bi li dobila posao u Ujedinjenim narodima, što je njen dugogodišnji nedosanjani san. Jasno je da u ovoj priči ni Vrdoljak ne smije ostati uskraćen, a njemu je pak ambicija vratiti se u Ministarstvo gospodarstva, što u situaciji u kojoj jesmo nije nemoguće. Inzistiraju haenesovci kod Plenkovića i na cijeloj paleti javnih poduzeća, poput Janafa i HEP-a. Pregovori se vode i sa šefom HSS-a Krešom Beljakom, koji u dogledno vrijeme mora stabilizirati rascijepljenu stranku. Takvo što može postići samo u dogovoru s HDZ-om, koji će Beljaku zauzvrat osigurati željeno Ministarstvo poljoprivrede. Da je suradnja već postignuta te da se uistinu čeka samo da prođe vrijeme u HSS-ovom slučaju najbolje prikazuje splitski primjer, ondje je njihova kandidatkinja za gradonačelnicu Mirna Kovačević odustala od kandidature te završila na HDZ-ovoj listi za Gradsko vijeće. Bulj: Stop pogodovanju rodbini, kumovima i interesnim lobijima u Županiji! Progovorio je Bulj i o svojoj Splitsko-dalmatinskoj županiji, u kojoj je gradio svoju političku karijeru od Mjesnog odbora do Grada. “Vrijeme je promjena, a ovo je velika bitka kojom se treba poslati poruka onima koji su upravljali županijom koja izumire, a strašno je perspektivna. Govorimo o najvećoj županiji poslije Grada Zagreba u Hrvatskoj. Imamo brojne otoke, Split, Dalmatinsku zagoru i velike potencijale od poljoprivrede do turizma, ali ništa od toga nije se iskoristilo niti se u to ulagalo. Mi danas nemamo ni zdravstvene usluge na razini, nemamo škole, besplatne udžbenike, prijevoz za učenike. Imamo energetske potencijale koji nisu iskorišteni na pravi način, u svrhu čovjeka, nego u interesu lobija. To su stranačko-rodbinske županije u kojima se sredstva dijele po političko-rodbinskom principu, takvi se uhljebljuju i kočnica su u županiji. I drago mi je, ali i žalosno je, što Zagreb ima proralun od osam milijardi kuna, a Splitsko-dalmatinska županija – s pola milijuna ljudi – ima 800 milijuna kuna. Deset puta manje” – precizan je kandidat za župana koji krivnju prebacuje na svoje prethodnike koji su se bavili koncesijama te razbijali glavu time kako pomoći pojedincima, a ne lokalnom stanovništvu u toj perspektivnoj županiji koju krasi i Sinjsko polje. “Posred Sinjskog polja teče Cetina, ali nema navodnjavanja. Pa šta su radili do sada? Salonski političari koji su bili sluge svojih vođa da opstanu tu prolazni su, ja sam čovik iz naroda i meni je narod u interesu. Žalosti me i gradnja termoelekrane na Peruči, ali ni to im neće uspjeti jer baziran sam na ekologiju, vodne raspurse i prirodne potencijale koje imamo. Moramo to čuvati, jer to je strateško, a usto nam je potrebna borba za opstanak na ovim područjima” – zaključuje Bulj, uvjeren da će pobjedu njegov Most odnijeti i u Dubrovačko-neretvanskoj županiji, gdje se natječe Nikola Grmoja, a nadu polaže i u ostale kandidate diljem države. 