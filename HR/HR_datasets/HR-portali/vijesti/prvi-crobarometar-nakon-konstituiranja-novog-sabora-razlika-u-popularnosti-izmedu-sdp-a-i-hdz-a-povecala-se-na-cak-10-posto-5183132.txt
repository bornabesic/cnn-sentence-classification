Dnevnik NOVE TV ponovno počinje objavljivati redoviti Crobarometar, mjesečno terensko istraživanje na 977 punoljetnih građana. Najnovije istraživanje je provedeno od 1. od 18. listopada, kada je Hrvatski sabor bio konsituiran, a vodili su se pregovori HDZ-a i Mosta i bilo je prilično izvjesno tko će biti novi mandatar. HDZ listopad završava s potporom od 35,3 posto birača. Daleko iza njih je SDP koji trenutačno, osim što bira novog predsjednika, uživa potporu od 25,4 posto birača. Most nezavisnih lista je trenutno s potporom od 9,9 posto, Živi zid uživa potporu od 5,1, a Stranka rada i solidarnosti Bandić Milan 365 mjesec završava s potporom od 4,1 posto ispitanika. HNS ima potporu od 2,9 posto, a IDS od 2,6 posto. Stranka Pametno je listopad završila s potporom od 2,4 posto, a HSU s 2,2 posto. Ostale su stranke ispod 2 posto, pa je tako HSS na 1,4, HDSSB na 0,9, Promijenimo Hrvatsku na 0,3, a HSLS na 0,1. Za neku drugu stranku glasalo bi 1,5 posto birača dok je neodlučnih 5,8 posto ispitanika. Rad predsjednice odobrava većina ispitanika ili njih 59 posto, a ne odobrava 31 posto. Ne zna njih 10 posto. Rad predsjednice odobrava 91 posto birača HDZ-a, a ne odobrava 59 posto birača SDP-a. Predsjednica ima potporu i među 73 posto birača Mosta, ali i 63 posto birača Živog zida. Kolinda Grabar Kitarović ostavlja pozitivan dojam kod 65 posto ispitanika, a istovremeno negativan kod 29 posto njih. Andrej Plenković pozitivan dojam ostavlja kod 63 posto, negativan kod 24 posto ispitanika. Nakon toga ide cijeli niz ostalih i na začelju s prevladavajućim negativnim dojmom su Božo Petrov 46 posto, iako kod 45 posto ljudi ima pozitivan dojam i Zoran Milanović, kojeg simpatizira tek 30 posto ispitanika, a negativnu ocjenu mu daje čak 64 posto ispitanika.