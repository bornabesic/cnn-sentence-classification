Slovenski ministar poljoprivrede, proizvođači terana s Krasa i drugi slovenski stručnjaci na sinoćnjem okruglom stolu u Stalnom predstavništvu Slovenije u Bruxellesu iznijeli su prilično oštre ocjene o teranu koji se proizvodi u hrvatskom dijelu Istre i optužbe na račun Europske komisije koja planira odobriti označavanje hrvatskih boca imenom sorte teran. Jedan stručnjak za okruglim stolom tako je govorio o teranu u hrvatskoj Istri kao o nečemu što je umjetno stvoreno samo na papiru 2010. godine, a upotrijebio je i ovakvu formulaciju koja ima lagani prizvuk poricanja stvarnosti: – Pretpostavimo na trenutak da sorta teran postoji u Hrvatskoj… Jedini Hrvat koji se javio za riječ iz publike bio je europski zastupnik Ivan Jakovčić (IDS), čija je poruka zvučala puno konstruktivnije i pomirljivije: – Razumijem vašu borbu za ljude koji proizvode teran, ali volio bih da razumijete i moju borbu za ljude koji proizvode teran u hrvatskoj Istri jer ga proizvode isto tako 200-300 godina – rekao je Jakovčić. – I tako ga zovu, za vrijeme Austrije, za vrijeme nekih drugih režima… I svi mi to jako dobro znamo. Moja molba jest: pokušajmo sjesti skupa, ima sigurno još dovoljno vremena da se dogovorimo. Refošk ili teran, jedna sorta, dvije sorte, važno je da zadržimo ime. Vama je važno ime, ali nemojte se ljutiti, i nama je jako važno ime. Molim da to razumijete i pokušajmo sjesti i dogovoriti se zajedno, da nam ne odlučuje netko treći. Primorska i Istra oduvijek su bile prijateljske pokrajine i to znamo jako dobro. Pokušajmo se dogovoriti – dodao je Jakovčić.  No, čini se da sa slovenske strane nema glasova koji bi prihvatili pomisao na mogućnost dogovora.  Na okruglom stolu čulo se i dobro elaborirano mišljenje Europske komisije iz usta dužnosnika Joao Onofrea, koji se u Komisijinoj Općoj upravi za poljoprivredu bavi vinarstvom.  Podsjetimo, spor Slovenije s Komisijom i Hrvatskom intenzivirao se posljednjih tjedana kad je Slovencima postalo jasno da će Europska komisija uskoro donijeti delegirani akt kojim će omogućiti da se, unatoč tome što je Slovenija zaštitila ime teran prije ulaska Hrvatske u EU, i teran proizveden u Hrvatskoj može na bocama označavati (manjim slovima) nazivom sorte teran. Tako bi na bocama hrvatskog terana trebalo pisati velikim slovima Hrvatska Istra, a manjim slovima teran. No, Slovenija pokušava zaustaviti takav delegirani akt Komisije i inzistira na tome da je zaštita njihova terana napadnuta od Hrvatske te da Komisija nema pravo izlaziti ususret hrvatskim proizvođačima.  – Ovo vino je napadnuto, a nalazi se pod zaštitom. Kako bi bilo da moj auto, koji je također pod zaštitom, bude napadnut, da netko drugi traži da ga dijelim s njim – koristio je slovenski ministar poljoprivrede Dejan Židan neobičnu analogiju između vina i auta.  – Mi, Slovenci, poznati smo po tome da se ne volimo svađati. Poznati smo po tome da vjerujemo u zakon. Neki misle da zbog toga katkada ispadnemo naivni – rekao je Židan i zaključio da Slovenci neće biti naivni nego će se boriti i protiv Hrvatske koju optužuju da je falsificirala dokumentaciju poslanu Europskoj komisiji o teranu, i protiv Europske komisije, koju planiraju tužiti Sudu Europske unije u Luksemburgu ako donese predloženi delegirani akt. Slovenci su se već žalili europskoj ombudsmanki zbog toga što im Komisija nije pokazala dokument s argumentacijom Hrvatske (Slovenija je, naime, od EK dobila dokument s uglavnom zatamnjenim rečenicama), a ombudsmanka je naložila Komisiji da otkrije Sloveniji sve informacije koje ne zadiru u privatnu ili trgovačku tajnu. Joao Onofrea iz Europske komisije objasnio je da EK ne čini ništa neuobičajeno i da propisi EU omogućuju da se boce vina označavaju imenom sorte od kojeg je vino proizvedeno čak i onda kad se ime sorte podudara s imenom vina koje je zaštićeno oznakom zemljopisnog porijekla. Od takvih propisa imaju koristi i sami Slovenci, koji proizvode burgundec iako je vino imena Bourgogne zaštićeno kao isključivo francusko vino. – Imate još jedan primjer malog portugalskog vina koje je po proizvedenoj količini slično slovenskom teranu. To je vino Borba. Portugal ga je zaštitio, ali dopušteno je i označavanje španjolskog vina od sorte borba. Kad bismo uskratili Hrvatskoj da označava vina proizvedena od sorte teran, onda bismo morali uskratiti Španjolskoj označavanje vina od sorte borba, a i Sloveniji označavanje burgundca – objasnio je Joao Onofrea, dodavši da bi se čitav sustav zaštite vina u EU urušio takvim presedanom. – Teran je bio i ostat će vino s isključivo slovenskom zaštitom zemljopisnog porijekla – rekao je Onofrea. – Ali Europska komisija ne može povući pravo hrvatskih proizvođača da koriste naziv sorte koja je priznata i postoji u Hrvatskoj – dodao je. Drugim riječima, dužnosnik Komisije pokušao je objasniti Slovencima da ovo nije spor oko toga tko ima zaštitu zemljopisnog porijekla vina teran (Slovenci imaju i nastavit će je imati), nego spor oko toga tko ima pravo stavljati na boce naziv sorte vina teran (a to pravi imaju Hrvati i Komisija planira delegiranim aktom priznati to pravo). >> Europska komisija presudila: Teran je i hrvatski, a ne samo slovenski