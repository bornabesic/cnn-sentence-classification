Ne osjećamo se krivima, rekli su složno na Općinskom kaznenom sudu u Zagrebu Dario (27) i Damir Torbić (49). Ocu i sinu sude zbog optužbi da su protupravno zatočili Anitu Dražić (46) i njezinu sestru Draganu (33) kako bih ih spriječili da se nađu s nogometnim menadžerom Marijem Mamićem i otkriju mu za navodnu aferu Darija Torbića sa suprugom jednog nogometaša. - Što ćeš ti i kome pričati? - vikao je Dario Torbić na Anitu Dražić 29. ožujka prošle godine oko 13.30 sati u caffe baru Casper u Trakošćanskoj ulici u Zagrebu. Tužiteljstvo tvrdi da je potom bacio u zid bočicu s vodom koja je bila na stolu ispred nje, nakon čega su je Dario i Damir uhvatili za ruke, izveli iz lokala te je, protiv njezine volje, ugurali na stražnje sjedalo BMW-a X6 kojim su se dovezli. Dok je Anita bila u vozilu s Dariom, Damir se vratio u lokal po njezinu sestru Draganu te i nju ugurao u njihov automobil. Kako ne bi mogle pobjeći, zaključali su vozilo i odvezli na područje Sljemena. Tamo su Aniti prijetili da će je politi solnom kiselinom, da će joj stradati dijete i da će se proliti krv. Dario je, navodno, Anitu primio za čeljust sve dok mu nije zazvonio telefon na koji se javio i doznao da ga u Casperu traži policija. - S ocem sam došao u Casper i uočio sam Anitu koju od ranije znam. Pitao sam je kad će mi vratiti posuđeni novac, a ona je rekla da bude. Priznajem da je između nas tad bilo povišenih tonova. Anita je predložila da odemo negdje u miru porazgovarati pa smo otac i ja s Anitom i njezinom sestrom Draganom neko vrijeme pričali u autu ispred lokala nakon čega smo se razišli. Otac i ja nismo upotrijebili silu niti smo prijetili. Uvjeren sam da je Anita Dražić prijavu izrekonstruirala da se materijalno okoristi. Od supruge nogometaša s kojom sam bio u ljubavnoj vezi nisam želio nikakav novac te sam joj vratio sve što je ostavila u mom stanu - ispričao je Dario Torbić u tužiteljstvu.  Braniteljica Daria Torbića Željka Pokupec, zatražila je da se kao svjedokinja sasluša nevjenčana supruga Daria Torbića, Marika Tomljanović Kiprijanovski. Marika je osuđivana zbog podvođenja u Splitu i Zagrebu, a u svijet prostitucije uveo ju je otac dok je imala samo 16 godina. Predlagala ju je i obrana Ive Sanadera kao svjedokinju na suđenju u aferi INA-MOL tvrdeći da je nevjenčana supruga Uskokova svjedoka Drage Vidakovića, te da joj je Vidaković priznao da je lagao na sudu. O tom prijedlogu, kao i o zahtjevu obrane da se iz spisa kao nezakoniti dokazi izdvoje službena zabilježba o dojavi PU zagrebačke, izvješće o postupanju policijskih službenika od 29. ožujka 2016., službena zabilježba o dojavi 1. Policijske postaje Zagreb te izvješće zagrebačke krim policije u vezi analize izslista telefonskih kontakata aktera, sutkinja će odlučiti naknadno. Tijekom postupka na sudu će svjedočiti i nogometni menađer Mario Mamić, sin Dinamova savjetnika Zdravka Mamića te žena zbog čije je navodne afere i došlo do ovog sudskog postupka.