Američki predsjednik Donald Trump u subotu je putem Twittera obećao vraćanje svog kontroverznog ukaza o imigrantima na snagu, nekoliko sati nakon što ga je savezni sudac u Seattleu James Robart privremeno suspendirao. Riječ je o uredbi kojom se privremeno brani ulazak svim izbjeglicama u Ameriku, kao i izdavanje viza građanima sedam većinski muslimanskih država. Trump je na Twitteru suca Robarta nazvao 'takozvanim sucem', a njegovu pravnu argumentaciju, prema kojoj je Trumpov ukaz protivan američkom ustavu, 'smiješnom'. - On u osnovi otima Americi pravo da provodi zakone. Ukinut ćemo njegovu odluku, napisao je Trump na svojoj omiljenoj društvenoj mreži. - Zanimljivo je da određene bliskoistočne države podržavaju zabranu. I one znaju da, ako dozvolite ulazak nekim pojedincima, to znači smrt i uništenje. Kada država više ne smije reći tko može, a tko ne može u nju ulaziti, posebno zbog sigurnosnih razloga, u velikoj je nevolji!, dodao je Trump. Nedugo nakon Robartove odluke, vodeće aviokompanije ponovno su na svojim letovima za Ameriku počele ukrcavati putnike iz država s Trumpove crne liste.