Saborski zastupnici u petak su se podijelili oko izvješća Nadzornog odbora HRT-a za 2014. - oporba je nelogičnim ocijenila stav Vlade da izvješće novog NO-a treba odbiti zbog lošeg rada tog tijela u ranijem sastavu, na što su vladajući uzvraćali da raniji NO nije razriješen zbog lošeg rada, nego zbog prijedloga da se razriješi bivšeg glavnog ravnatelja HRT-a Gorana Radmana. Izvješće je zastupnicima podnio predsjednik NO HRT-a Šenol Selimović, koji je ponovio kako aktualni sastav odbora nema zakonske mogućnosti ocijeniti rad HRT-a u razdoblju u kojem su u tom tijelu sjedili drugi ljudi. Svojim nastupom nije, međutim, uspio uvjeriti saborsku većinu. "Vi ste sastavili izvješće kao za malu djecu, a ne za Hrvatski sabor, bez obzira na vaš mandat", spočitnuo je Selimoviću HDZ-ov Josip Đakić, dok njegov stranački kolega Ivan Šuker smatra kako bi "bilo dobro vidjeti, od onih milijardu i 300 milijuna okvirno od pristojbe, koliko se stvarno utroši sukladno ugovoru s Vladom RH, a koliko je tih novaca završilo negdje drugdje". Odbijanje izvješća novog Nadzornog odbora zbog propusta starog, SDP-ovac Nenad Stazić naziva tragikomedijom. "Mi ćemo, naravno, glasovati protiv tako glupog, nesuvislog zaključka kakav se predlaže, jer on je nelogičan, on je stupidan, on će ući u anale političke gluposti", kazao je Stazić. HDZ-ov Jasen Mesić uzvratio mu je, međutim, da je odbijanje izvješća poruka da će se na čistac istjerati poslovanje HRT-a. "Zaista se bojimo da li u tom dubokom žbunju raznoraznih tragikomedija, zabavnih show programa, a i to smo mogli vidjeti od prošle uprave HRT-a, eksperimentalnog teatra i performansa, šta se zapravo iza toga krije", kazao je Mesić. Oporbeni zastupnici strahuju i da je odbijanje izvješća "artiljerijska priprema" za smjenu sadašnjeg Nadzornog odbora nakon manje od godinu dana mandata. "Motiv je da trenutni vladajući interes na Hrvatskoj radio-televiziji okrunite kadrovskim smjenama, kako bi nova garnitura vladala javnim servisom", ustvrdio je SDP-ov Josip Leko, koji smatra da je nakon 25 godina vrijeme da se stane na kraj takvoj praksi. Istog je mišljenja i HDSSB-ov Branimir Glavaš. "Prestanite se ponašati kako ste se i vi i oni ponašali 25 godina. Svake četiri godine smjenjivati prvo sve na Hrvatskoj televiziji. Pokažite dobru volju i ostavite ovaj nadzorni odbor da radi svoj posao", rekao je Glavaš. Jasen Mesić podsjetio je, međutim, da je 2010. godine donesen Zakon o HRT-u koji je tražio politički konsenzus. "To je bio pokušaj i iskorak da se opozicija i pozicija moraju usuglasiti. To nastojanje i ta želja da Hrvatska radiotelevizija stvarno bude ogledalo svih, i lijevih i desnih, i centralnih i gornjih i donjih je propao naprasnom izmjenom zakona iz 2012.", rekao je. Zastupnici će se u saborskim klupama ponovo okupiti u srijedu, kada je na dnevnom redu rasprava o konačnom prijedlogu izmjena Zakona o zaštiti od buke. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!