Nakon što su rezultati drugog kruga lokalnih izbora postali poznati, javnosti se obratio čelnik SDP-a Davor Bernardić. Rekao je kako Anki Mrak Taritaš čelnik HNS-a Ivan Vrdoljak sasvim sigurno nije pomogao: - Anka Mrak Taritaš žrtva je koketiranja između ljevice i desnice ovih dana. Nadam  se da u HNS-u postoji dovoljno ljudi koji neće pristati na ovu koaliciju. Sasvim sigurno dio vodstva HNS-a nije pomogao našoj zajedničkoj kandidatkinji u Zagrebu. Vjerujem da HNS kao lijeva opcija neće dati podršku ovakvoj nesposobnoj Vladi. Građani zaslužuju red, stabilnost, zaslužuju da zemlja napokon krene naprijed nakon godinu i pol agonije HDZ-a i Mosta.  Bernardić je naglasio da će, u slučaju novih parlamentarnih izbora, SDP razgovarati s HNS-om te da su na izbore spremni jer kao stranka nikad nisu iznevjerili hrvatske građane i svoje partnere. Istaknuo je i da je SDP na izborima ostvario dobre rezultate: - U okviru mogućeg rezultate je takav kakav je. Dobili smo pet novih gradova Ploče, Trogir, Ogulin, Žminj...SDP je u ovom trenutku jedina alternativa u hrvatskoj, u svakom smo trenutku spremni preuzeti odgovornost za ovu zemlju u kojoj se dugovi Agrokora prelijevaju na cijelo hrvatsko gospodarstvo. SDP će ostati jasna alternativa drugačijeg Zagreba i drugačije Hrvatske.  Na pitanje može li zamisliti koaliciju s HNS-om koji vodi Ivan Vrdoljak, odgovorio je: - Nismo se nikad petljali i unutarstranačka pitanja drugih stranaka. Vjerujem da u HNS-u ima dovoljno ljudi da odluče u najboljem interesu Hrvatske. To je jedino što u ovom trenutku hrvatskoj može vratiti povjerenje i sigurnost. Tema: Lokalni izbori 2017.