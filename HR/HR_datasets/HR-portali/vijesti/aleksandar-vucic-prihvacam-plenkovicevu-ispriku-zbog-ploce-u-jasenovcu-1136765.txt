Srbijanski premijer Aleksandar Vučić ocijenio je u ponedjeljak da u Hrvatskoj "postoje događaji i kojima Srbija ne može biti zadovoljna" i poručio da prihvaća ispriku hrvatskoga kolege Andreja Plenkovića zbog table s ustaškim pozdravom u Jasenovcu te je spreman rješavati probleme dijalogom i bezuvjetno. – Pažljivo sam pratio intervju Plenkovića, dva puta sam ga pročitao i zapisao sve što je zanimljivo, ali ne bih ništa komentirao. Za svaku sam vrstu razgovora u ime Srbije i vlade, bez ikakvih uvjeta – rekao je Vučić danas novinarima. – Važno je da razgovaramo. Važno da se stvari rješavaju dijalogom. Ja sam za svaku vrstu razgovora bez ikakvih uvjeta. Može li to donijeti rezultate – pitanje je, jer su nam pogledi različiti – odgovorio je Vučić na pitanje da prokomentira aferu čokoladica iz Srbije koje je predsjednica Hrvatske Kolinda Grabar-Kitarović poklonila djeci ratnih veterana u Dubrovniku, a zatim se ispričala javnosti. Vučić i rekao i da je čuo u intervju hrvatskog premijera Andreja Plenkovića da voli čokoladu i ne obraća pozornost na to gdje je proizvedena. – Inače, nisam Plenkoviću osobno zamjerio zbog ploče. Nije ju on postavio, ali postoje događaji u Hrvatskoj za koje jednostavno ne možete reći da ste njima zadovoljni, niti im se možete radovati – rekao je Vučić. Premijer Andrej Plenković u nedjelju se ispričao svima koje vrijeđa postavljanje ploče u Jasenovcu na kojoj je uklesan ustaški pozdrav "Za dom spremni", ali je rekao i da je ta ploča podignuta poginulim hrvatskim braniteljima i da je riječ o pitanju na koje se ne može tako jednostavno odgovoriti. >> Vučić uoči posjeta Moskvi citirao Tita >> Vučić: Nitko neće ponižavati Srbiju, osobito ne Hrvatska koja je falsifikat europskih vrijednosti