Mladi računalni stručnjak iz Engleskog priobalnog gradića jučer je postao svojevrsni heroj nakon što je onemogućio širenje jednog od najopasnijih računalnih virusa u povijesti. Za to mu je, kaže on, trebalo tek nekoliko sati.  Iako njegovo pravo ime još uvijek nije poznato, 22-godišnji Englez poznat tek kao 'Malware Tech' od jučer prima na tisuće poruka zahvale, a za njegov se virtualni nadimak sada zna u gotovo svakoj zemlji svijeta, jer ih je upravo toliko virus i pogodio.  Iako priznaje da je on glavni 'krivac' za zaustavljanje virusa, on tvrdi da je na propust u njemu naišao sasvim slučajno i da nema potrebe da ga se slavi kao nekakvog heroja.  - Izjave da sam spasio živote su malo predrastične, ali sam sigurno mnogima spasio poprilične količine novca bez kojeg bi inače ostali, izjavio je mladi IT stručnjak koji inače nema službenu naobrazbu.  - Planirao sam ići na fakultet, ali kako sam godinu ranije dobio ponudu za posao u jednoj tvrtki za računalnu sigurnost, odustao sam od svega. Ionako sam sve što znam naučio sam pa fakultet ne bi bio vrijedan mojeg novca i vremena, objasnio je mladi stručnjak, prenosi Daily Mail.  Globalni kibernetički napad u petak pogodio je više od 200.000 žrtava u najmanje 150 zemalja, rekao je u nedjelju direktor Europola, dodajući kako bi brojka mogla biti i veća kada se ljudi u ponedjeljak vrate na posao. Rob Wainwright rekao je za ITV da je taj napad specifičan po tome što je ucjenjivački softver (ransomware) korišten u kombinaciji s takozvanim funkcijom crva tako da se zaraza širila automatski. - Globalni dosezi su nezapamćeni. Posljednji podaci govore o preko 200.000 žrtava u najmanje 150 zemalja, a među tim žrtvama mnoge će biti poduzeća, uključujući velike korporacije, rekao je. - U ovom trenutku suočeni smo s eskalirajućom prijetnjom. Brojke rastu, bojim se da će nastaviti rasti kada se ljudi u ponedjeljak ujutro vrate na posao i upale računala, dodao je. Podsjećamo, stotine tisuća računala u gotovo stotinu zemalja pogođene su u petak velikim kibernetičkim napadom softverom za koji se vjeruje da ga je razvila američka Nacionalna sigurnosna agencija (NSA), a među pogođenima su britanski zdravstveni sustav i međunarodna kurirska služba FedEx. Napad izveden takozvanim ucjenjivačkim softverom (ransomware) blokira pristup računalnom sustavu i potom traži novac, u ovom slučaju između 300 i 600 dolara, kako bi ga odblokirao. Neke od žrtava platile su ucjenjivačima digitalnom valutom bitcoinom, kazali su sigurnosni stručnjaci, ali ne znaju o kojem je broju žrtava riječ. Stručnjaci proizvođača softvera Avast kazali su da su identificirali 57.000 zaraženih računala u 99 zemalja, a među najviše pogođenima su Rusija, Ukrajina i Tajvan. Hrvatsko ministarstvo uprave jučer je objavilo naputak za obranu od opasnog virusa.  