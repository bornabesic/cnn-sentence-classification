Predsjednik šibensko-kninskog HDZ-a Nediljko Dujić sa županom Goranom Paukom i gradonačelnikom Željkom Burićem, kojima je pobjeda u prvom krugu izmakla 'za dlaku', na konferenciji za novinare u ponedjeljak u Šibeniku rezimirali su izborne rezultate, zahvalili građanima na podršci budući da je "HDZ ostvario najbolji rezultat u posljednjih 17 godina", a uvjereni su u pobjedu u drugom krugu. „Ostvarili smo najbolji rezultat u zadnjih 17 godina, pobijedili smo u prvom krugu u  dva grada i sedam općina. Zahvaljujem se građanima što su prepoznali naš rad, ovi rezultati su plodovi svega što je učinjeno. Vjerujem da će građani isto honorirati i u drugom krugu. U Županijskoj skupštini dobili smo apsolutnu većinu od 21 od 41 vijećnička mjesta što je fantastičan rezultat, kao i Paukovih 49,40 posto. Građani su prepoznali kvalitetu ljudi na našoj listi i najbolji program za daljnji napredak županije“ istaknuo je Nediljko Dujić. Dujić je dodao da je HDZ otvoren za suradnju sa svima koji žele raditi na dobrobit građana županije. Na novinarsko pitanje o rezultatima u Kninu i Vodicama, rekao je da je dr. Nelka Tomić ostvarila odličan rezultat sa 45,89 posto s obzirom da je prvi put kandidatkinja HDZ-a, te da vjeruje u njenu pobjedu u drugom krugu. U vezi s  rezultatom Josipe Rimac u Kninu, koja je ostvarila 39,42 posto, a nezavisni Marko Jelić  48,66 posto glasova birača, Dujić je kazao da razlika nije nedostižna. „U Kninu je HDZ dobio apsolutnu većinu u Gradskom vijeću, a vjerujem da radom na terenu možemo preokrenuti rezultat“, rekao je Dujić. Goran Pauk kojemu je treći mandat župana u prvom krugu izmakao za tristotinjak glasova zadovoljan je rezultatom, a istaknuo je da je to njegov najbolji ostvareni rezultat dosad. „Građani su prepoznali naš dosadašnji rad i pozitivnu kampanju, sve što smo učinili i sve što planiramo učiniti. Ne sumnjam u uspjeh u drugom krugu“ kazao je Pauk. Željko Burić, koji je osvojio 48,39 posto glasova,  zahvalio je biračima i najavio je da će Šibenik nastaviti voditi nezaustavljivim putem naprijed. „Građani su prepoznali i spojili naše poruke iz 2013. „Šibeniče, probudi se“  i ovogodišnju „Šibeniče, samo naprijed“. Naši projekti su prepoznatljivi kao i naš afirmativni pristup gradu.  Nastavljamo sa svim projektima kao i dosad, a otvoreni smo za suradnju sa svima koji ponude kvalitetne i dobre projekte“ zaključio je Burić.