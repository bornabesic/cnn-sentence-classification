Ruski predsjednik Vladimir Putin atentat na ruskog veleposlanika u Turskoj nazvao je jasnom provokacijom usmjerenom prema potkopavanju odnosa između Rusije i Turske, piše RT.  – Jasno je da je ovo ubojstvo provokacija koja ima za cilj potkopavanje poboljšavanja i normalizacije odnosa između Rusije i Turske, kao i potkopavanje mirovnog procesa u Siriji – kazao je ruski predsjednik.  Najavio je da će "jedini odgovor" koji će Rusija dati na ubojstvo u Ankari biti "jačanje borbe protiv terorizma".  "Znamo da se radi o provokaciji" Ruski i turski predsjednik Vladimir Putin i Tayyip Erdogan telefonom su razgovarali nakon ubojstva ruskog veleposlanika u Ankari za koji Ankara optužuje Erdoganova političkog suparnika, klerika Fetullaha Gulena. "Počinjeni zločin bez sumnje je provokacija kako bi se poremetila normalizacija rusko-turskih odnosa i mirovni proces u Siriji", rekao je Putin na ruskoj televiziji. On je ubojstvo ruskog veleposlanika Andreja Karlova nazvao provokacijom kojoj je svrha naštetiti zatopljenju veza između Moskve i Ankare i naporima rješenja sukoba u Siriji. I Erdogan je ocijenio da je ubojstvo veleposlanika provokacija kako bi se sabotirala normalizacija odnosa između Ankare i Moskve, nedavno poboljšanih nakon teške krize. "Znamo da se radi o provokaciji kako bi se naštetilo procesu normalizacije odnosa između Turske i Rusije", rekao je Erdogan u izjavi na televiziji. Dužnosnik turskih službi sigurnosti tvrdi da postoje jasne indicije da napadač pripada mreži klerika Gulena koji živi u SAD-u i kojeg Ankara optužuje da stoji iza neuspjelog državnog udara u srpnju. Neimenovani dužnosnik rekao je da je istraga usmjerena na napadačeve veze s Gulenovom mrežom. Gulenov medijski savjetnik izjavio je da njegov pokret nema nikakve veze s ubojstsvom ruskog veleposlanika u Turskoj te je osudio taj incident. "Gospodin Gulen kategorički osuđuje taj gnusan čin", rekao je Alp Aslandogan. >>Ubijen ruski veleposlanik, napadač je pripadnik policije i vikao je 'Allahu Akbar' >>Turci podigli glas: Nemamo tajni dogovor s Rusima! S Assadom nemamo što pregovarati, krivac je za smrt 600.000 ljudi 