Nakon što je prisustvovala misi zahvalnici u zagrebačkoj katedrali, predsjednica Republike Hrvatske Kolinda Grabar Kitarović uputila je svima čestitku u povodu 25. obljetnicu međunarodnog priznanja Hrvatske te zahvalila svima koji su se za to izborili.  "Svim građanima i građankama, svim Hrvaticama i Hrvatima čestitam 25. obljetnicu međunarodnog priznanja Republike Hrvatske. Nisu to bila laka vremena, izboriti se ne samo za međunarodno priznanje već općenito pravo na postojanje kao država, kao nacija," izjavila je predsjednica. "Ovom prigodom prisjećamo se i zahvaljujemo prije svega prvom hrvatskom predsjedniku dr. Franji Tuđmanu, svim njegovim suradnicima, vladi nacionalnog jedinstva ali i svima koji su se na bojištu borili za Hrvatsku. Svim braniteljima i svima onima koji su bili na drugoj hrvatskoj boljišnici, a to su bili hrvatski diplomati, koji su se svojim neumornim radom izborili za međunarodno priznanje, koje je Hrvatsku zauvijek postavilo na zemljovid svijeta kao suvremenu demokratsku državu", kazala je Grabar Kitarović. Nakon mise u katedrali predsjednica Kolinda Grabar Kitarović, predsjednk Hrvatskog Sabora Božo Petrov i predsjednik Vlade Andrej Plenković spustili su se na Trg bana Jellačića gdje se održavao koncert u povodu 25. obljetnice priznanja Hrvatske. 