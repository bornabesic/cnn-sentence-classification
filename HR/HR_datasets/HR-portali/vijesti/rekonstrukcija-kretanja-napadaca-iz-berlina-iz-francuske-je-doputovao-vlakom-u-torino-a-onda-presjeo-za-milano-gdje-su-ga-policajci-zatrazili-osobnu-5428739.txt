Muškarac kojeg se sumnjiči da je počinio teroristički napad na božićnom sajmu u Berlinu ubijen je u predgrađu Milana u Italiji u razmjeni vatre s policijom. Radikaliziranog 24-godišnjeg Tunižanina Anisa Amrija patrolni policajci zaustavili su oko 3 ujutro u blizini željezničke postaje jer im je 'bio jako sumnjiv'. Zatražili su ga osobnu iskaznicu, a Amri je bez oklijevanja iz ruksaka izvadio pištolj i pogodio policajca u rame. Njegov kolega Luca Scatà brzo je reagirao i ubio napadača koji je navodno je iz Berlina u Milano doputovao vlakom preko Francuske. Naime, talijanski mediji pišu kako je u njegovom džepu nakon što je ubijen pronađena vozna karta. Amri je, naime, doputovao vlakom iz francuskog grada Chambery u talijanski Torino, otkuda je sjeo na vlak za Milano gdje je stigao oko 1 sat u noći. Sa željezničke postaje pješice je krenuo prema četvrti Sesto San Giovanni gdje je nabasao na dvojicu policajaca koji su ga na posljetku upucali. Guardian javlja kako je Amri noćas ranio policajca istim pištoljem kojim je ubio poljskog vozača kamiona, prvu žrtvu napada u Berlinu.   Ranjeni policajac Christian Movio nije u životnoj opasnosti, no zadržan je u bolnici, a talijanski ministar unutarnjih poslova zahvalio mu se na svemu. - Bio je najtraženiji čovjek u Europi a mi smo ga odmah identificirali i neutralizirali. To znači da naše sigurnosne službe rade vrhunski posao, kazao je Marco Minniti i kazao kako je analiza otisaka prstiju potvrdila kako se radi o Anisu Amriju. Reporter Deutche Wellea dobio je pak na telefon Amrijevog brata u Tunisu koji je kazao kako je u šoku. - U velikom smo šoku, cijela obitelj je u groznoj situaciji. Nemam više što za reći - kazao je kratko. REUTERS   Na novinskoj konferenciji njemačka vlada našla se pod velikim pritiskom. Novinare je zanimalo kako su dopustili Anisu Amriju da se slobodno kreće Njemačkom i planira napad pred nosom policije, posebno jer je na nadzornim kamerama uočen kako ulazi u džamiju 14. i 15. prosinca u Berlinu koja se povezuje s Islamskom državom, te ponovno izlazi iz nje sedam sati nakon napada na božićni sajam 19. prosinca. Iz njemačkog ministarstva unutarnjih poslova zauzeli su obrambeni stav i nekoliko puta novinarima kazali kako ne mogu odgovoriti na njihova pitanja i da bi bilo neumjesno spekulirati o tome dok još neke žrtve napada nisu ni sahranjene.