Foto: OŠ Julije Benešić  NAJISTOČNIJI grad Hrvatske - Ilok koji ima jednu osnovnu školu te jednu područnu školu, napušta sve više stanovnika. Ovaj grad na Dunavu suočava se s ekstremnom depopulacijom, a u narednu školsku godinu u područnu školu Radoš upisano je samo jedno dijete. Uz to jedno, spomenutu školu u predstojećoj nastavnoj godini pohađat će još samo jedno dijete.  Miroslav Bošnjak, ravnatelj jedine osnovne škole u Iloku - OŠ Julije Benešić, u sastavu koje se nalazi i područna škola Radoš, u razgovoru za Index otkrio je da su u školu upisali 49 prvašića, dok je u područnu školu Radoš upisan samo jedan. U školi samo dvoje učenika, a imat će dva vjeronauka  "Našu školu ove godine pohađa 381 učenik, dok u područnu školu u kojoj se nastava održava do 4. razreda ide četvero učenika. Troje ih naredne godine prelazi kod nas, tako da će u školi ostati samo jedan učenik trećeg razreda, a uz njega ćemo imati i samo jednog prvašića", rekao je Bošnjak za Index.  Ovo će biti prvi put otkako škola postoji da je pohađa samo dvoje učenika. A za njih dvoje nastavu će održavati čak 5 nastavnika.  Školu je nekad pohađalo 30-ak učenika, no ta se brojka smanjila nakon rata, a pogotovo nakon što je Hrvatsku zahvatio val iseljavanja. Na pitanje kako će se nastava za dvoje učenika održavati, ravnatelj nam je rekao da će imati čak pet nastavnika.  "Osim učiteljice koja će održavati nastavu učeniku prvog i učeniku trećeg razreda, u toj će školi nastavu održavati i dva vjeroučitelja, profesor engleskog i profesor slovačkog jezika. Naime, jedan nam je učenik iz slovačke nacionalne manjine, tako da za njega imamo posebno profesora za slovački plus vjeroučitelja za slovački, odnosno evangelički vjeronauk. Uz to će učiti i engleski, dok će drugi učenik imati engleski i vjeroučitelja katoličkog vjeronauka", rekao nam je ravnatelj Bošnjak.  Inače, isti profesori i učitelji rade i u OŠ Julije Benešić, pod koju spada i ta područna škola Radoš. S 900 pali na 381 učenika  Što se tiče OŠ Julije Benešić, i ona ima sve manje učenika. Ove godine ih upisuju 49, iako su, kazao nam je ravnatelj, neki roditelji prvašića kao i roditelji djece iz viših razreda najavili selidbu u Irsku i Njemačku, tako da ne zna koliko će ukupno učenika pohađati nastavu naredne školske godine.  "Broj učenika rapidno pada. Nekad smo ih imali 900, prije dvije godine 410, ove godine 381, a ne znam koliko će ih biti u narednoj godini. Ljudi masovno iseljavaju. Odlaze uglavnom u Irsku ili Njemačku", rekao nam je ravnatelj Bošnjak.  Inače Ilok, poznat kao stari kraljevski grad bogate kulture i povijesti, dok je iločko područje središte fruškogorskog vinogradarstva i podrumarstva, godinama već propada. Posla nema, obrti se zatvaraju pa grad napuštaju i mladi i stari. Djece je sve manje, a jedna od zanimljivosti je da na ovim lokalnim izborima ima više kandidata za gradonačelnika nego upisane djece u njihovu područnu školu.  Na čelu Iloka je dosad bio HSS-ov gradonačelnik Zvonimir Dragun, koji je na ovim lokalnim izborima dobio još troje protukandidata. Uz njega su kandidati za gradonačelnika Iloka još i nezavisna kandidatkinja Marina Budimir, Pero Ćorić iz HSP AS te Mladen Papak sa zamjenikom Darkom Doboševićem iz HDZ-a. I dok se oni bore za vlast, pitanje je kome namjeravaju upravljati.