USKOK je donio rješenje o provođenju istrage protiv bivše ministrice kulture Andree Zlatar Violić i njezina zamjenika, a poslije i ministra kulture Berislava Šipuša i to zbog sumnje da su zloupotrijebili položaj i ovlasti.  U USKOK-u sumnjaju da je Zlatar Violić u tri godine (od ožujka 2012. do ožujka 2015.) protivno odluci Vlade o uvjetima korištenja službenih automobila, mobitela, redovnih zrakoplovnih linija, poslovnih kreditnih kartica, sredstava reprezentacije i načinu odobravanja službenih putovanja koristila svoje ovlasti na način da je za osobne potrebe kontinuirano podizala gotovinu. U tri godine podigla je najmanje 146.201 kunu, iznos kojim je raspolagala beskamatno vraćajući ga obročno, obustavama na plaći i uplatama gotovine u blagajnu. Uz to, korištenjem službenih kartica i davanjem naloga za sačinjavanje narudžbenica ugostiteljskim objektima u zemlji i inozemstvu plaćala je privatne troškove jela, pića i cigareta za sebe i bliske joj osobe čime je ostvarila nepripadnu imovinsku korist od najmanje 108.633 kune, za koliko je oštetila državni proračun. Osnovano se sumnja da je Šipuš, prvo kao zamjenik, a onda i kao ministar kulture od srpnja 2012. do travnja prošle godine, također suprotno spomenutoj odluci Vlade koristio svoje ovlasti na način da je za osobne potrebe podizao gotovinu od najmanje 19.972 kune te iznos beskamatno koristio. Poslovnim kreditnim karticama Ministarstva kulture u raznim ugostiteljskim objektima i drugim prodajnim mjestima u zemlji i inozemstvu plaćao je privatne troškove za sebe i bliske mu osobe u ukupnom iznosu od najmanje 84.996 kuna. Tvrde da je Šipuš dio tako korištenih proračunskih sredstava vratio višekratnim obustavama na plaći i uplatama gotovine u blagajnu, ali je, tvrde u USKOK-u, za najmanje 89.003 kune ostvario nepripadnu imovinsku korist te za toliko oštetio državni proračun. Andrea Zlatar Violić prošle je godine sama podnijela ostavku na ministarsku fotelju Zoranu Milanoviću poručivši javnosti da prihvaća odgovornost zbog nepravilnosti u računovodstvenom poslovanju te se ispričala zbog nedovoljne kontrole i nepridržavanja propisa u financijskom poslovanju, no ustvrdila je da su sva dugovanja podmirena. Ministar Berislav Šipuš negirao je da je oštetio proračun. Nepravilnosti u poslovanju otkrila je državna revizija za 2013. godinu. >> HDZ: Nije samo Zlatar Violić trošila novac ministarstva, rade to i drugi ministri  >> Dizao sam novac, ali u službene svrhe 