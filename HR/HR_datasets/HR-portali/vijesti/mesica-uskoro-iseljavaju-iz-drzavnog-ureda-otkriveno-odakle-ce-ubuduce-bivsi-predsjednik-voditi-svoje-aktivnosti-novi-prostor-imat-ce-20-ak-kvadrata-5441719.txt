Zbog primopredaje zgrade u Grškovićevoj 13 u Zagrebu, u kojoj je ured bivšeg predsjednika Republike Stjepana Mesića, u utorak je održan sastanak glavnog tajnika Ministarstva državne imovine Danijela Škugora i Stjepana Mesića na kojem su se dogovorili o svim tehničkim pojedinostima primopredaje zgrade te da će se ona provesti u sljedećih nekoliko dana. Glede daljnjeg korištenja zgrade u Grškovićevoj, u Ministarstvu državne imovine kažu kako je potrebno "sagledati njezine kapacitete za moguće nove korisnike i njihove potrebe kako bi njezina namjena bila što svrsishodnija". Na upit Hine iz Ministarstva državne imovine priopćili su da je Zakonom o izmjenama i dopunama Zakona o posebnim pravima predsjednika Republike Hrvatske po prestanku obnašanja dužnosti, koji je stupio na snagu 30. svibnja 2016., stavljen izvan snage članak 6. tog zakona iz 2013. "Prema sada važećem Zakonu predsjednik Republike Hrvatske, nakon prestanka obnašanja dužnosti, može ostvarivati pravo na ured pet godina po prestanku obnašanja dužnosti. Kako je g. Stjepan Mesić dužnost predsjednika Republike Hrvatske prestao obnašati 2010. godine ne postoji pravna osnova temeljem koje bi g. Mesić i dalje koristio nekretninu u vlasništvu Republike Hrvatske u Zagrebu, Grškovićeva 13", ističu u Ministarstvu državne imovine. Naglašavaju kako je o primopredaji zgrade danas, 27. prosinca "održan sastanak glavnog tajnika Ministarstva državne imovine Danijela Škugora i g. Stjepana Mesića na kojem su dogovorene sve tehničke pojedinosti" o primopredaji  zgrade. "Dogovoreno je da će se primopredaja nekretnine u Grškovićevoj ulici provesti u sljedećih nekoliko dana. Glede daljnjeg korištenja zgrade u Grškovićevoj, potrebno je sagledati njezine kapacitete za moguće nove korisnike, odnosno njihove potrebe, kako bi njezina namjena bila što svrsishodnija", ističu u Ministarstvu državne imovine.  Inače, Ustavni sud rješenjem od 6. prosinca nije prihvatio prijedlog Stjepana Mesića za pokretanje postupka za ocjenu suglasnosti s Ustavom članaka 2. i 3. Zakona o izmjeni i dopuni Zakona o posebnim pravima predsjednika Republike Hrvatske po prestanku obnašanja dužnosti. Stupanjem na snagu toga zakona (31. svibnja 2016.), bivšem predsjedniku Republike Hrvatske ukinuto je pravo na ured (i s njim povezana prava) kao posebno pravo vezano uz nastavak njegova javnog djelovanja na teret državnog proračuna Republike Hrvatske. Sud smatra da institucija predsjednika RH nakon prestanka obnašanja dužnosti nije ustavna kategorija te je zakonodavcu prepuštena odluka o tome hoće li i kako će urediti prava bivših predsjednika. Nakon objave odluke Ustavnog suda prije tjedan dana, Mesić je poručio kako za njega nije nikakvo iznenađenje da se Ustavni sud oglušio na njegov prigovor zbog retroaktivnog primjenjivanja zakona u vezi s njegovim korištenjem ureda bivšeg predsjednika i to, kako je ocijenio, pokazuje koliko je Hrvatska udaljena od toga da bude pravna država. RTL javlja da će Mesić svoje aktivnosti ubuduće voditi iz ureda koji mu je dodijelio Savez antifašista. Riječ je o prostoriji od 20-ak kvadrata, u koju je već navodno donio svoje knjige.