Vlada će na sutrašnjoj sjednici donijeti odluku kojom obvezuje tijela državne uprave da u roku od 15 dana izrade izmjene propisa kojima će se ukinuti obaveza upotrebe pečata u svim birokratskim i poslovnim procesima. Ukidanje pečata, kako piše u obrazloženju Vladine odluke, reformska je mjera iz paketa Nacionalnog programa reformi kojom će se smanjiti administrativno opterećenje i troškovi poslovanja poduzeća, ali i poboljšati usluge tijela državne uprave u komunikaciji s građanima. Cost Model mjerenjem u sklopu "Akcijskog plana za smanjenje administrativnog opterećenja gospodarstva“, koji je usvojila bivša  Vlada u kolovozu 2015. godine, izračunato je da će se ukidanjem upotrebe pečata uštedjeti skoro šest milijuna u osnivanju obrta i poduzeća (izračun za 22.970 j.d.o.o-a i d.o.o-a s jednim osnivačem). U odluci Vlade navodi se da prema izvještaju Doing Businessa Svjetske banke za 2017. godinu, od svih članica EU, pečat u pokretanju poslovanja koriste samo Hrvatska, Irska i Grčka.    "To govori u prilog nužnosti provođenje mjere kao jednog od preduvjeta modernizacije sustava državne i javne uprave te nastavku izgradnje elektroničkih usluga prema građanima i poslovnim subjektima", stoji u obrazloženju odluke. Ne navodi se kada bi bile usvojene izmjene zakona kojima bi se ukinula upotreba pečata. Vlada je osnovala i šesteročlanu radnu skupinu koja će pratiti provedbu reformske mjere ukidanja pečata.    Vlada će sutra osnovati od Odbor za obilježavanje obljetnica važnih za RH, a u kojem će biti predsjednica RH, predsjednik Sabora i premijer. >>Vlada donosi Nacionalni program reformi 