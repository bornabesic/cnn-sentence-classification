Foto: Instagram  OVDJE danas ne govorimo o estetici, nego o vašem zdravlju koje vam baš uvijek mora biti na prvom mjestu. Osim što poveći trbuh može biti neugodan oku, on može biti i vrlo opasan za vaše zdravlje, što ljudi znaju, no često svjesno zanemaruju. Veliki trbuh pokazatelj je viška masti u jetri i oko drugih vitalnih unutarnjih organa, a može uzrokovati razne probleme poput visokog krvnog tlaka, bolesti masne jetre i dijabetesa tipa 2.  Masnoće se kod različitih ljudi talože na različite načine, a na to imaju utjecaj doista raznoliki čimbenici. Mnogi stručnjaci također ističu kako masnoće koje se nalaze oko struka, više govore o zdravlju nego sama težina. Drugim riječima, čovjek može biti normalne kilaže, a imati poveći trbuh. Iako imate ogledalo kod kuće, možda vam to nije dovoljno da objavite rat povećem trbuhu i općenito povećim tjelesnim masnoćama, no možda se zabrinete za zdravlje kada izračunate omjer struka i bokova. Naime, ovaj se omjer uzima kao presudan u određivanju tjelesne masnoće i doista ga je jednostavno izmjeriti.  Omjer struka računate malo iznad pupka i na najužem dijelu. Najjednostavnije ćete to odrediti ako se nagnete na jednu stranu i odredite mjesto gdje dolazi do preklapanja. S druge strane, bokovi se mjere na najširem dijelu. Vrijednosti koje ste dobili mjerenjem sada podijelite i dobit ćete omjer struka i bokova. On kod žena ne smije biti veći od 0,85, a kod muškaraca veći od 1.  Najbolje što možete napraviti za sebe, ako želite nešto promijeniti, jest izbaciti iz prehrane hranu bogatu prerađenim šećerom te povećati unos povrća i cjelovitih žitarica. Uz to, preporučljivo je baviti se tjelovježbom te piti dovoljno vode. S prvim rezultatima bit će i lakše držati se novog režima pa nipošto ne odustajte, jer nagrada je i više nego odlična!