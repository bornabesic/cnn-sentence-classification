Predsjednik Republike Kosovo Hashim Thaçi je u Bruxellesu na predavanju u Europskom vijeću za međunarodne odnose rekao kako su odnosi Kosova sa Srbijom znatno bolji nego što se to prikazuje u javnosti te da su kontakti između predstavnika tih država normalni, uz međusobno poštovanje i u duhu dobrosusjedskih odnosa.  Prema njegovim riječima, do te se razine normalizacije odnosa došlo zahvaljujući dijalogu koji se u Bruxellesu odvija već pet godina uz posredovanje Europske unije. Thaçi se najviše žalio na odnose s BiH s kojom imaju najviše problema u komunikaciji. Predsjednik Kosova je u nekoliko navrata rekao da su mu sva tri članova Predsjedništva BiH za vrijeme summita "Brdo-Brijuni" u Sarajevu rekli da žele dobre odnose s Kosovom, ali da je prepreka u tim odnosima Republika Srpska (RS). "Pokušali smo čak i preko Beograda utjecati na vodstvo RS da ukine prepreke za normalizaciju odnosa Kosova i BiH. Ali i u Beogradu su nam rekli da ni oni nemaju utjecaj na Milorada Dodika i RS: tamo utjecaja ima samo Rusija", rekao je u Bruxellesu predsjednik Kosova. Spomenuo je to i kao upozorenje EU da Rusija zauzima na Balkanu "prazan prostor koji ostavlja EU". Thaçija je zbog izjave da su odnosi sa Srbijom "bolji nego što se predstavlja u javnosti" kritizirala oporba u Prištini koja je rekla da su "Thaçijevi osobni odnosi sa Srbijom bolji nego što se misli jer ga je Srbija postavila na mjesto predsjednika Kosova". Pritom misle na činjenicu da su izbor Thaçija omogućili zastupnici srpske liste na Kosovu kojom upravlja Beograd. Izjava predsjednika Kosova o "dobrim odnosima sa Srbijom i lošim s BiH" iznenadila je mnoge diplomate u Bruxellesu, a neki od njih misle da se Thaçi zapravo pokušava dodvoriti Zapadu.