Foto: Hina PREDSJEDNIK Sabora i glavni tajnik HDZ-a Gordan Jandroković rekao je u Koprivnici da još nisu iscrpljene mogućnosti da se parlamentarna većina formira u ovom sazivu Sabora, dodavši da velika koalicija zasad nije opcija jer još postoje druga rješenja.  "Većinu smo već imali pri izboru predsjednika Sabora, a isto tako vjerujemo da ćemo većinu pokazati za izbora novih ministara", rekao je Jandroković novinarima.  Novinare je zanimalo hoće li dio eventualne vladajuće većine biti i nezavisni saborski zastupnik Željko Lacković, koji je glasovao protiv opoziva ministra Zdravka Marića unatoč prethodnim najavama da će biti za opoziv. "On je bio dio vladajuće većine pa vjerujem da će tako biti i pri izboru novih ministara", rekao je Jandroković.  Na pitanje je li se u HDZ-u ikad povela rasprava o mogućoj velikoj koaliciji kao načinu izbjegavanja novih parlamentarnih izbora, Jandroković je kazao da HDZ ne bježi od novih izbora ako će biti nužni.  "Ali smatramo da još nisu iscrpljene mogućnosti da se u okviru ovog parlamentarnog saziva formira parlamentarna većina. To bi bilo dobro jer bi se izbjegao trošak koji nose novi izbori koji bi usporili sve reformske procese", kazao je Jandroković dodavši da velika koalicija za sada nije opcija jer još uvijek postoje druga rješenja.  Podrška kandidatima HDZ-a u Koprivnici i Križevcima  Jandroković je u srijedu u Koprivnici pružio podršku kandidatima HDZ-a koji se u drugom krugu lokalnih izbora natječu za koprivničko-križevačkog župana i gradonačelnika Koprivnice.  "Snažnu potporu dajem dosadašnjem i budućem županu Darku Korenu, ali i našem kandidatu za gradonačelnika Koprivnice Krešimiru Papcu", istaknuo je Jandroković koji je zadovoljan rezultatima dvojice kandidata u prvom krugu izbora. Posebno ga, kako je rekao, veseli što je HDZ pojedinačno najjača stranka u Gradskom vijeću Koprivnice te u Županijskoj skupštini.  U Križevcima je glavni tajnik HDZ-a pružio podršku gradonačelniku Branku Hrgu koji se u nedjelju u 2. krugu lokalnih izbora natječe za čelno mjestu u gradu kao zajednički kandidat Hrvatske demokršćanske stranke, Hrvatske demokratske zajednice, Mreže nezavisnih lista i Hrvatske socijalno-liberalne stranke te kandidatima za njegove zamjenike Stjepanu Peršinu (HDZ) i Nevenu Jakiju (HDZ).  Jandroković je pohvalio dosadašnje uspješno provedene projekte u Križevcima i planirane nove velike investicije te naglasio važnost čvrste  poveznice između vlasti na lokalnoj i državnoj razini.  Posjetio je župnu ckrvu svete Ane i konkatedralu svetog Križa te razgovarao sa župnikom Stjepanom Sovičekom.  S predsjednikom Hrvatskog motociklističkog saveza Stjepanom Peršinom predsjednik Sabora razgovarao je o predstojećoj Nagradi Križevaca u motociklizmu koja će se održati 18. lipnja, a kojoj je Hrvatski sabor pokrovitelj.