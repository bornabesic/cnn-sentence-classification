Još kao djevojčica s četiri godine znala sam da ću istraživati mozak. Oduvijek me zanimalo odakle dolaze misli. Često sam se igrala s jagodama u svojoj glavi i slagala ih jednu na drugu. Bila sam fascinirana činjenicom kako lagano mogu upravljati mislima. Otkrila nam je to Katarina Gospić (33), vodeća švedska znanstvenica za mozak. Kaže da su je njezine dječje igre “mozganja” potaknule da postane znanstvenica iako tada još nije znala da postoji nešto što se zove neuroznanost. Katarina ima više od deset godina iskustva u istraživanju mozga. Najviše se bavi vezom između emocija i donošenja odluka. Odrasla je i rodila se u Stockhlomu u Švedskoj, gdje trenutačno i živi. No s tatine strane ona je Dalmatinka jer joj je otac iz Zadra. Katarinu na zadarskim plažama njezini sugrađani mogu susresti gotovo svako ljeto zadnjih godina. - Hrvatska je dio mene i mojeg nasljeđa. Obavezno joj se vraćam - ponosno kaže. Dodaje da voli Hrvate i Hrvatice jer su drugačiji od Šveđana. - Pristupačniji su i razgovorljiviji. Vjerujem da je to zbog različite kulture - nastavlja. Ako je suditi po tome, vidi se da je Katarina napola Hrvatica jer je iznimno vedra duha. Voljela bi u Hrvatskoj uskoro pokrenuti tvrtku. Na uglednom švedskom sveučilištu, Karolinskom institutu, završila je psihologiju i medicinu. Danas je vlasnica dvije tvrtke u Švedskoj, Brainbow Labs koju je osnovala prije pet godina i Grey Matters. Prvu je pokrenula sama, a drugu s kolegicom Isabelle Sjovall. Njih dvije pronašle su način kako znanost primijeniti na svakodnevan život. - Dizajniramo javne prostore i urede u kojima su ljudi ili zaposlenici produktivniji, zdraviji i sretniji - priča Katarina. Govori kako ljudi nisu ni svjesni kako danas žive i rade u katastrofalnom okruženju. - Sve se promijenilo osim našeg mozga koji je isti kao prije 40.000 godina. Mi smo špiljski ljudi koji žive u modernom svijetu. To na nas znatno utječe jer smo emocionalni donosioci odluke. Izbjegavamo sve neugodno, a volimo kratkoročne nagrade. To nas koči u dugoročnom razmišljanju i zbog toga najčešće donosimo loše odluke - objašnjava Katarina. Dodaje da većina ljudi nije sposobna koncentrirati se na jednu stvar dulje od minute, a ponovno vraćanje fokusa potraje i do 25 minuta što čini ljude manje učinkovitijima. Za nju je, kao ženu koja stalno radi i uči, to također izazov, ali kaže da se maksimalno trudi živjeti prema činjenicama koje je otkrila. - Ne pogledam u mobitel po nekoliko sati. Sve je to stvar discipline - kaže. Napisala je pet knjiga, a sve imaju jednu poveznicu - bave se mozgom. Čitane su i pune savjeta o tome kako poboljšati svoj život znajući kako taj organ djeluje. - Ključ osobnog uspjeha je znati raspolagati s emocijama u mozgu. To se, naravno, postiže treningom. Prvi korak je priznati sebi kako se osjećate - savjetuje Katarina. Ima vlastitu internetsku stranicu koja također nudi razne stručne edukacije. Mlada znanstvenica surađuje s hrvatskom ambasadom u Švedskoj te često nazoči njihovim događanjima i sudjeluje u povezivanju švedskih poduzetnika s Hrvatskom. U slobodno vrijeme Katarina je stalno u pokretu. Odlazi u teretanu, na jahanje ili biciklira. - Volim i putovati. Cilj mi je vidjeti cijeli svijet prije nego što umrem. Naravno, vrijeme provodim i s prijateljima te volim jesti - priča Katarina. Uspjeh u poslu i znanosti zahvaljuje svojoj znatiželji. - Ona me je oduvijek vodila. Jednostavno želim znati kako stvari funkcioniraju neovisno radi li se tu o organima male pande, dizalu u zgradi ili pak o ljudskome mozgu - zaključuje Katarina.      