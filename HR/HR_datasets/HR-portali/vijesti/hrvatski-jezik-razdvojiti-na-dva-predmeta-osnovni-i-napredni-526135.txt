Predsjednica Kolinda Grabar-Kitarović poučila je prije nekoliko dana kako kurikularna reforma mora biti lišena bilo kakve ideologizacije i politizacije. - Bilo kakve ideološke predmete u školi treba staviti kao izborne i gotovo. Pa tko hoće, neka ih pohađa - pojasnila je predsjednica Grabar-Kitarović svoj stav za Jutarnji list. Ona ima rješenje i za nastavu hrvatskog jezika oko čijeg su se programa također lomila koplja. - Hrvatski treba razdvojiti u dva predmeta - bazični i napredni (advanced placement) sa svom tom književnošću za one koji žele u humanističke znanosti ili znati više - kaže predsjednica koja smatra da je općenito rješenje u AP programima. - Pa neka fakulteti postave kao kriterij za upis koje AP predmete srednjoškolac mora učiti za njihov studij, ostale treba rasteretiti običnim predmetima - kaže predsjednica Grabar-Kitarović i naglašava da učenicima treba dati puno više izbora s obzirom na usmjerenje koje žele. Kaže da bi takvi već trebali biti sedmi i osmi razredi osnovne škole. Ministar znanosti i obrazovanja, Pavo Barišić, komentirao je izjave predsjednice Republike Hrvatske, Kolinde Grabar Kitarović, o kurikularnoj reformi, javlja N1. - Ja sam toliko počašćen time da je predsjednica Republike zainteresirana za provedbu reforme obrazovanja. Mislim da u društvu u kojemu imamo toliko zanimanje i predsjednice Republike i predsjednika Vlade doista dobar znak da će ova reforma biti uspješna, a ja činim sve kao resorni ministar da dadem svoj prinos tome i doista sam impresioniran kolika je energija mnogih dionika koji su se uključili u reformu - rekao je Barišić. Upitan za komentar na izjavu predsjednice da bi predmet hrvatski jezik trebalo podijeliti na dva dijela, osnovni i napredni, Barišić je rekao da ne bi tek tako ulazio u to što bi u pojedinačne predmete trebalo uvoditi. - Za stručna pitanja dopustimo stručnjacima koji će u Ekspertnoj radnoj skupini raditi, koji će početi već idući tjedan sa svojim poslom, da se oni bave pitanjima hoće li hrvatski biti kao jedan ili kao dva predmeta. U svakom slučaju, ono što ja mogu reći načelno, iznimno je važno učenje hrvatskoga jezika. Materinji jezik, književnost je itekako značajna i tome trebamo dati veliko značenje, prije svega proučavanje europske, svjetske književnosti, ali i vlastite - rekao je Barišić.