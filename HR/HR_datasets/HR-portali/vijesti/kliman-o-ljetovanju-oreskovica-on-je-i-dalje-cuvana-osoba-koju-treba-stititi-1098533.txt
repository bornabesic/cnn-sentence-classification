Ministar turizma Anton Kliman na pitanje novinara o ljetovanju tehničkog premijera Tihomira Oreškovića u državnoj rezidenciji u ponedjeljak je kazao da je to zato jer je čuvana osoba koju treba štititi bez obzira bio premijer ili tehnički premijer. Kliman, koji je također 'tehnički' ministar, na pitanja o ljetovanju Oreškovića novinarima je odgovarao nakon predstavljanja predstojećeg natječaja za sredstva iz Europskog socijalnog fonda (ESF) namijenjenih boljem uključivanju i zapošljavanju ranjivih skupina u sektor turizma i ugostiteljstva koje je u zagrebačkom hotelu Esplanade okupilo više oko 150 predstavnika turizma, zavoda za zapošljavanje i drugih zainteresiranih iz cijele Hrvatske. Komentirajući novinarsko pitanje da je 'dio javnosti burno reagiralo na ljetovanje tehničkog premijera Oreškovića na državni račun u državnoj rezidenciji kod Rijeke, Kliman je kazao da "koliko je pratio sve godine svi su premijeri ljetovali u rezidencijama iz notornih razloga". "Oni su čuvane osobe, dakle moraju biti u destinaciji gdje ih je moguće štititi, i bez obzira je li on tehnički ili premijer štititi ga se mora. Nekim se situacijama jednostavno morate 'povinuti', kazao je Kliman. Na pitanje, kakvu poruku javnosti time šalje Orešković, Kliman je kazao: "Ne znam koji su bili njegovi motivi da ode tamo, vjerojatno će se znati koliko je tamo i potrošio, ali situacija je takva i siguran sam da nitko ne bi volio imati za vratom osiguranje da mu prate svaki korak negdje drugdje i to je vjerojatno razlog odmora tamo".