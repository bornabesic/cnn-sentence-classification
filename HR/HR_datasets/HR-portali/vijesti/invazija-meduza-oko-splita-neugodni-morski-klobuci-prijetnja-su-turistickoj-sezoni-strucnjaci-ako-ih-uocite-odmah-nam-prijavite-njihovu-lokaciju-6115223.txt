Iako temperatura mora još nije dosegnula onu idealnu ljetnu razinu, najhrabriji su već otvorili sezonu kupanja. Tako je do novinara Slobodne Dalmacije stigla i dojava o velikoj najezdi meduza u Kaštelanskom zaljevu, te u moru ispred sjeverne obale Marjana, no razloga za brigu nema, uvjerava prof. dr. Davor Lučić sa Sveučilišta u Dubrovniku, koji kao znanstvenik prati pojavu i brojnost želatinoznih planktonskih organizama u Sredozemlju, uglavnom meduza i rebraša. - Posljednjih desetljeća masovne pojave tih organizama postale su veoma česte. Nerijetko su bile uzrok i značajnim ekonomskim posljedicima, prvenstveno u turizmu i ribarstvu. Prema prethodnim dojavama, kod nas se radi o vrsti Aurelia aurita (morski klobuk), uobičajenoj kozmopolitskoj vrsti svjetskih mora. Proljeće je vrijeme kad se javljaju u većem broju, obično u sjevernom dijelu Jadrana. Međutim, ove godine je brojnija u srednjoj Dalmaciji, osobito oko Splita. Aurelia aurita je bezopasna za ljude i brzo bi trebala nestati s porastom temperature mora. Međutim, to kod meduza koje imaju polipe nikad ne znaš 100 posto - kaže prof. dr. Lučić, inače predstavnik Hrvatske pri Sredozemnoj znanstvenoj komisiji (CIESM) sa sjedištem u Monaku, koja okuplja znanstvenike koji prate meduze i srodne organizme. - Zamisao je da se motiviraju "obični" građani da nam prosljeđuju svoja opažanja želatinoznih velikih morskih organizama. Sistem je jednostavan: svako opažanje dojavljuje se na moju e-mail adresu: [email protected] U lukama, ronilačkim i sportskim klubovima na vodi su plakati sa slikama meduza i rebraša kako bi ih građani prepoznali. Poželjno je fotografirati meduze mobitelom, navesti lokaciju i poslati nam poruku. Osobno dobivam sve više dojava, najviše iz područja Pule, a od ove godine i iz Splita, a također i moji kolege iz Instituta za oceanografiju i ribarstvo su uvijek aktivni - ističe znanstvenik, objašnjavajući kako se dojavljivanjem građana dobivaju veoma važni podaci bez utroška financijskih sredstava, piše Slobodna Dalmacija.