Natpis Zračna luka Franje Tuđmana na novom terminalu zagrebačkog aerodroma, čije se otvaranje očekuje u ožujku sljedeće godine, vjerojatno će biti postavljen na vijaduktu koji vodi do drugog kata te nove putničke zgrade. Osim na hrvatskom jeziku, natpis će biti postavljen i na engleskom jeziku – Airport Franjo Tuđman. U koncesionaru Međunarodnoj zračnoj luci Zagreb imaju rok do prosinca ove godine, kad terminal treba biti dovršen, postaviti te natpise, a trenutačno se o njihovu izgledu i poziciji dogovaraju s arhitektima i projektantima. Glavni projektant terminala arhitekt Branko Kincl, koji je s kolegom Velimirom Neidhardom izradio pobjedničko idejno rješenje za novi terminal, kaže da je njihov prijedlog da natpis sa zemaljske strane terminala bude na vijaduktu gdje će biti vidljiv svima koji dolaze na aerodrom. Sa zračne strane ime zračne luke vjerojatno će biti na aviomostovima. >> HDZ obilježio 94. obljetnicu rođenja svog utemeljitelja i prvog hrvatskog predsjednika dr.Tuđmana 