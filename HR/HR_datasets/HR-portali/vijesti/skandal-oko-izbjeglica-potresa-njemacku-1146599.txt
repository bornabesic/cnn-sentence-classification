Državno tužiteljstvo u Braunschweigu pokrenulo je istragu protiv djelatnika Pokrajinskog ureda za prihvat izbjeglica savezne pokrajine Donja Saska (LAB) zbog toga jer su pokušali zataškati preko 300 slučajeva prijevare od strane podnositelja zahtjeva za azilom, javlja javni servis NDR u srijedu. Do skandala je došlo nakon što je jedna djelatnica ureda za prihvat i registraciju izbjeglica (LAB) još početkom 2016. otkrila preko 300 slučajeva u kojima su podnositelji zahtjeva za azilom koristeći se lažnim identitetima nezakonito dobivali novčanu pomoć za podnositelje zahtjeva za azilom. Nakon što je te slučajeve prijavila upravi ureda oni su joj, prema njezinim navodima, naložili da zataška čitavu stvar no djelatnica je slučajeve prijevara prijavila policiji. Djelatnici, koja je bila zaposlene na određeno vrijeme i to tijekom najvećeg izbjegličkog vala, u svibnju nije produljen ugovor „zbog neprimjerenog ponašanja“ tj. slanja dokumenata policiji na svoju ruku i bez dozvole pretpostavljenih. Oporba traži formiranje istražnog povjerenstva Vodstvo LAB-a je objasnilo kako su se svi prijavljeni slučajevi korištenja dvostrukih identiteta odnosili na podnositelje zahtjeva za azilom iz Sudana pa je voditelj zaključio „kako ne bi bilo ispravno okrenuti se protiv jedne etničke skupine“. Također se tvrdi kako dokazni materijal nije bio „dovoljno jak“. Djelatnici, koja je radila na šalteru gdje se novopridošlim izbjeglicama dijelile potvrde s kojima su mogli podići hranu, odjeću i novac je upalo u oči da se više muškaraca pojavljuje svaki put s novim identitetom. U prvom izbjegličkom valu izbjeglicama nisu uzimani otisci prstiju a većina nije imala nikakve osobne dokumente. „Postoji sumnja da je LAB namjerno skrivao stotine slučajeva nezakonitog primanja socijalne pomoći na temelju lažnog identiteta“, priopćeno je iz odvjetništva Braunschweig. Ministar unutarnjih poslova Donje Saske Boris Pistorius je izrazio žaljenje što djelatnici nije produljen ugovor ali je rekao kako je ured ovako i onako namjeravao dokumente poslati policiji. „To su normalni postupci, mi smo od kraja prošle godine znali za ove slučajeve“, rekao je Pistorius. Demokršćanska oporba u Donjoj Saskoj traži formiranje istražnog povjerenstva koje bi utvrdilo pozadinu ovog slučaja. Iznos za koji je država oštećena ovim postupcima nije zasad poznat.  Njemačku su izbjeglice prošle godine stajale 22 milijarde eura, priopćeno je prošlog tjedna iz Ministarstva financija. >>Ogradama drastično smanjili broj migranata: U Mađarskoj 92% manje, u Grčkoj 268% više azilanata >>Njemačka policija privela još jednu osobu povezanu s napadačem iz Berlina 