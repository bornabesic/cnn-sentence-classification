'Znao sam da se to mora dogoditi. Zadnjih mjesec - dva imao sam osjećaj da će biti nešto, kao da je suđeno. S kojom sam točno namjerom došao pred vrata stana Ivana Jagodića? Ne znam. Mada sam znao da mora doći do ubojstva. Glasovi u mojoj glavi govorili su mi da imam misiju, da moram ubiti vraga, nožem u srce. U snu mi se najprije pojavljivao vrag s rogovima, a kasnije je taj vrag bio u obliku Jagodića.   Mislio sam, ako ubijem vraga, ubit ću nešto zlo. Ako bi nastupila smrt Sotone, mislio sam, onda bi prestalo zlo. Većina glasova u mojoj glavi odobravala je, čak me nagovarala na to. Na kraju mi je pukao film, pokucao sam mu na vrata, napravio što sam napravio i otišao.'   To je u svojoj obrani rekao 24-godišnji Dino Kulišek iz Dramlja, kojem se sudi pod optužbom za ubojstvo u Crikvenici u srpnju 2014. godine, Ubio je 22-godišnjeg Ivana Jagodića i pokušao ubiti njegovu djevojku, tada 19-godišnju Meriem Demo, piše Novi list   Kulišek je u sudnici govorio bez iskazanog kajanja. Kazao je da je s njegovom psihom sve bilo u redu do 2013. godine, kada je shvatio da mu se u glavu ubacuju glasovi. Nakon toga je počeo osjećati veliki smrad i imao vizije, a sve je to pripisivao Jagodiću koji se bavio magijom.   Kulišek tvrdi da su mu glasovi u glavi rekli da je on 'broj jedan' i da ima misiju ubiti vraga. Odlučio je ubiti Jagodića, a kaže da se tog događaja ne može jasno prisjetiti, jer je bio u nekoj vrsti bunila.   Psihijatrijska vještakinja Tia Žarković Palijan iz Neuropsihijatrijske bolnice u Popovači je, davajući po treći put svoj iskaz, ustvrdila da je Kulišek u vrijeme zločina bio ubrojiv i to smanjeno, ali ne u bitnoj mjeri, piše Novi list