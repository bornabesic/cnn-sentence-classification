Šefica Pregovaračkog tima Srbije Tanja Miščević smatra da je realno da se poglavlja 23 i 24 u pregovorima za ulazak Srbije u EU otvore u lipnju, iako Hrvatska o tim poglavljima još nije dala svoje mišljenje.  - Napravili smo veliki i dobar posao što je potvrdilo 27 država članica na preporuku Europske komisije. Čekamo još službeno misšljenje Hrvatske o akcijskom planu 23 i 24, iako neslužbeno znamo što su uvjeti - kazala je Miščević u Beogradu, piše B92. - Čekamo još samo jednu državu da kaže da je to dovoljno za otvaranje poglavlja - rekla je Miščević te dodala kako se još ne može govoriti o tome da Hrvatska blokira Srbiju jer Hrvatska nije niti dala službeno mišljenje.  Hrvatska nije velesila ni pudlica Na kraju je naglasila da je Europska komisija zaključila da je Srbija u potpunosti odgovorila na ono što je od nje traženo. Pomoćnik srpskog ministra pravde Čedomir Backović smatra da će Hrvatska dati svoj pristanak na otvaranje poglavlja kada splasne politička dimenzija i sve se svede na razinu struke.  - Europska komisija je dala svoju ocjenu, ali kada se politička pitanja slegnu i sve se svede na razinu struke više neće biti otvorenih pitanja - rekao je Backović. Podsjetimo, Hrvatska traži da Srbija promijeni sporni zakon o regionalnoj jurisdikciji na ratne zločine.  - Hrvatska nije velesila ni pudlica. Hrvatska je zemlja članica EU. Ako nekoga primamo u svoju obitelj, mi bdijemo nad procesom približavanja te zemlje i o tome suodlučujemo. Ako Srbija želi u EU, ona će morati prilagoditi svoje standarde EU. Ne može Srbija biti sudac i policajac za ratne zločine za područje cijele bivše Jugoslavije – rekao je jučer gostujući u Dnevniku hrvatski ministar vanjskih i europskih poslova Miro Kovač.  >>'Hrvatska nije velesila ni pudlica, ako Srbija želi u EU, morat će se prilagoditi standardima' 