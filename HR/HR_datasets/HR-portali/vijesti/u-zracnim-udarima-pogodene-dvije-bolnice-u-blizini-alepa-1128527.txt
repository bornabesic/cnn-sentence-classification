U zračnim udarima, za koje se vjeruje da ih je izveo ili sirijski režim ili Rusija, pogođene su najmanje dvije bolnice u području koje zapadno od Alepa drže pobunjenici, priopćio je danas sirijski Opservatorij za ljudska prava. U zračnim su udarima stradale bolnice u gradiću Atarab i Kfar-Nahi, tvrdi udruga za ljudska prava i dodaje da je ovo četvrti put ove godine da je pogođena bolnica u Ataribu. Aktivisti tvrde da režim Bašara al-Asada i Rusija "sustavno" napadaju bolnice, škole i stambene četvrti zapadno od Alepa. SOHR, kojemu je sjedište u Londonu, navodi da je ovo četvrti zračni napad na bolnicu u Ataribu ove godine. Ima ranjenih u današnjem napadu, ali nema podataka o mrtvima, dodaje. Međunarodna organizacija Amnesty International ove je godine kazala da ruske i sirijske snage, kako se čini, hotimice gađaju bolnice "kako bi utrle put kopnenim snagama da mogu napredovati u sjevernom Alepu". Alep je grad podijeljen između snaga sirijskog režima i pobunjenika, a sirijska vojska potpomognuta ruskim zračnim napadima provodi ofenzivu na Alep.  Europska unija objavila je u ponedjeljak da je dodala 18 novih imena sirijske vlade, 17 ministara i guvernera središnje banke, na popis osoba koje sankcionira zbog nasilja prema civilima u Siriji. Time je EU zabranio putovanje za 234 osobe iz sirijskog režima te im zamrznuo imovinu u inozemstvu. >> Ruski ratni brodovi stigli do Sirije: 'Suparnički zrakoplovi boje se nadlijetati jer znaju koliko smo moćni' 