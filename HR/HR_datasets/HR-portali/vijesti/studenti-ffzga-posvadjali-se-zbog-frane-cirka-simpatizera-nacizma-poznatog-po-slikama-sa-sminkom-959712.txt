Foto, Screenshot: Plenum Filozofskog fakulteta u Zagrebu, zagreb-pride.net DANAS i sutra na FFZG-u, ali i drugim sastavnicama Sveučilišta u Zagrebu, održavaju se izbori za Studentski zbor. Posebno je zanimljiva situacija na Filozofskom fakultetu gdje su izbori održani su krajem prošle godine, ali su poništeni zbog viška listića u kutijama. Na izborima ponovljenim u prosincu lista "Filozofski je naš" osvojila je 15 od 16 mjesta u novom sazivu Zbora. Ono jedno preostalo mjesto osvojila je lista "Probudimo Filozofski".   Upravo se na ovim proljetnim, regularnim izborima između ove dvije skupine vodi ogorčena borba. Čirko za štandom kandidata liste Probudimo Filozofski  Jučer je na Facebook stranici Plenum Filozofskog fakulteta u Zagrebu, a koja donosi sve novosti vezane za događanja na ovom fakultetu, pojavila informacija da je za štandom gdje se predstavljaju kandidati liste Probudimo Filozofski viđen Frano Čirko.   Frano Čirko je bivši predsjednik mladeži ekstremno desničarske Hrvatske čiste stranke prava i predsjednik je nedavno osnovane stranke Generacija Obnove. Inače je poznat javnosti po fotografijama s podignutom desnicom i ekstremno desničarskim stavovima. Primjerice, u prilogu Latinice iz 2010., Čirko je otvoreno hvalio Antu Pavelića: "Mi smatramo da je on jedan od najutjecajnijih i najboljih pravaša u hrvatskoj povijesti bez obzira na neke stvari. Svaki čovjek je grešan, nitko nije čist, svatko ima mane pa tako i on ima mane ali smatramo da je ostavio dosta dobrih stvari iza sebe".  Također, HČSP je organizirao je prosvjed protiv Gay Pridea. Tamo je mladi Čirko držao govor na Trgu bana Jelačića i urlao kako se na Prideu promovira nemoralni i perverzni način života. Podsjećamo, nedugo nakon njegovog prosvjedovanja protiv "nemoralnog i perverznog" Pridea, u javnost su izašle njegove fotografije na kojima se, našminkanih usana, grli s prijateljem.  Isto tako, mladi Čirko je pokušao organizirati međunarodno neonacionalističko okupljanje u Matici hrvatskoj i mimohod kroz centar Zagreba. Kad su ih odbili u Matici, HČSP-ovci su im poručili kako "ničim ne zaslužuju svoje časno ime".   No, osim toga, kao ekstremni desničar i nacionalist, Čirko se "proslavio" kad su u javnosti objavljene njegove fotografije gdje je s prijateljem pozirao našminkan.   U svojih niti 30 godina života Čirko je zbog svojih ekstremnih stavova postao ikona ekstremne desnice, a upravo zbog toga njegovo pojavljivanje na FFZG-u izazvalo je veliko zanimanje. "Probudimo Filozofski očito podržava njegove stavove"  "Pod rizikom da ova objava ispadne kao loša šala Spotted: FFZG-a, donosimo vam obavijest da je za štandom kandidata i kandidatkinja liste Probudimo Filozofski viđen ni manje ni više nego Frano Čirko. Dakle, ne ispred, ne sa strane, ne kao usputni prolaznik, nego iza štanda. I to u vremenskom razmaku od najmanje 45 minuta. Za one koji ne znaju, Frano Čirko je bivši predsjednik mladeži HČSP-a, prekaljeni homofob, radikalni demograf, prolajfer i trenutni predsjednik Generacijske obnove, relativno nove ultradesne konzervativne stranke. Kako i zašto je kandidacijska lista Probudimo Filozofski u kontekstu izbora za Studentski zbor među vlastite huškačke redove odlučila prisvojiti ovo lice, ostaje nam nejasno. Ono što bismo htjeli naglasiti jest da je ovo iznimno neprimjeren i uvredljiv uzus vođenja vlastite kampanje, stoga smo inklinirani voditi se zaključkom kako kandidacijska lista Probudimo Filozofski nema ama baš nikakvih problema sa stavovima i djelovanjem gospodina Čirka, nego ga u tome očito i podržavaju", napisano je na stranici Plenuma FFZG-a, a u prilogu je objavljena i njegova fotografija kako polugol salutira desnicom u zraku.   No, objava je sinoć uklonjena pa su administratori stranice objavili novu objavu na kojoj se nalazi screenshot stare.   "Prije otprilike dvadesetak minuta prijavljen je i izbrisan post posvećen Frani Čirku i kandidacijskoj listi proBUDImo Filozofski kojeg vam ovom prilikom ponovno donosimo u cijelosti. SFSN", stoji u objašnjenju. Na prozivke su u komentarima odgovorili iz inicijative Probudimo Filozofski.   "ahaha isprva smo mislili da se šalite, ali vi ste izgleda ozbiljni 😂😂 Nije dotični student jedini koji se zadržao s nama u razgovoru, bilo ih je puno više, dapače, mogli ste i vi doći popiti čašu soka s nama i pojesti koji keks...   Ali drago nam je da ste nas danas pratili, odsad ćemo se okretati iza sebe dok budemo šetali fakultetom!   Da niste smiješni, bili biste tužni", napisali su.   "Dragi kolege i drage kolegice, za okretanjem nema potrebe. Keksi i sokovi su sasvim uredna stvar za ponuditi na štandu kako bi se pokrenuo razgovor, ali Frano Čirko apsolutno nije! Ne pokušavajte degradirati činjenicu da se jedan neofašist zadržava na prostoru promocije - dakle, iza vašeg štanda - vaše liste! Kako vam nije neugodno asocirati se s Franom Čirkom? Desnica u zraku vam je također smiješna?  Da vam nije ugodno, bilo bi vam neugodno", odvratili su sa stranice Plenum Filozofskog fakulteta u Zagrebu.   Iz inicijative Probudimo Filozofski tada su samo poručili administratorima da prestanu lagati, ali nisu objasnili o kojim je točno lažima riječ. Javio se i Čirko  Uskoro se javio i sam prozvani Čirko.   "URNEBES  Ovo je toliko dobro da vam se moram javno zahvaliti što ste mi uljepšali dan :D Zahvaljujući Plenumu, od danas je Enciklopedija ljevičarskih uvredljivih etiketa bogatija za par novih pojmova. Osobno sam na svoj račun u životu dobio troznamenkasti broj etiketa/stigmu/uvreda, ali ovo je nešto prebrutalno, nešto novo, nešto divlje – RADIKALNI DEMOGRAF, prekaljeni homofob i prolajfer   Plenume, hvala ti! Lajkam vas  Za ozbač: Vi i politika koja stoji iza vas su očito u tolikom strahu od gubitka hegemonije nad FFZG-om da ste danas kao pravi KGB-ovci nadzirali cijeli fakultet. Tako ste, između ostaloga, primijetili da sam se i ja danas malo zadržao s onim studentima koji su se mimo vas usudili kandidirati za SZ, a koji pritom na pozadini svojih kapitalističkih iPhoneova nemaju sliku Marxa (kao njihove kolege iz Plenuma) te koji ne vode svete križarske ratove protiv klerofašističkih zloduha na Sveučilištu. Pa ste tako, u nedostatku argumenata, za finiš kampanje protiv svojih protukandidata izabrali ovakvu nisku i patetičnu razinu napadanja. Ljudi, morate se početi navikavati na različitost, kvalitetan dijalog i toleranciju (zvučim kao ljevičar, ali sam ozbiljan)", napisao je Čirko na što je ispod komentara Plenum FFZG-a zalijepio sliku kako pozira nacističkim pozdravom.