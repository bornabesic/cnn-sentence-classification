Slovenski parlament danas je s 47 glasova za i 20 protiv potvrdio zakonski prijedlog vlade, nazvan "lex Mercator", kojim se nastoji zaštititi slovenske interese u postupku restrukturiranja slovenskog trgovačkog lanca u vlasništvu koncerna Agrokor. Prihvaćenim zakonom Agrokorova tvrtka-kći definira se kao slovensko "sistemsko poduzeće", važno za zaposlenost i za socijalnu i financijsku stabilnost. Nadalje, lex Mercator stvara zakonsku podlogu za imenovanje predstavnika države kao dodatnog izvanrednog člana Mercatorove uprave koji bi kontrolirao financijske transfere između matičnog koncerna i Mercatora. Ministar gospodarstva Zdravko Počivalšek u govoru zastupnicima prije glasanja odbacio je sugestiju oporbe da se prihvati amandman po kojemu bi se imenovanje slovenskog povjerenika u upravi vezalo za suglasnost vlasnika Agrokora. Počivalšek je objasnio da je zakon bio nužan kako bi se spriječilo eventualno neopravdano odlijevanje Mercatorova novca u Agrokor koji je insolventan i pokušaj da se sanacija Agrokora izvede ne račun slovenske tvrtke. Za razliku od hrvatskog "lex Agrokora" kojim je hrvatska država preuzela upravljanje Agrokorom, slovenski zakon ne poseže u vlasničko pravo nego želi zaštititi zaposlene u Mercatoru, njegove dobavljače i spriječiti odljev novca u Agrokor koji je u problemima, ustvrdio je ministar. Zakon se donosi u izvanrednoj situaciji kako bi se spriječilo financijsko iscrpljivanje slovenskog trgovačkog lanca koji ima gotovo 25.000 zaposlenih u Sloveniji i Srbiji, a nije u stanju podmirivati svoje financijske obveze. Zakonski postupak prije glasanja u parlamentu komentirao je i premijer Miro Cerar na sastanku svoje koalicije. Lex Mercator "stručno je i politički" utemeljen i to je primjeren način da se zaštite slovenski javni interesi, rekao je Cerar. Slovenija je morala zbog situacije u Agrokoru učiniti prvi korak, objasnio je premijer. Dvije oporbene stranke glasale su protiv lexa Mercator, ocijenivši da će biti neučinkovit i da je zakonski prijedlog "nepripremljen". Te stranke smatraju da se donošenjem zakona država miješa u privatno vlasništvo što može dovesti do nepovjerenja stranih investitora i podizanja tužbi protiv Slovenije. Počivalšek je, međutim, istaknuo da nije riječ o protuustavnom zakonu odbacivši tvrdnje oporbe da on derogira privatno vlasništvo. >> Gubitak Mercatora mogao bi iznositi i 50 milijuna eura, sve zbog Agrokora >> Zemlje regije očekuju jednak tretman dobavljača tvrtki vezanih uz Agrokor kao i u Hrvatskoj 