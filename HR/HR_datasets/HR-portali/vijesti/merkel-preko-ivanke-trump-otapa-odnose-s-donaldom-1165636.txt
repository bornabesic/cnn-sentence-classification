Dvadeset najutjecajnijih žena svijeta okupilo se u Berlinu na poziv njemačke kancelarke Angele Merkel na sastanku nazvanom “Women 20” koji se organizira u sklopu njemačkog predsjedanja skupinom 20 najmoćnijih zemalja svijeta G20. Nježna diplomacija Iako je Merkel kao domaćin sastanka zasigurno najsnažnija figura ovog okupljanja, svjetla reflektora ipak je preuzela kći američkog predsjednika Donalda Trumpa, Ivanka, koja je u Berlinu predstavljala Sjedinjene Američke Države. Baš poput prave zvijezde Ivanku su fotoreporteri pratili u stopu, od slijetanja u zračnu luku do odlaska u hotel i sudjelovanja na sastanku. A ona je već pri dolasku u Berlin privukla pozornost s obzirom na to da je doletjela redovnom zrakoplovnom linijom, a ne privatnim avionom, kao i potezom da sama nosi prtljagu do automobila. Među ostalim sudionicama sastanka “Women 20” istaknula se i modnim kreacijama, baš kao i nizozemska kraljica Maxima koja je također sudjelovala u “ženskim razgovorima. Njemački mediji ovo su okupljanje uoči sastanka G20 koji se za dva tjedna održava u Hamburgu nazvali velikim uspjehom “nježne diplomacije” kancelarke Angele Merkel i svojevrsnom potvrdom kako žene zauzimaju visoko i važno mjesto u političkom, ali i poslovnom svijetu. Ovom poslovnom segmentu dodatni pečat dalo je prisustvo šefice Međunarodnog monetarnog fonda Christine Lagarde, koja se s Merkel sastala i prije nekoliko tjedana u sklopu sastanka njemačke kancelarke i vodećih ljudi svjetskih financijskih institucija. Organizaciju ovakvog skupa treba gledati i kroz prizmu odnosa EU, posebno Njemačke, i SAD-a u kojem će Angela Merkel preko Ivanke Trump pokušati utjecati na njezina oca. Fond za poticanje žena Osim svojom pojavom, Ivanka je i u svom govoru privukla pažnju medija izjavivši kako se smatra feministicom. – Vjerujem da sam feministica, iz razloga što se zalažem za jednakost spolova u svim segmentima. Ovdje smo da o tome raspravljamo i da pokušamo to objasniti onima koji misle drugačije – kazala je Ivanka dodavši kako je ona još uvijek na početku te kako želi slušati i učiti, ali i utjecati na stavove svog oca Donalda Trumpa koji je često imao seksističke izjave. Njemačka kancelarka Angela Merkel u svom je nastupu naglasak stavila na važnost žena u poslovnom svijetu, kazavši kako još uvijek ne može objasniti zašto tek svaku desetu tvrtku u Njemačkoj pokreće žena. – Baš kao što se ni ja nisam odlučila pokrenuti tvrtku, slično izgleda razmišljaju i druge žene. Upravo zato potrebni su ovakvi sastanci. Trebalo bi možda osnovati i poseban fond kojeg bi recimo punile zemlje poput Njemačke, SAD-a, Kanade ili Nizozemske, upravljala bi Svjetska banka i on bi po potrebi bio nadopunjavan - rekla je Angela Merkel. >> Procurio detalj sa sastanka: Kako je Trump šokirao Merkel >> Kako je Ivanka Trump zabila nož u leđa ocu Donaldu 