Prije četiri godine, kada se oslobođen svih optužbi Ante Gotovina vratio u Hrvatsku, iznenadio je nepatetičnim nastupom pred 100.000 ljudi na Trgu bana Jelačića u Zagrebu. “Rat pripada prošlosti”, bila je prva jaka poruka, a uslijedila je “okrenimo se budućnosti svi zajedno”. Neke je tada razočarao, ne zbog pomirljivih izjava, nego jer je postalo jasno da se Gotovina neće uključiti u aktivni politički život i biti političar. U biti, Gotovina je razočarao dio hrvatske političke elite koja ga je željela upregnuti iz dnevnopolitičkih interesa pa je dobro što je postao ono što je i obećavao – ribar. Zapravo poduzetnik i jedan od najvećih uzgajivača tuna. Politiku ne voli, a kako i bi kada mu je uzela 10 godina života koje je proveo ili u sklanjanju od progonitelja ili zatočen u ćeliji od sedam četvornih metara. No, ako se on riješio politike, nije se ona njega. Bilo je puno pokušaja političara da se približe generalu. A kako je od toga bilo nemoguće sasvim pobjeći, Gotovina se pokoji put, prije izbora, i fotografirao s nekima od njih. Na taj je način “intervenirao” u korist Grabar-Kitarović, Karamarka, Plenkovića i Stiera. Kako je Milanović bliski prijatelj Ante Kotromanovića, Gotovinina suborca, on je dobio i više, obilazio je Gotovininu farmu, a nekoliko je puta objavljeno i da ribare zajedno. Premda je Milanović dobio više “Gotovine” od ostalih, i to je ustvari spadalo u fotografiranje za društvene mreže i medije. No, ima iznimaka kad se Gotovina izravno uključio u politiku. Kada je izbio sukob politika oko vojnog mimohoda u Zagrebu, zaštitio je Kotromanovića, predložio kompromis – i mimohod i Knin, u dva dana. Najjači Gotovinin ulet u dnevnu politiku zbio se, međutim, u ožujku 2015. To je vrijeme žestokog sukoba u vlasti oko novog ravnatelja SOA-e, a Karamarko pokazuje da je spreman rušiti svoju Vladu ako ga premijer Orešković ne posluša i ne postavi njegov kadar. Orešković to ne čini, s predsjednicom postavlja Daniela Markića. – Poznajem ga iz vremena 1991., kad je kao mlad čovjek, student, došao s grupom mladih i kao dragovoljac se uključio u Tigrove – tada je kazao Gotovina i dodao da je na njega ostavio dojam “discipliniranog, hrabrog, požrtvovnog i perspektivnog časnika”. Možda je ta izjava i presudila. Tako je “dnevnopolitički” reagirao i prije dva mjeseca, kada je pod ružnim udarom i Damir Krstičević. Gotovina apelira na institucije da “zaštite operacije i ljude iz Domovinskog rata od olakih objeda za potrebe dnevne politike”. – Ti si svoju odanost dokazao u presudnim godinama – poručio je Krstičeviću i riješio problem. Politički se general, dakle, izravno angažira kada se napadi na njegove suborce pretvaraju u histeriju koja ugrožava sliku o Domovinskom ratu. I ne krije da je “ponosan na naše vrijeme i sve naše ljude”. Mudri bi ljudi rekli da je za Hrvatsku dobro da ima ovakve ljude koji su iznad političkih podjela. I koji mogu djelovati u općem, a ne u interesu jedne ili druge političke opcije.      >> Na današnji dan prije četiri godine oslobođeni su Gotovina i Markač 