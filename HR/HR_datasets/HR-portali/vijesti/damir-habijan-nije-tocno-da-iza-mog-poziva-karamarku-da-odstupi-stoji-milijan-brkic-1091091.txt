- Koliko znam, on je zbilja neovisan i nema političkog mentora prema kojemu bi imao kakvih obveza. Osim toga, materijalno je zbrinut. Jedino je sigurno da njegov istup odgovara Milijanu Brkiću, a zna se da je varaždinski ogranak na Brkićevoj, a ne na Karamarkovoj strani – tako o Damiru Habijanu, šefu varaždinskog HDZ-a, koji je razbjesnio stranački vrh pozivom Karamarku da odstupi iz Vlade, govori dobar poznavatelj političkih prilika u “gradu baroka”. Habijan je varaždinski HDZ preuzeo potkraj travnja ove godine, nakon što je stranka gotovo godinu dana tražila lice koje bi joj popravilo kronično mizeran rejting u tome gradu. Odabir je, prema preporuci županijskoga stranačkog šefa Anđelka Strička, pao na mladog, 34-godišnjeg elokventnog i modernog pravnika dendijevskog izgleda. Rođeni Varaždinec, Habijan je završio pravo u Zagrebu i nakon položenog pravosudnog ispita postao partner u odvjetničkom društvu iz hrvatskoga “top 50”, Uskoković i partneri. U stranku se učlanio 2007., u 26. godini života. Naš sugovornik prekjučerašnji Habijanov istup tumači dvama motivima. Jedan je navodno njegov pokušaj da sačuva obraz HDZ-u među Varaždincima, tako da stranka ne potone na samo dno, a drugi je povezan s njegovim pokušajem da se elegantno povuče iz obveze da za godinu dana bude HDZ-ov kandidat za gradonačelnika. Prema nedavnoj predizbornoj anketi, sadašnji gradonačelnik Goran Habuš (HNS), njegova bivša zamjenica Natalija Martinčević (Reformisti) i vjerojatni SDP-ov kandidat Alen Kišić su na 20-ak posto, dok im Habijan gleda u leđa. – Uopće se time ne zamaram. Osim toga, nikad izričito nisam izrazio ambiciju da budem kandidat za gradonačelnika. Jučer sam čuo i da iza mog poziva Karamarku da odstupi stoji Milijan Brkić, a to također nema veze s istinom. Pokojni kardinal Franjo Kuharić kazao je kako ima istina od kojih se ne može odstupiti. Toga se držim – komentirao je Habijan. Ostavku na koju ga je pozvao Domagoj Ivan Milošević ne misli dati, ali je svoj mandat dao u ruke gradskome odboru.      