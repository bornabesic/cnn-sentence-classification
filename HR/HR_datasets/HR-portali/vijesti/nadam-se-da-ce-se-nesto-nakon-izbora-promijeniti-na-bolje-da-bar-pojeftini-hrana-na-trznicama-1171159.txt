Osječanka Božica Bačak slabo čuje, slabo vidi i boluje od osteoporoze. Hoda sporo i oslanjajući se na štap. Na leđima joj je ravno 80 godina. No, ništa ju to nije spriječilo da, ni ne broji više po koji put, ispuni svoju građansku dužnost. Sin ju je dopratio na biračko mjesto na Trgu baruna Franje Trenka u nedjelju već u 9 sati. - Uvijek dolazim na glasovanje! To jednostavno treba odraditi, kao građanin. Gotovo sam na svake izbore izašla u svom životu, koliko god sam mogla – priča nam Božica. I njezin je glas, uvjerena je, važan. - Nadam se da će se nešto nakon izbora promijeniti na bolje, trebalo bi. Da bar bude jeftinija hrana na tržnicama, previše su digli cijene zelenoga – otkriva nam starica što bi nju razveselilo. U sasvim drukčijem raspoloženju, s istog je biračkog mjesta izjurila Zlata Dasović. - Nisam glasovala jer me nema na popisu birača. Za prošle lokalne izbore cijelu sam Tvrđu obišla, sva biračka mjesta, da bi me poslali ovamo, na Trg baurna Trenka. Tu sam bila. No, danas me nema ni tu, trebala bih ići tražiiti gdje sam. Neću tražiti, i neću glasovati. Neću se nikome ni žaliti jer bih se mogla žaliti 24 sata. Baš sam revoltirana i nesretna, važno je samo da se svi samo naslikavaju i da kažu "divno nam je, krasno nam je" – ogorčena je bila Zlata. Otkrila je, pak, kako bi glasovala. - Ja u stvari nemam svog kandidata za gradonačelnika, napravila bih nevažeći listić, eto, toliko o mom biračkom raspoloženju – zaključila je.