Novi ministar znanosti i obrazovanja Pavo Barišić u četvrtak je prigodom primopredaje dužnosti u pet točaka opovrgnuo tvrdnje koje je o njemu u saborskoj raspravi iznio Željko Jovanović (SDP). Govoreći o Jovanovićevim optužbama na svoj račun, Barišić je spomenuo anegdotu o grčkom filozofu Sokratu, kojem su prijatelji rekli da neki ljudi o njemu govore neistine i štete ugledu, a Sokrat im je odgovorio: "Ti koji to govore ne govore o meni, oni govore ružno o onima koji to povjeruju, a da nisu provjerili". Barišić je Jovanovićeve tvrdnje sažeo u pet točaka, te ih odbacio kao neistinite. Ustvrdio je kako nije istina da je smijenjen s mjesta ravnatelja Instituta za filozofiju 2000. godine, već je do kraja završio svoj manadat 2001. jer je bila smjena vlasti, te da je na dužnosti prvog ravnatelja obnovljenog Instituta za filozofiju bio punih deset godina. Također je osporio tvrdnje utemljene na novinskom članku o tome da je Barišić "superprofesor koji drži 19 kolegija". To je potpuna neistina jer nije držao 19 kolegija, niti premašivao trostruku normu jer norma iznosi 300 sati godišnje, a on je imao 310 sati. Podsjeća da je navode iz tog članka odmah demantirao tadašnji dekan Filozofskoga fakulteta Sveučilišta u Splitu Josip Milat. Barišić je odbacio i Jovanovićeve navode da je naplaćivao dvostruke dnevnice. "Nakon što sam odstupio iz Ministarstva znanosti, obrazovanja i športa u dogovoru s tadašnjim ministrom Draganom Primorcem, šuškalo se po kuloarima da sam naplaćivao dvostruke dnevnice, a odgovorno tvrdim - nikada to nisam napravio". Opovrgnuo je i optužbe da u njegovim znanstvenim radovima ima plagijata, te podsjetio kako je prije pet godina takva prijava bila upućena protiv niza znanstvenika, ali je u njegovu slučaju odbačena, a misli da je tako bilo i s drugim prijavama. Barišićev peti demanti vezan je uz tvrdnje da je dobio kredit s povlaštenim kamatama. "Nikada u životu nisam tražio kredit od ustanova u kojima sam radio", ustvrdio je. "Kategorički tvrdim da nema nezakonitih i neetičnih radnji zbog koji bih se trebao osjećati odgovornim", zaključio je Barišić i pozvao se na izjavu saborskoga zastupnika Branimira Glavaša - "Neka presude ne donose mediji, neka presude donose sudovi", dodavši kako je Glavaš vjerojatno imao iskustva zašto je tako govorio . Na novinarsko pitanje hoće li reforma obrazovnoga sustava "sada krenuti u drugom smjeru", novi ministar je odgovorio kako će se uvažavati sve pozitivno što je do sada učinjeno. Rekao je kako bi osobno želio da se uključe svi akteri, te je najavio da će pozvati sadašnje i prethodno povjerenstvo, uključujući i akademika Vladimira Paara i Borisa Jokića. Barišić nije odgovorio na pitanje zašto se razišao s Draganom Primorcem, dodavši kako je o tome već dosta rekao, a na medijima je da to istražuju. Hrvatski premijer Andrej Plenković rekao je u četvrtak u Bruxelesu da ne zna ništa o optužbama za plagiranje protiv novog ministra za znanost i obrazovanja Pave Barišića. Plagiranje znanstvenih radova jedna je od optužbi oporbe na račun Barišića koji je u srijedu potvrđen za ministra u Plenkovićevoj vladi. "Ja sam razgovarao s ministrom Barišićem. On je čovjek koji ima sve reference da radi ovaj posao. Ukazao mi je da postoje te situacije od prije nekoliko godina kada je bio pomoćnik ministra, a ovo što govorite, o tome ne znam ništa“, rekao je novinarima Plenković koji sudjeluje na summitu EU.