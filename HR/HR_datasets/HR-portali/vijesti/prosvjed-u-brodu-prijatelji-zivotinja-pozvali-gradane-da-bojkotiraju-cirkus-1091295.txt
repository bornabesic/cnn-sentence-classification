Iako od policije nisu dobili zeleno svjetlo za održavanje prosvjeda, aktivisti za zaštitu životinja ipak su se danas okupili pokraj šatora cirkusa "Safari" u Slavonskom Brodu kako bi izrazili svoje protivljenje predstavama sa životinjskim točkama. Njih petnaestak pitali su što je to toliko divno u gledanju životinja kako balansiraju jedne drugima po leđima, skaču kroz vatreni obruč i izvode razne druge trikove u paničnom strahu od batina i zlostavljanja. - Nedopustivo je i nehumano koristiti životinje u zabavne svrhe. To nije u njihovoj prirodi. Zamislite ljude koje prisiljavaju da rade kao robovi ili protitutke. To što im za taj posao daju kruh i krov nad glavom ne znači da im je lijepo. Nitko ne bi odabrao takav život, ni ljudi ni životinje – kazala je aktivistica Darija Debeljak. Prosvjednici su upozorili da životinje u cirkusu žive u vrlo lošim uvjetima te su nehumano tretirane, zbog čega se ova praksa u mnogim sredinama u Hrvatskoj i svijetu sve više napušta. Građane su pozvali da bojkotiraju predstave i razmisle kako će objasniti svojoj djeci zbog čega te životinje plešu, a od Grada traže hitno donošenje odluke o zabrani cirkusa sa životinjama. Zahtijevaju i općenitu zabranu držanja životinja u cirkusima. - I ja sam kao dijete išla u cirkus sa životinjama. Bilo mi je to zabavno i nisam razmišljala kroz što one prolaze i kako žive, niti je bilo nekoga tko bi mi na to ukazao. Možda te životinje izgledaju lijepo i uhranjeno, ali to nije život – dodala je Darija Debeljak. Aktivisti su upozorili kako je cirkus zabranjen u svim civiliziranim drzavama i kako se još samo kod nas pokušava prodati tugu pod sreću. - Govore da su deva i ljama u Africi domaće životinje. I majmuni su domaće životinje u Africi, ali ne i u Europi. Isto tako, krava je u Indiji sveta životinja, pa znamo što se s njom radi ovdje. Hoćemo li onda njihove zakone početi provoditi ovdje? – zapitao se Sandro Jozić iz udruge "Treća sreća". 