Bivše vodstvo HRT-a je samo dvadesetak dana prije smjene bivšeg glavnog ravnatelja Gorana Radmana potpisalo ugovore s vanjskim producentima o nabavi serija "Balkanska kuhinja" i "Hrvatski premijeri" autora Denisa Kuljiša i Gordana Malića, iako je istovremeno bilo zaustavljeno deset ugovora s drugim producentima o nabavi programa vrijednog više milijuna milijuna kuna. Kako je Malić potvrdio za Hinu ugovor za seriju "Hrvatski premijeri" potpisan je u posljednjim tjednima mandata Gorana Radmana i bivšeg ravnatelja programa Saše Runjića u iznosu od 800.000 kuna ili 100.000 kuna za jednu od osam planiranih epizoda od pedesetak minuta. Serija je bila ugovorena na temelju javnog poziva iz 2015. ali i kao serija "Balkanska kuhinja" nije navedena u posljednjem izvješću o HRT-ovoj nabavi programa od neovisnih proizvođača s Radmanovim potpisom sastavljenom krajem veljače, a objavljenom tek krajem travnja, mjesec dana nakon Radmanove smjene. Prema Malićevim riječima, snimanje serije "Hrvatski premijeri" produkcijske kuće Missart počelo je prije nekoliko mjeseci, dosad je uplaćeno oko trećina novca za njezinu proizvodnju, a trebala bi biti završena u listopadu i prikazana na HRT-u krajem godine. "Balkanska kuhinja", produkcijske kuće Paragon koju vodi Nada Mirković, supruga novinara i kolumnista Denisa Kuljiša, planirana u deset epizoda od pedesetak minuta, vrijedna je 999.468. kuna. Navodno je zamišljena kao dokumentarna serija na temelju intervjua s poznatim ljudima s područja bivše Jugoslavije. Kuljiš koji se spominje kao scenarist nije bio dostupan za odgovore kada je bio sklopljen ugovor produkcije Paragon s HRT-om te u kojoj je fazi realizacija serije i kada je planirano njezino emitiranje. No, s druge strane, HRT je potvrdio sklopljene ugovore s tim produkcijskim kućama. U odgovoru Hini navode da su za seriju "Balkanska kuhinja" ugovor 9. veljače 2016. potpisali Radman i Nada Mirković kao ovlaštena osoba tvrtke Paragon. "Snimanje je započelo, a emitiranje je predviđeno ujesen ove godine na Prvome programu Hrvatske televizije. Scenarist je Denis Kuljiš", stoji u HRT-ovu odgovoru Hini. Potvrdili su da je istoga dana potpisan ugovor i za Malićevu seriju koji je u ime produkcijske kuće Missart potpisao Matija Prskalo. Iako se navodi da je potpisnik ugovora u ime HRT-a bio Goran Radman koji je bio smijenjen početkom ožujka, u odgovoru HRT-a navode se i ostale odgovorne osobe za nabavu tih serija. "Ovime ističemo i kako Povjerenstvo za dokumentarne sadržaje u sastavu Zoran Mihajlović, Siniša Galar, Robert Zuber, Marija Kosor i Đelo Hadžiselimović nije dalo preporuku za spomenuta djela. Odluku o nabavi tih djela donijeli su tadašnji ravnatelj Poslovne jedinice Program Hrvatske radiotelevizije Saša Runjić i tadašnji glavni urednik Prvoga programa Hrvatske televizije Igor Tomljanović", ističe se u odgovoru HRT-a. Posljednjih mjeseci Radmanova mandata potpisani ugovori za programe vrijedni 2,7 milijuna kuna Osim "Balkanske kuhinje" i "Hrvatskih premijera", kako doznaje Hina, u posljednjim mjesecima Radmanova mandata potpisani su ugovori i programi ukupne vrijednosti od 2,7 milijuna kuna, među kojima su serije u sklopu obrazovnog i znanstvenog programa značajno skromnijeg proračuna prema kojem bi dvadesetminutne epizode stajale 16.500, odnosno 23.000 kuna. S druge strane u posljednjem tromjesečju mandata bivšeg ravnatelja programa Saše Runjića zaustavljeni su "ugovori u postupku potpisivanja" s deset neovisnih proizvođača programa - jedan je ponuditelj odustao, sedam je ugovora zaustavljeno, a dva su postupku ovjere. Među serijama koje su 'stopirane' ističu se "Katastrofe koje su potresle Hrvatsku" produkcijske kuće B produkcija planirane u šest epizoda po cijeni od 900.521 kuna, ali i serija "Modernizatori ili predatori" u produkcijske kuće Fade in s cijenom od 1,43 milijuna kuna ili 179.957 kuna po jednoj od osam planiranih epizoda. Doznaje se i da je Interfilm kao ponuditelj najskuplje serije naslovljene "Povijest hrvatskog filma i televizije" vrijedne 1,78 milijuna kuna odustao od projekta. S HRT-a ističu da su bivši glavni urednici tri televizijska programa (HTV 1, HTV 2 i HTV 3) uputili i izravni poziv za otkup serija "Carpe Diem", "Seoska gozba", "Slatka kuharica" i "Počivali u miru". Bivši ravnatelj programa HRT-a Saša Runjić koji je, prema uvjetima poslovanja HRT-a, na zahtjev nekog od glavnih urednika programa mogao ovlastiti nadležno HRT-ovo povjerenstvo da izravno uputi ponudu pojedinim neovisnim proizvođačima nije mogao komentirati razloge nabave ili odustajanja od navedenih projekata neovisnih proizvođača bez dozvole nadređenih na HRT-u. Runjić je nakon smjene zaposlen u produkciji znanstvenog i obrazovnog programa na HRT-u. Govoreći o povećanim troškovima vanjske produkcije vršitelj dužnosti glavnog ravnatelja HRT-a Siniša Kovačića nedavno je naglasio da su se na HRT-u "ponašali kao pijani bogataši". Kovačić je istaknuo i da će HRT poštivati svoju zakonsku obavezu o otkupu djela neovisnih proizvođača, no dodao je i kako HRT neće ići na štetu svojih unutarnjih resursa koji nisu dovoljno iskorišteni zbog povećanog otkupa vanjske produkcije. Upitan nije li njegov zadatak da ispita odgovornost za navodno rasipanje novca HRT-ovih pretplatnika, Kovačić je naglasio da se u pitanju nabave tog dijela programa provodi revizija te da će se "sve što ima elemente kaznene odgovornosti" uputiti "nadležnim institucijama". Prema posljednjem izvješću predstavljenom na sjednici Programskog vijeća, HRT je lani za nabavu sadržaja od neovisnih proizvođača potrošio 58,4 milijuna kuna, čak 117 posto više od zakonom propisanog minimuma od 15 posto programskog budžeta HRT-a. >> HRT: Otvoreno se ovaj tjedan ne emitira 