Jedina mreža koja “posluje kao mafija” u Mađarskoj ona je milijardera Georgea Sorosa, izjavio je mađarski premijer Viktor Orbán. Soroseva “mreža i njegove agencije” su “značajan i netransparentan sastavni dio javnog života u Mađarskoj”, rekao je premijer za radio Kossuth, a prenijela agencija MTI. Još korak dalje je otišao Tamás Deutsch, zastupnik Orbánove stranke Fidesz u Europskom parlamentu, koji je izjavio da je “Soros otvoreno objavio rat demokratski izabranom premijeru i vladi u Budimpešti”. Takve oštre reakcije izazvao je Sorosev govor u srijedu navečer u Bruxellesu te objavljen tekst o stanju EU, u kojem se posebno osvrnuo na Mađarsku i njezina premijera, koji je krajem 1980-ih, u doba pada komunizma, bio stipendist zaklade Otvoreno društvo koju financira Soros, burzovni spekulant i milijarder koji je napustio rodnu Mađarsku nakon Drugoga svjetskog rata. Sukob je izbio zbog kritika koje Otvoreno društvo upućuje Orbánovoj vladi zbog gušenja medija i pada demokratskih standarda, a posljednji je povod zakon o visokom školstvu kojim Mađarska kani zatvoriti Srednjoeuropsko sveučilište u Budimpešti. Soros je prozvao glavne protivnike Europe u koju on vjeruje - Mađarsku i Poljsku, a posebno Viktora Orbána s kojim se sukobio i na osobnoj razini. - On sebe doživljava kao zaštitnika mađarskog suvereniteta, a mene kao valutnog spekulanta koji koristi svoj novac da bi preplavio Europu ilegalnim imigrantima, posebno njegovu Mađarsku - kazao je Soros, ističući da je on upravo suprotno: ponosni osnivač Srednjoeuropskog sveučilišta koje je danas autonomno ne samo u odnosu na Orbána, nego i na svog osnivača. - Divim se hrabrosti Mađara koji su pokazali otpor prema prevari i korupciji mafija-države koju je Orbán utemeljio - izjavio je Soros. Ohrabren je energijom kojom su institucije EU odgovorile na izazove iz Poljske i Mađarske.