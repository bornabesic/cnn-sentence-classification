Tekst: I. Ćimić Foto: djurkin.hr ZLATKO ĐURKIN, visokopozicionirani HDZ-ovac u Međimurskoj županiji koji obnaša dužnost rizničara u toj stranci, za svoje tri tvrtke koje se bave tekstilom dobio je oko 1,2 milijuna kuna državnih poticaja od Ministarstva gospodarstva, rada i poduzetništva i u to pet sasvim različitih kategorija. > Omiljena premijerkina modna dizajnerica dobila 1,3 milijuna kuna poticaja  > Uništena industrija: Polančec dijelio kapom i šakom novce podobnim tekstilcima Tako je njegova tvrtka Angel dobila gotovo milijun kuna točnije 987.755 kuna i to u kategoriji operativnog programa potpora održanju i konkurentnosti tekstilne industrije. Tvrtka Đurkin je dobila i 75 tisuća kuna za projekt jačanja konkurentnosti te za marketinške aktivnosti 19.000 kuna. Ista tvrtka dobila je još 20 tisuća kuna za projekt poduzetništva žena. Isto tako njegova tvrtka Bat dobila je 40 tisuća kuna za poduzetništvo mladih i početnika. Kada smo Đurkina, koji je postao poznat kada je javno objavljeno da je HDZ-u donirao gotovo pola milijuna kuna, upitali kako komentira visoki iznos potpore za svoje tvrtke te veliki iznos novca dobili smo neuobičajeni odgovor. Logika HDZ-a "S obzirom da sam ja visokopozicionirani HDZ-ovac, mogu vam reći da sam malo dobio", bila je prva reakcija Đurkina kada smo ga upitali za komentar. Đurkin kaže da je za tvrtku "Đurkin d.o.o." dobio 114 tisuća kuna, a s obzirom na to da je njegova supruga suvlasnik tvrtke dobio je novac i u kategoriji Poduzetništvo žena. No, sporno je i 40 tisuća kuna za tvrtku Bat koja je, kako smo napisali, dobila za Poduzetništvo mladih i početnika. Zlatka Đurkina upitali smo je li možda tvrtku prebacio na sina ili kćer? "Ne, Bat je u vlasništvu tvrtke Đurkin d.o.o. i nije prebačena na nekog od mojih", bila je njegova prva reakcija. Kada smo ga nakon toga upitali kako je moguće baš u toj kategoriji uzeti novac, njegov odgovor bio je savršeno logičan. "Pa, prijavio sam se na natječaj!", rekao je Đurkin iznenađeno dodajući da ispitamo i druge tvrtke koje su dobivale potpore. Đurkin je početnik jer je novu tvrtku osnovao prije tri godine!? No, ništa manje logično objašnjenje dobili smo i od Ministarstva gospodarstva. "Javni poziv za navedeni projekt objavljen je 7. travnja 2009. godine, a temeljem kriterija korisnici potpore su subjekti malog gospodarstva, odnosno  mladi do 30 godina starosti, početnici do tri godine poslovanja i osobe s invaliditetom. Bat d.o.o. osnovan je 2006. godine, te ulazi u kategoriju poduzetnika početnika", stoji u odgovoru Ministarstva kojega nakon Damira Polančeca vodi Đuro Popijač. HDZ-u pola milijuna za razvoj demokracije Đurkin je inače poznat po velikim poslovima koje dobiva od tvrtke Međimurje plin d.o.o. gdje je kao direktor postavljen šef Međimurskog HDZ-a  Vladimir Ivković. U posljednje dvije godine Đurkin je dobio poslova u vrijednosti većoj od pet i pol milijuna kuna za svoju tvrtku Đurkin d.o.o., no i u tome ne vidi ništa sporno. "Znam na što ciljate. Dao sam 438.493 kuna donacije mojoj stranci, HDZ-u. Dao sam to zbog razvoja demokracije. Da mogu, dao bi im više. Jer moj novac za HDZ ide i vama da i vi možete primiti plaću i da možete slobodno raditi", rekao je na kraju Đurkin.