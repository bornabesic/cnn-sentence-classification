Javni dug opće države iznosio je u Hrvatskoj na kraju lipnja 285,67 milijardi kuna, što je 1,72 milijarde kuna ili 0,6 posto manje nego krajem lipnja prošle godine, pa je udio duga u bruto domaćem proizvodu (BDP) smanjen s lanjskih 87,1 na 84,6 posto, pokazuju u ponedjeljak objavljeni podaci Eurostata. To je drugo tromjesečje zaredom kako je javni dug smanjen na godišnjoj razini, što nije zabilježeno od kada se podaci vode po usporedivoj metodologiji - od kraja 1999. godine. U odnosu, pak, na prvo tromjesečje, kada je udio javnog duga iznosio 85,8 posto BDP-a, u drugom je kvartalu hrvatski javni dug smanjen za 2,4 milijarde kuna ili 0,8 posto. Time je europski statistički ured potvrdio nedavno objavljene podatke Hrvatske narodne banke (HNB). S padom udjela javnog duga u BDP-u za 2,5 postotnih bodova na godišnjoj razini, Hrvatska se svrstala među 15 zemalja Europske unije u kojima je zabilježen pad duga. Najviše je, za 13 postotnih bodova, pao udio javnog duga u BDP-u u Irskoj, a slijede Nizozemska, s padom za 3,3 boda, i Mađarska, s 3,2 boda. S druge strane, najviše je na godišnjoj razini udio javnog duga u BDP-u porastao u Grčkoj, za 9,7 postotnih bodova, potom u Latviji, za 3,7 bodova, i Portugalu, za 2,9 bodova. Hrvatska među 15 članica EU-a s padom duga S padom udjela u drugom tromjesečju za 1,2 postotna boda u odnosu na prethodno, Hrvatska se našla među 15 zemalja EU-a koje su i na kvartalnoj razini zabilježile smanjenje duga. Najviše je na toj razini smanjen udio javnog duga u BDP-u u Finskoj, za 2,7 postotnih bodova, potom Irskoj, za 2,6 bodova, i Mađarskoj, za 1,6 bodova. S druge strane, najviše je porastao udio javnog duga u BDP-u u Grčkoj, za 3,1 postotni bod, potom Portugalu, za 2,8 bodova, i Latviji, za 2,6 bodova. Prema podacima Eurostata, u svih 28 članica EU-a udio javnog duga u BDP-u pao je u drugom tromjesečju na 84,3 posto, dok je u prethodnom kvartalu iznosio 84,5 posto. I na godišnjoj je razini u EU udio javnog duga u BDP-u pao, s obzirom da je na kraju lipnja prošle godine iznosio 87,5 posto. U eurozoni je, pak, udio javnog duga u BDP-u u drugom tromjesečju pao na 91,2 posto, s 91,3 posto u prethodnom tromjesečju. Na godišnjoj je razini taj udio smanjen za 0,9 postotnih bodova, s obzirom da je na kraju lipnja prošle godine iznosio 92,1 posto. >> Ne treba nas plašiti 2017., cijena hrvatskog duga već je prepolovljena >> Država treba bankama zahvaliti na padu duga za pet milijardi eura 