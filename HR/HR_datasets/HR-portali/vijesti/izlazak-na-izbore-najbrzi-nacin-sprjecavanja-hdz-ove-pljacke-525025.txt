Josip Živković i Franko Vidović, SDP-ovi kandidati za gradonačelnika Šibenika i šibensko-kninskog župana, u četvrtak su pozvali birače da u nedjelju u što većem broju izađu na lokalne izbore jer je to, ističu, najbrži način da se spriječi pljačka građana koju, po njima, u zadnje četiri godine provodi HDZ, odnosno šibenski gradonačelnik i župan Željko Burić i Goran Pauk. "Naša želja je služiti građanima i zaustaviti pljačkanje grada od protekle četiri godine, kad je komunalna naknada udvostručena, kad smo posve bespotrebno plaćali dvije kune po kubiku vode, kad su gradske firme investirale milijune u potpuno promašene stvari gdje je pet milijun kuna pretvoreno u 'nula' u slučaju ulaganja Vodovoda u Jadransku banku. Takvi ljudi ne smiju više voditi grad", poručio je Živković. HDZ-ovca Burića prozvao je da je financijski uništio šibensku bolnicu dok ju je vodio, "a sad je na rubu da uništi cijeli grad i krajnje je vrijeme da ode s vlasti". "Najaktualnija je situacija s TEF-om, gdje je gradsko zemljište prepušteno državi na upravljanje, i to Vladi koja ne zna ni ima li većinu u Saboru. I Austro-ugarska je jednom davno došla u Šibenik, uzela atraktivna zemljišta i izgradila vojarne. Do dan danas one nisu vraćene građanima. Slična je situacija s TEF-om, a najlakši način da se ne dogodi takav scenarije je promjena vlasti", istaknuo je Živković Naglasio je kako SDP-ovci nisu bleferi i uhljebi, već ljudi koji žele i znaju raditi. "Ma kakav god bio HDZ, ne želim dobiti izbore zato što oni ne valjaju i što žele novu generaciju uhljeba. Želim da građani shvate tko sam, kakav sam i zašto želim voditi grad. Ja to želim i mogu. Nismo bleferi i uhljebi, znamo raditi i iskoristite nas", poručio je biračima. Vidović je rekao kako je na jučerašnjem HDZ-ovom predizbornom skupu "vladala nervoza koja ne priliči demokratskom sustavu". "Gradonačelnik Burić i župan Pauk misle da su faraoni kojima bi se mi trebali klanjati. Rekao je da smo zli i izopačeni, ali razumijem Burića, on je već stariji čovjek pa vjerojatno demencija uzima danak. Zaboravio je za Banj i ostale projekte, tko ih je pokrenuo. Vjerujem da će u nedjelju građani birati Josipa, a ne Željka", kazao je Vidović. Upozorava na ogromne razlike u razvoju obalnog dijela županije i Zagore. "Ovu županiju to je pretvorilo u županiju velikih razlika, a ne ravnomjernog razvoja. Do prije par godina brojili smo 120.000 stanovnika, a sada ne vjerujem da ih ima više od 100.000. Ne radi se samo o natalitetu i mortalitetu, nego i iseljavanju. Imamo dva nacionalna parka, 150 kilometara obalne crte, imamo strahovitu perspektivu razvoja, a jedino je Ličko-senjska županija gora od nas po podacima HGK.  Predlažem Pauku da dobro promisli za koga će glasati na izborima, čini mi se da je od svega već umoran", dodao je. Tema: Lokalni izbori 2017. 