Dok u SDP-u traje težak proces pronalaska novog predsjednika stranke, njihov dojučerašnji strateški partner HNS već se dobrano priprema za lokalne izbore. I kako se sada čini, mogli bi, svojim kandidatima, SDP-u pomutiti planove u čak tri velika grada – Zagrebu, Osijeku, ali i u Rijeci. Na što u SDP-u ne gledaju blagonaklono te priznaju da bi im to mogao biti veliki problem jer oni zbog stranačkih procesa i bavljenjem samima sobom dobru križaljku za lokalne izbore još nemaju. Mrak-Taritaš rastu šanse S druge strane HNS, osim Anke Mrak-Taritaš, koja “juriša” na Zagreb, ne isključuje opciju da bi se za gradonačelnika Osijeka mogao kandidirati i predsjednik stranke Ivan Vrdoljak, a sve su glasnije priče da bi HNS račune SDP-u mogao pomrsiti i u Rijeci. I to kandidaturom Pere Lučina, rektora Sveučilišta u Rijeci od kojeg u SDP-u strahuju jer bi njegov ulazak u izbornu utrku umanjio šanse Vojku Obersnelu. U HNS-u su posebno zadovoljni kako se stvari razvijaju u Zagrebu, gdje drže da njihovoj kandidatkinji Anki Mrak Taritaš šanse rastu iz dana u dan. Najbolji dokaz za to, dodaju, njezinih je šest tisuća preferencijalnih glasova u Gornjoj i Donjoj Dubravi te Sesvetama na prošlim parlamentarnim izborima, što je više nego što je dobio Milan Bandić u tim gradskim četvrtima. U istim četvrtima Mrak Taritaš je u studenom 2015. godine osvojila oko 1500 preferencijalnih glasova. S druge strane SDP u Zagrebu planira ići s Davorom Bernardićem, šefom zagrebačke organizacije SDP-a i aktualnim kandidatom za novog predsjednika stranke. U slučaju da izgubi izbore za šefa SDP-a neki u aktualnom stranačkom vodstvu ne vjeruju da bi mu time bila ugrožena i kandidatura za gradonačelnika . – Teško da bi ispao iz te kombinacije jer će Bernardić osvojiti respektabilan broj glasova članstva na izborima za predsjednika i time dodatno učvrstiti svoju poziciju kandidata za gradonačelnika – kaže jedan član Predsjedništva SDP-a. Prijetnje s Iblerovog trga Naglašava i kako je ponašanje HNS-a vrlo problematično. – Oni mogu kandidirati svoje ljude gdje god žele, ali onda neka ne računaju više na nas na parlamentarnim izborima. Jer ako ideš bez nas u strateške sredine, onda to znači da više nećeš biti ni naš strateški partner na nacionalnoj razini – kaže naš izvor iz vodstva stanke. Dodaje i kako će SDP, bude li HNS doista solirao, kandidirati svoje ljude i u nekim sredinama gdje su do sada “vladali” HNS-ovci poput Varaždina, a nije isključeno, dodaje, da SDP, budu li se stvari tako razvijale, podrži i Radimira Čačića kao kandidata za varaždinskog župana.      >> Mrak Taritaš: Mi moramo na sljedeće izbore izaći samostalno 