Za svojega posjeta Kaliforniji predjednik SAD-a Barack Obama nastavio je unositi razdor među republikance, privlačući na svoju stranu sve više republikanskih gradonačelnika i guvernera željnih pomoći iz saveznog proračuna. Nakon što su za Obamin prijedlog 787 milijarda dolara pomoći gospodarstvu ruku digla samo trojica senatora i nijedan kongresnik iz Republikanske stanke, mnogi lokalni političari zanemarili su stranačku stegu i stali na stranu onoga koji dijeli novac – Obame.  Jedan od tih "prebjega" je i guverner Kalifornije Arnold Schwarzenegger, koji je i prije javno izjavljivao da oni republikanski guverneri koji za svoje države ne žele "Obaminu pomoć" (poput Marka Sanforda u Južnoj Carolini) mogu slobodno taj novac poslati njemu u Kaliforniju, jer njemu trebaju i zna kako da ih iskoristi. Guverner Schwarzenegger ima dogovoren sastanak s američkim predsjednikom u četvrtak u gradskoj vijećnici u Los Angelesu. No, prije toga na svojoj dvodnevnoj kalifornijskoj turneji predsjednik se obratio narodu u gradiću Costa Mesi blizu L.A-a.  To što se na popisu projekata koji će biti financirani novcem od poticaja našao i novi trak na istočnom autoputu u Orange Countyju, izazvalo je oduševljeno klicanje oko 1300 okupljenih u Costa Mesi. Narodu u Kaliforniji Obama je izložio svoj plan reforme zdravstva, energetike, obrazovanja, poreza i javne potrošnje:  - Znam da ima onih u Washingtonu i na Wall Streetu koji kažu da se trebamo usredotočiti na samo jedan problem odjednom, 'naš problem', ali ne ide to tako. Ne možete birati hoćete li platiti ratu hipoteke ili medicinske troškove – rekao je Obama u dvadesetminutnom izlaganju, a onda odgovorio na osam pitanja okupljenih.  Na pitanje hoće li se kandidirati za predsjednika i 2012., odgovorio je:  - Ako ono što mislim da se mora obaviti mogu obaviti za četiri godine, čak i kad bi to značilo da sam predsjednik samo četiri godine, radije bih bio zapamćen kao dobar predsjednik, koji je u četiri godine nalazio odgovore na teška pitanja, nego osrednji predsjednik u osam godina.   Za vrtoglave bonuse isplaćene menadžerima nedavno nacionaliziranog osiguravatelja AIG Obama je čak preuzeo dio odgovornosti:  - Znam da je Washington potpuno izbezuumljen, i svi pokazuju prstom jedni na druge i kažu: 'oni su krivi, republikanci su krivi, demokrati su krivi'. Evo, ja ću preuzeti krivnju, kao predsjednik. Mi nismo napisali te ugovore, ali, kad si na vlasti, trebaš se odgovarajuće pobrinuti da se takve stvari ne događaju - istaknuo je predsjednik.  Nakon pitanja o radnim mjestima, školama i sindikalnim pravima, zadnje pitanje ticalo se jednog od najosjeljivijih problema koji je i George W. Bush pokušao riješiti – nelegalnih useljenika. Obama je izjavio da se zalaže za rješenje slično onom koje je Bush predložio, i koje u Kongresu tad nije prošlo:  - Ljudi koji su već dugo ovdje i pustili su korijenje moraju imati neki mehanizam pomoću kojeg mogu s vremenom "izaći iz sjene".  Obamino rješenje legalizacije statusa ilegalaca imalo bi tri uvjeta: svi koji traže legalizaciju morali bi kao prvo naučiti engleski, kao drugo platiti globu i kao treće u redu za rješavanje statusa stati natrag iza onih koji su podnijeli legalan zahtjev za useljenje.  Na kraju je Obama, kojeg su pitanja u vrućoj gradskoj vijećnici dobro oznojila, izjavio da u južnoj Kaliforniji ne samo da je vrijeme ljepše nego u Washingtonu, nego su i razgovori ugodniji. 