U prometnoj nesreći, koja se u srijedu kasno navečer dogodila na raskrižju u Vinkovcima, poginuo je 48-godišnjak vozač osobnog automobila iz Vinkovaca, a tri su osobe lakše ozlijeđene, izvijestila je u četvrtak vukovarsko-srijemska policija. Upravljajući osobnim automobilom „Suzuki Wagon“, vinkovačkih registracijskih oznaka, 48-godišnjak je oko 23 sata prilikom izlaska na ulicu Kralja Zvonimira oduzeo prednost prolaska osobnom automobilu „Opel Vectra“, vinkovačkih registarskih oznaka, kojim je upravljao 24-godišnjak iz Vukovara. Uslijed udara vozila 48-godišnjak je umro na mjestu nesreće, a lakše su ozlijeđeni 24-godišnji vozač i putnici u njegovu vozilu, 34-godišnjak iz Vukovara i 30-godišnjak iz Nuštra. Očevidom je utvrđeno da je 24-godišnjak pod utjecajem alkohola upravljao vozilom prije stjecanja prava na upravljanje vozilom, navodi policija. 