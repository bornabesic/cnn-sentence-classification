Ladislav Ilčić, član saborskog Odbora za obrazovanje, znanost i kulturu, za N1 televiziju komentirao je istup Borisa Jokića, voditelja stručne radne skupine za provedbu cjelovite kurikularne reforme. Jokić je u ponedjeljak najavio da su članovi skupine spremni odstupiti ako ministar znanosti obrazovanja i sporta Predrag Šustar do srijede, 25. svibnja ne odbaci zaključke saborskog Odbora koji po njegovom mišljenju pokazuju potpuno nepoznavanje procesa cjelovite kurikularne refome. Ilčić je na Jokićev ultimatum odgovorio oštro: - Vi cijelo vrijeme poistovjećujete gospodina Jokića i kurikularnu reformu. On je današnjim ultimatumom pokazao da rado sluša mišljenje drugih, ali samo ako im je nadređen. Potpuno je nesposoban surađivati s drugima ravnopravno. To je ključni problem. U obrazovanju ne može biti mjesta za isključivost. Na ovoj su javnoj raspravi radili mnogi stručnjaci. Ne može se biti ovako isključiv kako je Jokić i stavljati ultimatume. To nije pristup u pluralnom društvu u kojem bi ljudi trebali biti željni i voljni saslušati mišljenje drugih - rekao je Ilčić. Na pitanje novinara Ilčić je zanijekao postojanje političkih ucjena o kojima priča Jokić. - Kad govorimo o ucjenama, jedini koji postavlja ucjene je gospodin Jokić, to je javno izrekao. Može se špekulirati, ali očito je da gospodin Jokić stavlja ucjene. Njega su odabrali političari, i on je politički odabran, i njega je SDP odabrao. Nisu odabrali druge, nego ove. Zadaća politike jest to da odlučuje o ključnim procesima u hrvatskoj državi. Političari su dobili povjerenje da vode građane u svim važnim stvarima. Mislim da bi Jokić trebao pokazati više smisla za pluralnost i uvažiti činjenicu da bi u tu radnu skupinu, osim politologa i sociologa, trebalo uključiti i ljude iz STEM područja. Iz krize će nas izvući matematičari, inženjeri i znanstvenici, kojih nema u skupini. To bi Jokić trebao vidjeti kao jak argument - smatra Ilčić. Na pitanje novinara tko su tih 10 novih članova s kojima bi se skupina trebala proširiti, Ilčić nije dao konkretan odgovor: - Mi koji smo to predložili u saborskom Odboru za obrazovanje, znanost i kulturu samo smo naveli područja koja su bila zapostavljena u kurikularnoj reformi, ne i ljude. Ali odlučit će ministar. To je dužnost i zakonska obveza ministra da odlučuje tko će biti u ekspertnoj radnoj skupini. Povjerenstvo strategije bi to zapravo trebalo činiti, krivo se radi kad se imenuju po javnom pozivu - rekao je čelnik Hrasta. Što se tiče mogućnosti da on sam ili netko iz Hrasta uđe u radnu skupinu, Ilčić je ostavio mjesta za tu mogućnost: - Ja uopće ne znam tko bi trebao ući u skupinu, nismo imenovali imena, nego područja. Mislim da nitko u Hrvatskoj tko se bavi školstvom i obrazovanjem i tko je relevantan po stručnosti ne bi trebao biti zapostavljen, nikakva isključivanja ne bi mogla biti dobra. Ilčić također smatra da u državi ima dosta stručnjaka koji mogu provesti reformu i bez Jokića: - Postoji li uopće itko u Hrvatskoj tko zna o školstvu više od Jokića? S reformom se mora ići dalje. Ako je netko isključiv, kao što je to Jokić, onda ne treba sudjelovati u kurikularnoj reformi. Na kraju je čelnik Hrasta komentirao i nedavni 'Hod za život', kojeg je i sam bio dio:  - Da ste imalo pratili što se događalo na 'Hodu za život', vidjeli biste obitelji s djecom, koje su širile poruku za život, za obitelj. Ženama koje idu na pobačaj iz ekonomskih razlika, treba se pomoći. Mediji to nisu adekvatno popratili. Ja samo kažem da ćemo se boriti za medicinski znanstvenu činjenicu da život počinje od trenutka začeća. Tu trebamo imati konsenzus. Neću se navlačiti na dio u kojem se narod voli svađati za i protiv, idemo prvo na ono u čemu narod može imati konsenzus.