Predsjednica Republike Kolinda Grabar-Kitarović je na svečanosti u povodu Dana Grada Zagreba, predložila da se u sklopu Gradske uprave otvori mali, učinkoviti ured - Ured hrvatske solidarnosti koji bi mogao surađivati s brojnim zavičajnim društvima u Zagrebu te usmjeravati i usklađivati suradnju Zagreba s općinama i gradovima diljem Hrvatske, ali i izvan nje, gdje god žive Hrvati. "Uvjerena sam da bi značenje takve suradnje bilo na svaki način od izvanredne važnosti", istaknula je predsjednica Republike na svečanosti u Staroj gradskoj vijećnici na kojoj su zaslužnim pojedincima i ustanovama dodijeljena javna priznanja Grada Zagreba.  Naglasila je kako Zagreb već mnogo pomaže raznim donacijama drugim općinama i gradovima, a uključen je i u rješavanje nacionalnih problema kao što je Imunološki zavod. "No, za ujednačen regionalni razvoj moramo što više razvijati partnersku suradnju između naših općina, županija i gradova. A Zagreb tu ima najveću odgovornost jer ima najveće potencijale", rekla je Grabar-Kitarović. Navela je da je stopa nezaposlenosti u Zagrebu od 7,4 posto upola manja od hrvatskog prosjeka, podsjetivši i da već dvije godine po anketama ima i najljepši Advent u Europi te da smo sada dočekali da ga je najugledniji svjetski turistički vodič Lonely Planet proglasio najpoželjnijom europskom turističkom destinacijom. Grabar-Kitarović ustvrdila je da Zagreb živi u turističkim superlativima te da svi ti uspjesi nisu došli slučajno već su plod sustavnog rada Turističke zajednice grada, Gradske uprave na čelu s gradonačelnikom, ali i građana. Predsjednica je istaknula demografsku osviještenost Grada Zagreba. "Iako nema tako izrazite demografske probleme kao neki dijelovi Hrvatske, vrlo je važno što se donose mjere radi demografske revitalizacije, pa tako i najnovija mjera novčane pomoći za roditelje odgojitelje u obiteljima s troje i više djece. No, temelj uspjehu svih tih mjera mora biti gospodarski prosperitet", poručila je. Dodala je kako se zna da Zagreb mnogo ulaže u razvoj poduzetništva, obrtništva, a u novije vrijeme i startup-scene te istaknula kako svemu tome treba zahvaliti što je stopa nezaposlenosti od 7,4 posto upola manja od hrvatskog prosjeka.      Posebice je naglasila važnost Zagreba za očuvanje i promicanje nacionalne reprezentativnosti. Rekla je kako joj je drago što je nedavno otkriven spomenik Nikoli Šubiću Zrinskom i što se planiraju podignuti spomenici Domovini i prvom hrvatskom predsjedniku Franji Tuđmanu.  "Ne zaboravimo da je njegova želja bila Oltar Domovine i da, u suradnji Grada i Države, tom iznimnom spomeniku naše državnosti treba dati odgovarajuće značenje i sadržaj", poručila je predsjednica.  Kazala je kako su joj poznati projekti koje planira gradonačelnik te istaknula kako su oni ambiciozni ali ostvarivi programi za budućnost. "Kao Predsjednica rado ću uvijek u sklopu svojih ovlasti dati potporu svakom dobrom projektu, posebice kada on znači i dobrobit za cijelu Hrvatsku", poručila je.   Naravno, rekla je, "sve te velike zadaće i perspektive pretpostavljaju političko suglasje i zajedništvo, odgovornost i stručnost Gradske uprave i otvorenost građanima, jer su oni dobri duh ovoga grada". Predsjednica je poručila da moramo i djecu i mlade odgajati u tom duhu. "Odgajati ih za odgovornost prema gradu, učiti ih da mi, Zagrepčanke i Zagrepčani, uključujući i nas prigrljene, svojim načinom života i odnosom prema Gradu najviše određujemo njegovu budućnost i vlastiti standard života", poručila je Grabar-Kitarović. Dodala je da nas na to danas podsjećaju i naši nagrađeni sugrađani.  Predsjednica je svim laureatima srdačno čestitala na postignućima i doprinosu tomu što Zagreb iz godine u godinu opravdava naslov hrvatske i europske metropole. Bandić: Svijet potvrđuje da je Zagreb moderan, uljudan, socijalno osjetljiv i poseban Zagrebački gradonačelnik Milan Bandić rekao je da se u prigodi Dana Zagreba i blagdana Majke Božje od Kamenitih vrata, nebeske zaštitnice, uobičajilo "da gradonačelnik napravi svojevrsnu inventuru realiziranih projekata u protekloj godini". Međutim, kako smo u izbornom vremenu i kako je pred građanima još jedan izborni krug u kojem će oni vrednovati njihove učinke i rezultate te se izjašnjavati o planovima za budućnost i za smjer kojim treba voditi našu metropolu, Bandić je istaknuo kako će izostaviti uobičajeni izvještaj o učinjenome u prošloj godini. Bandić je istaknuo da svijet potvrđuje da je Zagreb moderan, uljudan, socijalno osjetljiv i poseban, a da statistika pokazuje da je razvijeniji od ostatka Hrvatske, da je grad u kojem je smanjena nezaposlenost te da Zagrepčani uživaju u najvišim demografskim poticajima u državi. "Međutim, sve dobro što Zagreb danas predstavlja zahvaljujemo prije svega ljudima koji su ga stvarali, koji su ga svakim danom činili razvijenijim i ljepšim, boljim i ugodnijim za život. I to svi, naši poznati i manje poznati, ali i potpuno nepoznati sugrađani. Svi oni su i stvaratelji i nositelji identiteta našeg grada, ali su, zajedno s našim gostima njegovi najbolji glasnogovornici", naglasio je Bandić.   Istaknuo je da se danas nagrađuje one bez kojih Zagreb ne bi bio ni djelićem onoga što jest - istinska europska metropola.  J. Kostelić "Zagrepčanka godine", 14-ero dobilo Nagradu Grada, a Mock i Marin Povelju počasnog građanina    Gradonačelnik Bandić uručio je nagradu Zagrepčanka godine najboljoj hrvatskoj sportašici svih vremena Janici Kostelić te Nagradu Grada Zagreba 14-ero zaslužnih ustanova i pojedinaca. Dodijeljena je i Povelja počasnog građanina Aloisu Mocku i dr. Emiliju Marinu. Povelju Počasnog građanina za Aloisa Mocka preuzeo je austrijski veleposlanik u  Hrvatskoj Andreas Wiedenhoff. Nagrada Grada Zagreba uručena je: Auto Hrvatskoj, Prirodoslovnoj školi Vladimira Preloga, Zagrebačkoj filharmoniji, akademiku Josipu Božičeviću, dr. Dubravki Brezak Stamać, dr. Mislavu Grgiću, dr. Robertu Kolundžiću, velečasnom Vladimiru Magdiću, Mariju Možniku, mr. Božidaru Petraču, akademskom slikaru Dimitriju Popoviću, dr. Krešimiru Rotimu, Jakovu Sedlaru i Ivanu Šikiću. Na svečanoj sjednici bili su mnoge istaknute osobe iz javnog, političkog, društvenog, vjerskog, kulturnog, znanstvenog, sportskog života Hrvatske, a među njima i izaslanik predsjednika Hrvatskog sabora i predsjednika Vlade RH Andrija Mikulić.