Američka DEA, policijsko-obavještajna agencija za suzbijanje droge, otvorila je ured u Zagrebu. S obzirom na prirodu posla koji agencija obavlja, možda bi ta vijest i prošla “ispod radara” da je na Twitteru nije objavila američka veleposlanica u Hrvatskoj Julieta Valls Noyes. “Ponosim se i uzbuđena sam što otvaram regionalni ured agencije DEA”, napisala je nakon što je u društvu šefova agencije simbolički prerezala crvenu vrpcu i otvorila ured koji je, zasad, smješten u krugu američkog veleposlanstva u zagrebačkom Buzinu. Premda tim povodom nije bilo izjava za medije, doznajemo kako je moćna organizacija s 12 tisuća zaposlenih u 70 zemalja diljem svijeta, koja djeluje unutar američkog Ministarstva pravosuđa, u Hrvatsku došla na vlastitu inicijativu koja je, dakako, objeručke prihvaćena. S obzirom na to da prisutnost DEA-e na ovim prostorima datira još od 70-ih, takvih je zahtjeva bilo i prije, no za otvaranje prvog ureda u Hrvatskoj trebali su se očito steći i važni preduvjeti poput promjene političkog sustava i članstva u organizacijama poput NATO-a. Američki specijalni agenti obučeni za borbu protiv zloporabe droga, vični obračunima s narkokartelima koji su u hrvatskoj javnosti dosad viđeni samo na filmskom platnu, djelovat će u suradnji s hrvatskom policijom i USKOK-om, no osobno naoružanje nosit će samo u krugu veleposlanstva. Na ulicama hrvatskih gradova neće borbeno djelovati niti uhićivati, već će taj dio posla pokrivati domaći represivni sustav, dok će djelatnici agencije biti zaduženi za prikupljanje informacija za operativno djelovanje. Upućuje li dolazak američke agencije na jačanje ionako snažne tzv. balkanske rute, pitamo Dubravka Klarića, magistra kriminalistike i savjetnika u Vladinu Uredu za suzbijanje droga koji je godinama surađivao s DEA-om. Otvaranjem ureda u Zagrebu lakše će pokrivati teren u regiji, ne mislim da je riječ o povećanom obujmu posla nego da je jednostavnije voditi operacije iz zagrebačke baze nego iz susjednih ureda poput onoga u Beču. Aktualni trendovi zloporabe droga i kaznena djela krijumčarenja diktiraju određeni tempo a taj će posao sada biti puno lakše i efikasnije raditi. U svakome slučaju, pozdravljam otvaranje DEA-ina ureda u Zagrebu, to je vrlo značajno za Hrvatsku – tumači Dubravko Klarić.  >> Rat protiv droge na američkim ulicama: Novi opijat uzrokovao smrt 300 ljudi Nije tajna da agenti DEA-e rade u teškim uvjetima ali s iznimno jakom logistikom i značajnim sredstvima: godišnji proračun agencije doseže 2,8 milijardi dolara. S obzirom na to da je u Hrvatskoj prošle godine prijavljeno 2800 kaznenih djela proizvodnje, prometa i omogućavanja trošenja droga, nazočnost agencije DEA u Zagrebu zasigurno će pripomoći da uspješnost bude i veća.       