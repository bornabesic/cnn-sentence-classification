U srijedu ujutro izveden je napad na konvoj međunarodnih postrojbi koje su vršile ophodnju blizu američkog veleposlanstva u središtu Kabula pri čemu je poginulo osam osoba a približno 20 ih je ranjeno, većinom civila, objavili su afganistanski dužnosnici. U napadu na "konvoj stranih snaga koje prolaze kroz zonu" poginulo je osam osoba a 25 ih je ranjeno, "većinom civila", kazao je glasnogovornik ministarstva unutarnjih poslova Nadžib Daniš. Prema afganistanskom sigurnosnom izvoru radi se o "autobombi" čija je meta bio "američki konvoj koji je vršio ophodnju blizu američkog veleposlanstva i glavnog stožera Odlučne potpore", NATO-ove operacije u Afganistanu. Taj je izvor ustvrdio da je u napadu osam osoba poginulo a 23 su ranjene, sve afganistanski civili. Također su lakše ranjena dvojica američkih vojnika koja su brzo evakuirana iz zone. Za napad zasad nitko nije preuzeo odgovornost. Do njega dolazi nekoliko dana nakon što su talibani najavili pokretanje "proljetne ofenzive" tijekom koje su posebno zaprijetili stranim postrojbama.