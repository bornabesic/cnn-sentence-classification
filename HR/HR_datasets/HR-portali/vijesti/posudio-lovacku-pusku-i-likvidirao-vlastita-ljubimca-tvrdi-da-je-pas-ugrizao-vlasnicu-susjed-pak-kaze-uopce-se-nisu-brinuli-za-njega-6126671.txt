- Noć prije, pas je napao vlasnicu i izgrizao joj ruku. Zbog toga su u srijedu pozvali lovca. On ili vlasnik, ne znam ni sam, upucao je psa. Pozvao sam policajce, a prije nego što su oni došli, vidio sam kako čiste krv. Tijelo nesretne životinje su sakrili - počinje svoju priču susjed (podaci poznati redakciji) obitelji Kovačić iz mjesta Križovec, nedaleko od Murskog Središća. Kaže kako je sve počelo u utorak navečer. Zlatni retriver Ogi, star oko tri godine, za kojeg naš sugovornik tvrdi kako se vlasnici nisu najbolje brinuli o njemu i da je cijeli prošli tjedan proveo lutajući selom, ugrizao je vlasnicu. Nanio joj je ozbiljne ozljede zbog kojih je završila na Hitnoj pomoći. Susjed je pozvan da smiri agresivnog psa, a on ga je zavezao za ogradu i ostavio. Kad ga je zadnji put vidio, bio je živ. - U srijedu ujutro čuo sam pucanj. Otišao sam do Stanka i Danice vidjeti što se događa. Vidio sam mrtvog psa na stepenicama. Kod njih u dnevnom boravku bio je naš lokalni lovac Mladen Šoltić. Pitao sam ih tko je ubio psa, na što mi je vlasnik rekao da je on, iz lovčeve puške. Nisam mogao vjerovati da je to rekao, ni da je to napravio. Postoji procedura koju mora proći pas koji napadne čovjeka, karantena i resocijalizacija, to svi znamo. Postoji mnogo stvari koje se mogu napraviti a da se životinju ne ubije - kaže nam susjed, kojeg je uzrujao prizor mrtvog psa. No optuženi Stanko Kovačić tvrdi da ništa od toga nije točno. - Nemam komentara. Moj susjed maltretira svoje konje i pse, koji nemaju što jesti - rekao nam je Stanko Kovačić prije nego što nam je poklopio slušalicu. Iz Policijske uprave međimurske kažu da su utvrdili kako je pas usmrćen te da je istraga još u tijeku. Neslužbeno doznajemo kako je Stanko rekao da je više puta na agresivnog retrivera upozoravao veterinarsku inspekciju te lokalni azil, no oni mu nisu pomogli. - Kako nije dobio odgovor, pozvao je prijatelja lovca koji ga je upucao. Tako je rekao policiji - potvrdio nam je naš izvor. No lokalni azil nikada nije dobio njegovu prijavu. Aleksandra Hampamer iz čakovečkog azila Prijatelji kaže da ih nitko iz obitelji Kovačić nije kontaktirao u vezi sa psom. Kazneni zakon zabranjuje usmrćivanje zdrave životinje i za kršenje te odredbe propisuje moguću zatvorsku kaznu do godine dana. Lovci ne smiju pucati u područjima koja se nalaze 300 metara udaljena od šume, a izvan šume se ne smiju kretati s napunjenim oružjem. Zakon o lovstvu izričito navodi da se čak i po cestama u lovištu smije kretati samo s praznim oružjem u navlaci ili zaštitnoj kutiji. Kazna za kršenje te odredbe je novčana i iznosi od 7 do 10 tisuća kuna. Izvan šume lovac je pred zakonom izjednačen s drugim građanima, a njegovo oružje tretira se kao ilegalno. Kazna za korištenje, prema Zakonu o oružju, kreće se od 5 do 50 tisuća kuna, odnosno 45 dana zatvora.