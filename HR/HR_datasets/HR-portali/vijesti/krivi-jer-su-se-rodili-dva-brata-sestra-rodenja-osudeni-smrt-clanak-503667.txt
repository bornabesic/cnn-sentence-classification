Dva albanska dječaka, braća Zef (12) i Marsel (7) te njihova sestra Marsela (9) nikada nisu izišli iz svoje kuće! Zbog straha da će biti ubijeni u krvnoj osveti, ova su djeca zarobljenici svog doma u selu Bardhaju 120 kilometara sjeverno od Tirane. Marsela, Zef i Marsel samo su troje od oko 900 albanske djece koja se čitavog života moraju skrivati zbog starog albanskog običajnog prava poznatog kao kanun. Srednjovjekovni običaj kanun obitelji ubijene osobe daje pravo na krvnu osvetu, odnosno dopušta da nekažnjeno ubije ubojicu ili bilo kojeg muškog člana njegove obitelji, što se često nastavlja sve dok se među sobom ne pobiju svi muški članovi obiju obitelji. Iako kanun formalno zabranjuje ubijanje žena, djece i staraca, to se u praksi često ne poštuje, naročito kada su u pitanju muška djeca pa su ponekad i čitave obitelji osuđene na kućni pritvor. Sve što čini normalan dječji život – odlazak u školu, igra s vršnjacima, nabijanje lopte u vlastitom dvorištu... – Zefi, Marselu i Marseli zabranjeno je. Jedino im je društvo učiteljica koja ih posjećuje triput tjedno. Albansko ministarstvo prosvjete tri puta tjedno šalje učitelje koji djeci od rođenja osuđenoj na zatvor drže deset sati nastave kako bi stekla osnovno obrazovanje. >> Albancima je krvna osveta bila pogubnija od svih ratova