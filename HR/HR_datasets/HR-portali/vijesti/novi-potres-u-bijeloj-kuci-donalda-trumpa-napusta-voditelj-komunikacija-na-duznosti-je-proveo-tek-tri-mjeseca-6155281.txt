Voditelj komunikacija predsjednika SAD-a Donalda Trumpa, Mike Dubke, napušta Bijelu kuću tri mjeseca od imenovanja, rekla je u utorak savjetnica Bijele kuće Kellyane Conway. - On je izrazio želju da ode iz Bijele kuće i također rekao da će još ispratiti predsjednikovu međunarodnu turneju - rekla je Conway u razgovoru za televizijsku postaju Fox News, referirajući se na na prvo Trumpovo putovanje u inozemstvo, na Bliski istok i Europu. Dubke, vlasnik tvrtke za komunikacije koji je u Trumpovu administraciju doveden u ožujku, ostavku je dao 18. svibnja, no nije odredio koji će mu biti posljednji dan na poslu i odlazi dogovorno, izvijestili su mediji. On odlazi u trenutku kada Bijela kuća planira veće strateške promjene kako bi riješila pitanja oko komunikacije između Rusije i tima koji je vodio Trumpovu kampanju. Po dužnosnicima administracije i osobama bliskim Trumpu, predsjednik planira dovesti nove pomoćnike u Bijelu kuću i dodati iskusne političke profesionalce među kojima je i bivši voditelj Trumpove kampanje, a promjene bi mogle dovesti više odvjetnika koji bi se bavili istragom u vezi Rusije. U odjelu za komunikacije Bijele kuće očekuju se i druge promjene, među kojima i rijeđe pojavljivanje pred kamerama glasnogovornika Bijele kuće Seana Spicera, a Trump će češće izravno odgovarati na pitanja medija, izvijestio je Axios News. Conway je u razgovoru za Fox News također odbacila nagađanja da će otići i Spicer i najavila da će on u utorak voditi konferenciju za tisak.