Foto: FaH, Index, Google maps  MUELLER  trgovina Zagreb i Konzum potpisali su ugovor prema kojem će Mueller preuzeti trgovačko poslovanje drogerijskom robom koje je Konzum obavljao u specijaliziranim prodavaonicama pod brendom Kozmo, izvijestili su u utorak iz Konzuma.  "U skladu s najavljenom poslovnom strategijom snažnog fokusa na osnovnu djelatnost, donesena je odluka o izlasku Konzuma iz segmenta drogerija. Vjerujem da smo u drogerijskom lancu Mueller pronašli pouzdanog partnera koji će na zadovoljstvo naših potrošača u narednom razdoblju dodatno razvijati drogerije i njihovo poslovanje. Konzum će kao tržišni lider, u 2017. godini koja je ujedno i godina obilježavanja Konzumovog 60-tog rođendana, i dalje raditi na ukupnom unapređenju svog poslovanja. ", izjavio je Slavko Ledić, predsjednik Uprave Konzuma.  Prva KOZMO drogerija otvorena je u srpnju 2005. godine u Zagrebu, a sada, kako navode na svojim stranicama, imaju 70 prodajnih mjesta i više od 400 zaposlenih.  Kozmo je prvi puta prodan 2009. godine i to fondu Nexus, da bi se 2015. ponovno vratio u portfelj Konzuma.  Nisu se uspjeli izboriti s konkurencijom te su godinama poslovali s gubitkom.  Tako su 2014. godine uz prihode od 272 milijuna kuna napravili minus od 64,6 milijuna. Godinu ranije gibitak je iznosio 60 milijuna huna uz prihode od 240 milijuna kuna, dok je 2012. ukupni prihod bio 227 milijuna a gubitak 55 milijuna kuna.  Prodavalo se i u Sloveniji  Osim neprofitabilnog drogerijskog biznisa Todorić je čistio i portfelj Mercatora, pa je prošle godine prodana kompanija za prodaju sportske opreme Intersport.  U srpnju prošle potpisan je i ugovor o prodaji Modiane - trgovine tekstilom i parfumerijom.  Agrokor je prošle godine prodao i 16 posto udjela u Tisku.   British American Tobacco, koji je vlasnik TDR-a već je i ranije bio u vlasničkoj strukturi Tiska - kroz svoju tvrtku BAT Investments koja posjeduje 25,86 posto dionica.