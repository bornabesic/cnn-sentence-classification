Arbitražni sud za granični spor između Hrvatske i Slovenije zaključio je postupak i odluku će donijeti u idućih nekoliko mjeseci, objavio je Stalni arbitražni sud u Den Haagu. "Točan datum odluke odredit će se naknadno i bit će poznat na vrijeme", stoji u priopćenju suda koji pruža logističku potporu ad hoc arbitraži između Hrvatske i Slovenije. Suci su pismom od 29. ožujka izvijestili predstavnike dviju zemalja da nema potrebe za dodatnim podnescima u vezi s biti graničnog spora i postupak saslušanja proglasili okončanim, dodaje se u priopćenju. Hrvatska je izašla iz arbitraže i najavila da neće priznati odluku suda, dok je Slovenija unatoč tome ustrajala na arbitražnom procesu pred Arbitražnim sudom. Sabor je krajem srpnja 2015. donio odluku o povlačenju iz arbitražnog sporazuma koji su dvije zemlje potpisale 2009., a Sloveniji predložio da počnu pregovori o alternativnom rješavanju spora. Zagreb smatra da je arbitražni proces nepovratno kompromitiran nakon što je otkriveno da su se slovenski predstavnik u arbitražnom sudu Jernej Sekolec i djelatnica slovenskog ministarstva vanjskih poslova Simona Drenik dogovarali o iznošenju slovenskih argumenata i lobiranju kod drugih arbitražnih sudaca. I Sekolec i Drenik nakon toga su odstupili. Ljubljana ne prihvaća hrvatsko stajalište da je arbitraža o granici nepovratno kompromitirana i ustraje na nastavku rada arbitražnog suda čija se odluka očekuje ove godine. Europska komisija je prošli mjesec objavila da općenito podržava arbitražne procese zbog pravne sigurnosti, da je granični spor bilateralno pitanje i da je spremna podržati bilateralno rješenje ako se o tome dvije strane dogovore. Arbitražni sud u Haagu odlučio je nastaviti s radom i nakon povlačenja Hrvatske, smatrajući da unatoč tome što je Slovenija kršila arbitražni sporazum to ne opravdava izlazak Hrvatske iz postupka. >> Odlukom suda vjerojatno ni Slovenija ni Hrvatska neće biti zadovoljne >> Slovenske provokacije eskaliraju, ali dogovor je neizbježan 