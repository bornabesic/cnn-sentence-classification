Predsjednica Republike Kolinda Grabar-Kitarović potvrdila je u subotu na summitu Brdo-Brijuni u Sloveniji da će sudjelovati u Beogradu na inauguraciji novog predsjednika Srbije Aleksandra Vučića. Dosadašnji srbijanski premijer u subotu je na skupu predsjednika država jugoistočne Europe na Brdu kod Kranja prvi put sudjelovao u novom svojstvu predsjednika države i tom je prigodom pozvao kolege iz okruženja da dođu u Beograd na njegovu inauguraciju. Rekao je da će na svečanost doći i mnogi drugi iz susjedstva, Europe i svijeta. Odlazak u Beograd potvrdila je i hrvatska predsjednica na konferenciji za novinare sa slovenskim kolegom Borutom Pahorom i s njemačkim predsjednikom Frankom-Walterom Steinmeierom, posebnim gostom skupa.  Dužnost je dviju država koje imaju otvorena pitanja da ih rješavaju i grade dobre odnose "u interesu hrvatskog i srpskog naroda i svih građana", rekla je hrvatska predsjednica. "Doći će (makedonski predsjednik Đorge) Ivanov, vjerujem i predsjednik Crne Gore Filip Vujanović, predsjednik Slovenije Borut Pahor, siguran sam da će doći i hrvatska predsjednica Kolinda Grabar Kitarović", kazao je Vučić novinarima u stanci sastanka na kojem se susreo i razgovarao i sa Steinmeierom.