Prva dama Sjedinjenih Država Melania Trump (47) i predsjednikova starija kći Ivanka (35) stigle su u subotu u Rijad s predsjednikom iza kojeg je u zemlji ostao niz neugodnih afera. Melania i Ivanka Trump, nepokrivenih glava, bile su u središtu svih pogleda u tom ultrakonzervativnom kraljevstvu gdje se žene moraju pridržavati strogih ograničenja. Na polasku je Melania nosila usku visoko strukiranu narančastu kožnu suknju, bež majicu dugih rukava i bež cipele s viskom potpeticom Manola Blahnika. Pri izlasku iz predsjedničkog zrakoplova bila je u širokim crnim hlačama i crnoj košulji dugih rukava sa širokim pozlaćenim pojasom. Nosila je raspuštenu kosu, poput bivših prvih dama koje su posjetile Saudijsku Arabiju Michelle Obame i Laure Bush. Ivanka je krenula na put u svijetloj cvjetnoj haljini kratkih rukava do koljena, a kad je sletjela u Rijad pojavila se u dugoj crnoj haljini dugih rukava s krupnim bijelim uzrokom. Za ruku je držala svog supruga Jareda Kushnera, koji je kao i ona savjetnik u Bijeloj kući. Odluka bivše prve dame Michelle Obama da neće pokriti glavu tijekom posjeta Saudijskoj Arabiji bila je dočekana s odobravanjem. Ali u komentaru na Twitteru 29. siječnja 2015. Donald Trump je napisao "Mnogi govore da je divno što je gđa Obama odbila nositi maramu u Arabiji, ali Saudijcima je to bilo uvredljivo. Imamo već dosta neprijatelja". Saudijska Arabija strogo primjenjuje islamski zakon koji ženama nameće niz ograničenja. To je jedina zemlja u svijetu u kojoj je ženama zabranjeno voziti i one trebaju odobrenje oca, muža ili brata ako žele studirati ili putovati u inozemstvo. Žene moraju nositi duge crne tradicionalne halje i u javnosti pokrivati glavu. Ali kraljevstvo je prošle godine pokrenulo neke blage promjene i početkom svibnja je tisak objavio da Saudijkama više ne treba odobrenje tutora za administrativne postupke. Policijsko tijelo, Povjerenstvo za promociju vrlina i prevenciju poroka (Moutawa) je bilo često optuživano za zlostavljanja tijekom primjene politike rodne segregacije. U travnju 2016. saudijska vlada je objavila da je smanjila ovlasti te vjerske policije. Organizacija Human Rights Watch je pozdravila taj "pozitivan razvoj".