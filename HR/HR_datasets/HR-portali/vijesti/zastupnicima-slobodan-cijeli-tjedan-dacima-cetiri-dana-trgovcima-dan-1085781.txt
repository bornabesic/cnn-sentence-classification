Nakon kalendarski loše položenog 1. svibnja, blagdan Tijelova strateški se dobro smjestio u četvrtak, što omogućuje narodu omiljeno spajanje do dugog vikenda. Najviše su se okoristili narodni zastupnici – Sabor neće zasjedati cijeli idući tjedan. Nakon što danas odrade drugi krug glasovanja ovaj tjedan, zastupnici bi trebali na odmor do 1. lipnja. Prigovorio je zbog toga jučer u Saboru zastupnik Živog zida Ivan Vilibor Sinčić. – Mi sljedeći tjedan nećemo raditi, valjda opet nema uvjeta za rad umjesto da zasjedamo, ako treba, i cijeli tjedan – upozorio je Sinčić te naglasio kako se zastupnici odmaraju dok dužničko ropstvo u državi iz dana u dan raste. Složio se i zastupnik Mosta Ivan Lovrinović. – Mogli smo barem odraditi ponedjeljak, utorak i srijedu. Ali porazna je jedna druga slika, a to je, ako sam dobro prebrojio, sjedi nas 25 pa sljedeći put kad budete izišli na izbore, razmislite kome dajete svoje glasove – poručio je Lovrinović. Ako gledamo dosadašnju praksu u radu Sabora, katkada se zbog jednog dana praznika u tjednu zasjedanje zaustavljalo cijeli tjedan, a u proteklom se mandatu često događalo, ako praznik ili blagdan pada, recimo, u četvrtak, da Sabor počne sa zasjedanjem u ponedjeljak i radi do srijede. Četiri dana sljedeći će tjedan spojiti u predah prije završnih provjera znanja oko 540 tisuća đaka i 60-ak tisuća zaposlenih u školama. Trgovci sve više rade i na same blagdane, pa o spajanju nema govora, a proizvodne tvrtke su, kao i škole, moguće četverodnevno spajanje premostile godišnjim planom.   >>Ovo su znakovi da 'pucate po šavovima' i da morate 'napuniti baterije'. Prepoznajete li ih? 