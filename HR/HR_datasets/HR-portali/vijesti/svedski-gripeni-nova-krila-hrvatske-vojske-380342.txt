ŠVEDSKO ministarstvo obrane potvrdilo je danas kako je pozitivno odgovorilo na traženje Hrvatske vojske o mogućoj kupnji 12 borbenih zrakoplova JAS 39  - Gripen. Vijest je izašla u švedskim medijima, upravo u vrijeme kada je njihov ministar vanjskih poslova Carl Bildt boravio u Zagrebu. Kako je objasnilo ministarstvo obrane, odgovaranje traženjima Hrvatske, prvi je korak prema kupnji 12 lovaca. Šveđani u svojem priopćenju nisu spominjali cijenu lovaca, no dodali su kako je moguć dogovor o leasingu. Švedski ili američki lovci, pitanje je sad? Saab JAS 39 Gripen je dvosjedni ili jednosjedni višenamjenski borbeni avion. A skraćenica JAS mogla bi se prevesti kao - lov, napad i izviđanje. Ovo je borbeni avion takozvane 4. generacije. Prilagođen je posebno teškim zimskim uvjetima djelovanja i održavanja, te korištenju raznih improviziranih uzletno-sletnih staza. Nalazi se u sastavu zračnih snaga: Švedske, Češke Republike i Mađarske, a naručen je i od Južnoafričke Republike. Poznato je kako se Hrvatska već duže vrijeme dvoumi oko kupnje 12 lovaca. Prema dosadašnjim informacijama iz MORH-a u igri su švedski JAS-39 Gripen, te američki F-16 Block 52. Nedavno su i predstavnici Saaba hrvatskim novinarima predstavili svoj  zrakoplov Jas-39 "gripen", a tada su izrazili svoje uvjerenje kako će sasvim sigurno pobijediti na međunarodnom javnom natječaju, te opremiti Hrvatsko ratno zrakoplovstvo. Ako je suditi po tome što je istog dana kada je švedsko Ministarstvo obrane obznanilo kako je pozitivno odgovorilo o prodaji zrakoplova, a švedski ministar vanjskih poslova Carl Bildt, boravio u Zagrebu u radnom posjetu, čini se kako je dilema riješena.   Hrvatsko ministarstvo vanjskih poslova u svojem priopćenju o susretu s Carlom Bildtom nije spominjalo poslove nabavke zrakoplova. I.Ć.