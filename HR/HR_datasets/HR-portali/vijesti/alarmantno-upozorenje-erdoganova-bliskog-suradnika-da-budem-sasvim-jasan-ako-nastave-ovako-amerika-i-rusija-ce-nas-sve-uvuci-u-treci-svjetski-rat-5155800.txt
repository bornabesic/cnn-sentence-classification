Turski potpredsjednik vlade upozorio je da će Sjedinjene Američke Države i Rusija uvući cijeli svijet u Treći svjetski rat ukoliko se sukob u Siriji ne riješi što prije. Ova alarmantna najava Numana Kurtulmnusa stiže u vrijeme kada su odnosi svjetskih supersila na najnižim odnosima još od Hladnoga rata. Podsjetimo, Amerika se povukla iz pregovora o Siriji nakon što je optužila Ruse za hakiranje, ali i za ratne zločine u ratom razorenoj zemlji. Međutim, Rusi se ne obaziru na to, i dalje pomažu sirijskom predsjedniku Bašaru al-Asadu u uništenju pobunjenika, među kojima je i značajan dio onih koje naoružavaju Amerikanci. - Da budem sasvim jasan, ako se ovako stanje nastavi, Amerika i Rusija doći će do točke kada će međusobno zaratiti. Nažalost, ovaj rat u Siriji bi mogao bi izazvati jedan veliki regionalni rat, možda čak i Treći svjetski rat... - rekao je Kurtulmus.   U razgovoru za tursku državnu agenciju Anadoliju potpredsjednik vlade potvrdio je i da Turska ne misli micati svoje postrojbe iz sjevernog Iraka tijekom bitke za Mosul. - Naše prisustvo tamo je sasvim legitimno i ostat ćemo na tom području onoliko koliko bude potrebno - rekao je Kurtulmus dodavši da je zadatak turske vojske edukacija iračkih vojnika. Na njegovu žalost, to ne misli irački premijer Haider al-Abadi koji je posljednjih dana opasno zaratio s Erdoganom. On smatra da je prisutnost turskih vojnika u Iraku ništa drugo nego - okupacija.