Rusko Ministarstvo obrane je odmah nakon nesreće prizemljilo sve Tu-154 koje imaju na raspolaganju kako bi ih pregledali te ustanovili imaju li neke tehničke probleme. Nekadašnji ponos sovjetskoga civilnog zrakoplovstva sada koristi samo ruska vojska, i to oko 50 letjelica, a dva su u vlasništvu privatne aviokompanije Alrosa koja ih koristi za civilni promet, ali samo za domaće letove. Još nekoliko zrakoplova koriste kompanije zemalja bivšeg SSSR-a (Bjelorusija, Tadžikistan, Kazahstan, Kirgistan), Sjeverna Koreja te Kineska armija. Naime, nakon što je na zrakoplovu izbio požar na aerodromu u Surgutu 2011. godine, a troje putnika nije se uspjelo spasiti unatoč tome što je evakuacija počela na vrijeme i ništa nije upućivalo na to da bi itko mogao nastradati, tadašnji ruski predsjednik Dmitrij Medvedev izdao je ukaz da se zrakoplovi povuku iz civilnog prometa. Zrakoplov Tu-154 trebao je, prema zamisli sovjetskih konstruktora, biti konkurencija tadašnjem Boeingu, ali se ipak nikada nije uspio probiti na zapadno tržište, iako su ga uvijek kvalificirali kao "najudobniji i najmoderniji sovjetski zrakoplov" pa su neki od njih služili kao "predsjednički" u nekim zemljama Istočne Europe, poput DDR-a. Od 1026 zrakoplova tog tipa (raznih modela) koji su sagrađeni od 1968. do 2013. godine, u nesrećama su se srušila 72, a poginule su, prema podacima ruskoga Ministarstva prometa, 3263 osobe. Prva se nesreća dogodila 19. veljače 1973. godine u Pragu kada je poginulo 66 ljudi od njih 100 koliko ih je bilo u avionu. Najveća nesreća Tu-154 dogodila se 1985. godine na aerodromu uzbekistanskoga grada Učkuduk gdje je zbog greške pilota poginulo 200 ljudi i članova posade. Uz ovu nesreću kod Sočija, jedna od najgromoglasnijih je bila i ona kod Smolenska 10. travnja 2010. godine kada su pri slijetanju po iznimno nepovoljnim vremenskim uvjetima poginuli tadašnji poljski predsjednik Lech Kaczyński te zapovjednici svih rodova Poljske armije. U toj je nesreći poginulo 96 ljudi, a ona i sada služi kao ideološko-politička mantra za unutarnje potrebe (ali i u poljsko-ruskim odnosima) vladajuće poljske stranke PiS (Pravo i pravda) koju vodi brat poginuloga predsjednika Jaroslaw Kaczyński. Konstruktorski biro Tupoljev stožerno je mjesto razvoja sovjetske i ruske avioindustrije. Davne 1922. godine osnovao ga je zrakoplovni inženjer i konstruktor Andrej Tupoljev. U nešto manje od 100 godina postojanja izašlo je oko 300 različitih modela Tupoljeva, a sagrađeno je više od 18 tisuća raznih letjelica. Prvi let je Tu-154 izveo krajem 1968., a u flotu tadašnjeg jedinog i najvećeg sovjetskog avioprijevoznika Aeroflota ulazi 1970. godine. U civilnom se zrakoplovstvu zadržao sve do 1998. kada zrakoplov nastavljaju u ograničenoj produkciji proizvoditi u tvornici Aviakor u Samari, ali i tamo se, nakon prestanka interesa, proizvodnja obustavlja 2013. godine. Nakon što ga Aeroflot ukida iz svoje flote, većina aviona prelazi u vlasništvo ruskoga Ministarstva obrane. No, početkom 70-ih godina 20. stoljeća Tu-154 postaje dio flote koja uglavnom leti na inozemnim linijama, a na vrhuncu je tip tog zrakoplova letio u čak 80 stranih destinacija. Unatoč modernom dizajnu i udobnosti, Tu-154 nije se uspio nametnuti na stranom tržištu. Za to je bilo više razloga. Jedan od glavnih je teško upravljanje zrakoplovom čija težina premašuje 100 tona, a dodatno je odbijala i nerazmjerno velika potrošnja goriva u usporedbi sa zapadnim zrakoplovima sličnih gabarita. Naime, zrakoplov se gradio 70-ih godina kada se u SSSR-u nije marilo za potrošnju nafte. Motori Tu-154 trošili su gotovo dvostruko više goriva nego motori Boeinga ili Douglasa. Iako su početkom 21. stoljeća ruski aviokonstruktori pokušali od Tu-154 napraviti zrakoplov sličan Boeingu 737 ili Airbusu A320, nisu uspjeli - zrakoplov je bio previše bučan pa su se ugrađivali dodatni elementi koji su trebali smanjiti buku, ali su samo poskupljivali proizvodnju. Ubrzo, 2006. godine, zbog tog razloga bio mu je zabranjen let u zemlje EU. Trenutačno je, pišu ruski mediji, "deda" među Tu-154, koji se još ne da u otpad, onaj u vlasništvu sjevernokorejske zrakoplovne kompanije: sagrađen je 1976. godine. Sovjetski Savez je uporno želio pokazati da je u stanju u svemu parirati Zapadu. Kad je već poslao prvi u svemir psa, pa zatim Jurija Gagarina, za državni je vrh bilo neprihvatljivo da ne mogu napraviti putnički avion koji će biti udoban i siguran kao što su oni sa Zapada. No, u tome, kao i na brojnim drugim područjima, naprosto nisu uspijevali i zato su na kraju i propali. I država i avioni.   19. 2. 1973. Prag - poginulo je 66 od 100 putnika kad je zrakoplov pao pola kilometra prije sletne staze; pad je preživjela većina putnika, no mnogi su zatim stradali u požaru koji je izbio 8. 7. 1980. Alma Ata (Kazahstan) - poginulo 166 putnika 11. 10. 1984. Omsk - poginuli su 174 putnika i 4 osobe na zemlji; dok se zrakplov spuštao, sudario se na pisti s vozilom za održavanje; glavni uzrok nesreće bio je kontrolor leta koji je zaspao 10. 7. 1985. Učkuduk (Uzbekistan) - poginulo je 200 putnika, i to je tragedija s najvećim brojem poginulih u ovom tipu aviona 8. 2. 1993. Teheran - poginuli su 131 osoba u zrakoplovu i 2 pilota iranskog Su-24 6. 6. 1994. Xian (Kina) - 160 poginulih; zrakoplov se prepolovio u zraku zbog pogreške autopilota 29. 8. 1996. Longyearbyen (Norveška) - 141 poginuli, što je najteža nesreća u povijesti te zemlje; problemi s navigacijom 4. 7. 2001. Irkutsk - 145 poginulih osoba 15. 7. 2009. Kazvin (Iran) - 168 poginulih osoba 10. 4. 2010. Smolensk - 96 poginulih, i to sam politički i vojni vrh Poljske koji je išao na komemoraciju u Katin