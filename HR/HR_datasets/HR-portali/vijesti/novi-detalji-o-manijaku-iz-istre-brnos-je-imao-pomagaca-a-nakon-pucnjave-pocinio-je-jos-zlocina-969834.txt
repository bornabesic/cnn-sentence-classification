Foto: MUP POLICIJA je jučer napokon uhitila manijaka odgovornog za pucnjavu u Vrsaru.  "Izvješćujemo vas da su policijski službenici  danas u poslijepodnevnim satima pronašli i uhitili Danijela Brnosa za kojega se sumnja da je 7. svibnja 2017. godine oko 14,00 sati ispred hotela u Vrsaru pucao u 19-godišnju djevojku i 23-godišnjeg mladića.  Osumnjičeni je uhićen u Vodnjanu nakon čega je doveden u prostorije PU istarske.  Danas su iz policije objavili detaljnije informacije o višednevnom lovu na opasnog bjegunca. Ispostavilo se da je imao i pomagača koji je također uhićen.   "Policijski službenici su danas 13. svibnja u prijepodnevnim satima u pritvorsku jedinicu PU istarske priveli 30-godišnjeg Danijela Brnosa zbog osnovane sumnje da je počinio kaznena djela Teškog ubojstva i Ubojstva u pokušaju, te kaznena djela Protupravne naplate u pokušaju i Prijevare. U pritvorsku jedinicu priveden je i 27-godišnjak za kojeg je utvrđena osnovana sumnja da je počinio kazneno djelo Pomoć počinitelju nakon počinjenja kaznenog djela kao i pomaganje Danijelu Brnosu u počinjenu kaznenog djela Protupravne naplate u pokušaju.  Tijekom kriminalističkog istraživanja policijski službenici utvrdili su osnovanu sumnju da je Danijel Brnos 7. svibnja 2017. godine oko 14 sati ispred hotela u Vrsaru, na štetu 19-godišnje djevojke počinio kazneno djelo Teško ubojstvo u pokušaju a na štetu 23-godišnjaka kazneno djelo Ubojstvo u pokušaju. Imao pomagača  U nastavku kriminalističkog istraživanja utvrđeno je da je osumnjičeni Brnos 12. svibnja oko 12,00 sati u Vodnjanu, u namjeri naplate duga, uz pomoć 27-godišnjaka ostavio prijeteću poruku 25-godišnjaku. Također je utvrđena osnovana sumnja da je Brnos u vremenskom razdoblju od 24. listopada 2016. godine do sredine siječnja 2017. godine u više navrata doveo u zabludu 38-godišnjakinju da mu posudi novac koji je on trebao uložiti u posao od kojega bi oboje ostvarivali dobit.  Policija tereti 27-godišnjaka da je u vremenskom razdoblju od 10.-12. svibnja 2017. godine pomagao osumnjičenom Danijelu Brnosu kojega je zbrinuo i krio u kući u kojoj boravi, kao i da je 12. svibnja pomogao Brnosu u počinjenju kaznenog djela protupravne naplate na štetu 25-godišnjaka.  Protiv Danijela Brnosa i 27-godišnjaka podnijeta je kaznena prijava nadležnom državnom odvjetništvu. Kriminalističko istraživanje nastavlja se obzirom se sumnja da je Danijel Brnos počinio i druga kaznena djela", stoji u priopćenju policije.