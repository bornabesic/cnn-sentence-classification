Kao što je to Harold Macmillan, po ideološkom blueprintu državnog kapitalizma Theresi May možda najbliži konzervativni političar, običavao govoriti: "Events my dear boy, events!" S 20 posto, a prema nekim ispitivanjima čak 26 posto prednosti ispred laburista na početku kampanje, torijevci Therese May mogli su ići samo u jednom smjeru - prema dolje. To se i očekivalo, pogotovo u središnjem dijelu kampanje kada dobar dio glasačkog tijela zapravo prvi put ozbiljnije počinje uzimati u obzir kome će dati svoj glas. Međutim, da će nešto više od tjedan dana prije izbora s torijevcima na 44 posto, a laburistima na 36 posto ta razlika biti "samo" osam posto, a prema nekim ispitivanjima čak šest posto, to zaslužuje objašnjenje. Vratimo se na početak. Razlog zašto je May sazvala prijevremene izbore nije bio samo da pobijedi i dobije elektoralni legitimitet, nego da pobijedi uvjerljivo (računalo se na većinu od oko 100 zastupničkih mjesta) jer su joj uvjerljiva pobjeda i jaka parlamentarna većina (njezina radna sada iznosi 18 zastupnika) potrebni da osigura mirne vode tijekom pregovora o Brexitu koje bi "mangupi" u njezinim redovima mogli dovesti u pitanje. Dakle, cilj je bio ne samo pobjeda, nego uvjerljiva pobjeda. Plan je bio da kapitaliziranjem na golemoj osobnoj razlici između sebe i Jeremyja Corbyna, koja još uvijek na pitanje tko će biti bolji premijer iznosi 45 naspram 28 posto, i inzistiranjem na "snažnom i stabilnom vodstvu" koje jedino ona zemlji može pružiti u suočavanju s EU, Theresa May konzervativce dovede do pobjede kakvu nisu izborili još otprije Johna Majora. Plan je razmjerno dobro funkcionirao sve do lansiranja stranačkih manifesta kada je prednost ispred laburista još uvijek iznosila 15 posto i kada je glavno pitanje izbora bio - Brexit. Laburistički je manifest, kako se i očekivalo, obećao širok spektar popularnih politika, financiran redistributivnim mjerama (povećanjem korporativnog poreza i povećanjem najviših stopa koje plaćaju top 10 posto poreznih obveznika) - renacionalizaciju željeznica, ukidanje školarina za sveučilišta, snažnu potporu zdravstvu i drugim javnim uslugama. Za razliku od toga, torijevski je obećao vrlo malo toga uzudljivoga, štoviše samo još više znoja, suza i rezova u javnoj potrošnji koja je tu i tamo trebala biti macmillanovski zaštićena snažnom državnom intervencijom. Međutim, najveći su se problemi pojavili u najavljenim mjerama smanjivanja potrošnje za socijalnu skrb. Torijevci su predložili ograničiti pomoć starima i najsiromašnijima za grijanje zimi (winter fuel allowance) i uvesti doprinos za skrb pod stare dane (bez ograničenja, ali temeljen na vrijednosti nekretnina u posjedu), vrlo brzo prozvan "Alzheimer porezom". Ne treba reći da su planovi uzletjeli koliko i olovni baloni te da je, usprkos inzistiranju istaknutih ministara kako su mjere nužne, došlo do općeg negodovanja starijega glasačkog segmenta, upravo onoga koji daje najviše glasova konzervativcima. A onda je uslijedio trenutak bez presedana u povijesti britanskih izbora: zaokret od 180 stupnjeva unutar same predizborne kampanje koji je u roku od 48 sati izvela sama Theresa May obećavajući apsolutnu gornju granicu u "Alzheimer porezu", odnosno granicu toga koliko će pojedinci morati sami sudjelovati u trošku za svoju skrb pod stare dane. Ministri nisu bili obaviješteni o tom zaokretu, što je još više dovelo do zbrke u javnosti i proturječnih izjava. Odjednom je nestalo aure "snažnog i stabilnog vodstva" i ostao je samo dojam Therese May neugodno opsjednute kontrolom i s nedovoljnom pažnjom posvećenom detaljima vlastite politike. Ne baš pretjerano dobar znak za uspješno vođenje pregovora o Brexitu gdje će vrag biti upravo u detaljima. Zatim je uslijedio napad u Manchesteru koji je praktički na tjedan dana prekinuo normalnu političku kampanju i koji, usprkos očekivanju, nije donio nikakvu značajniju prednost konzervativcima kao stranci nacionalne sigurnosti i stabilnosti. Dakle, tjedan dana prije izbora stranke su na vrlo "tijesnih" osam posto razlike. Pobjeda konzervativaca nije u pitanju, no u pitanju su veličina pobjede i brend Therese May kao sigurne i stabilne premijerke, dva ključna cilja izbora. I jedno i drugo zapravo znači probleme na horizontu budućoj konzervativnoj vladi. Nedovoljno velika većina u parlamentu ostavlja Downing Street 10 ranjivim ekstremnim zahtjevima desnog torijevskog krila, što znači probleme za stabilnost pregovora o Brexitu, a May se, pak, pokazala Europskoj uniji kao političarka na koju intenzivno i vrlo lako može utjecati unutarnji pritisak ili nezadovoljstvo domaće javnosti. Time su otvorene ranjive točke britanskoj strani u procesu Brexita. S druge strane, Corbyn i laburisti su inicijalni dead cat bounce, tj. da im je popularnost jedino mogla rasti, pretvorili u vrlo uspješnu kampanju, pogotovo među mlađim glasačima, onima ispod 40 godina. Prema glasačkim intencijama, više od 50 posto njih spremno je dati glas laburistima (no samo 43 posto tog segmenta izlazi na izbore). Corbyn se dokazao, kako se i znalo, strastvenim i aktivnim vođom kampanje, što je, pak, neke podsjetilo na kontrast otprije godinu dana kada ga tijekom referenduma o Brexitu nigdje nije bilo vidjeti. Zajedno s pregršt politika kojima su ciljali mlađe (ukidanje školarine i proaktivna stambena politika), laburisti bi prema procjenama mogli zadržati sličnu razinu zastupnika kao i Ed Miliband na izborima otprije dvije godine. Izgleda kako je oporavak Liberalnih demokrata potpuno izostao. Međutim, prednost torijevaca održava kolaps UKIP-a s oko 11 posto u početku kampanje na jedva četiri posto sada, i to može izazvati uvjerljivi poraz laburista. Naime, u velikom broju izbornih okruga u Midlandsu, Walesu i na sjeveru Engleske, u kojima su laburisti 2015. pobijedili, zapravo je bila vrlo tijesna trostrana utrka između njih, konzervativaca i UKIP-a. U mnogima je UKIP odnosio po 8000 glasova, a u nekima je čak bio i drugoplasirana stranka. Ovaj put čini se da će velik dio tih glasova ipak otići konzervativcima zbog čvrstog vjerovanja tih glasača da je jedino Theresa May sposobna osigurati izlazak iz EU, kontrolu granica i smanjivanje imigracije. Većinski izborni sustav (pobjednik odnosi sve) favorizira stranke koje su regionalno bolje raspoređene te zna "umjetno" uveličati njihovu pobjedu. Tony Blair je 1997. s 43 posto glasova (koliko i Theresa May ima danas) osvojio više mjesta u Donjem domu parlamenta nego ijedna stranka u povijesti britanske demokracije i najveću razliku između opozicijske stranke nakon Drugoga svjetskog rata. Za kraj kampanje može se očekivati da će se torijevci vratiti jednom jedinom pitanju - Brexitu te da će to 8. lipnja biti tema koja dominira kampanjom.