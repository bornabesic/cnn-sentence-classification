Borba protiv terorizma te sukobi u Siriji i Ukrajini bit će glavne teme razgovora Emmanuela Macrona i Vladimira Putina u ponedjeljak kada će novi francuski predsjednik u Versaillesu ugostiti ruskog predsjednika.  Na summitu članica G7, održanog prošli tjedan u Italiji, Macron je kazao da s nestrpljenjem očekuje sadržajan dijalog o sirijskom sukobu s ruskim liderom. Francuska i Rusija u sirijskome građanskom ratu podupiru suprotne strane, no obojica čelnika suglasna su da je potrebno iskorijeniti grupe koje su Ujedinjeni narodi stavili na popis terorističkih.  Rusija stoji iza vojnih snaga koje podupiru režim sirijskoga predsjednika Bašara al Asada, dugogodišnjeg ruskog saveznika, a Francuska podupire sirijsku oporbu.  U pogledu odnosa prema Rusiji Macron je u predsjedničkoj predizbornoj kampanji zauzeo oštrije stajalište prema Rusiji od svojih oponenata.  U utorak će se u Versaillesu otvoriti izložba na kojoj će se moći vidjeti dokumenti o posjetu Francuskoj ruskoga cara Petra Velikog Francuskoj 1717. Na taj će se način simbolično obilježiti 300 godina diplomatskih odnosa između dviju zemalja.  'Čelični' stisak ruke Putin Macronu dolazi na sastanak odmah nakon što je francuski predsjednik razgovarao s Donaldom Trumpom. Tijekom fotografiranja dogodio se zanimljiv detalj koji je Macron kasnije i objasnio.  Trump i Macron sastali su se netom prije početka NATO summita prošli tjedan, a sve je zanimalo je li snažno rukovanje bilo slučajno. On je kazao kako je to bio 'trenutak istine', a neki promatrači svjedoče da je Macronov stisak bio toliko čvrst da je Trumpovu ruku pustio tek kad je pobijelila.