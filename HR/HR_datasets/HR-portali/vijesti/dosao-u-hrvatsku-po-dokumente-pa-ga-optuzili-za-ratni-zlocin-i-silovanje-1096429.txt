Županijsko  državno  odvjetništvo  u  Zagrebu  podiglo  je optužnicu protiv Zvezdana Milašina (44), državljanina Hrvatske i Srbije, kojeg se tereti za ratni  zločin nad civilima. Prema optužnici, Milašina se tereti da je kao pripadnik srpske paravojne postrojbe tzv. Teritorijalne obrane Daruvar 16. rujna 1991. s drugim, za sada nepoznatim pripadnicima svoje postrojbe došao u dvorište obiteljske kuće u Doljanima kod Daruvara, gdje su, kako se terete, zajedno zlostavljali petero civila. Naredili su im da legnu na tlo, pri  čemu su im prijetili vatrenim oružjem, nakon čega su ih zatvorili u podrum. U taj podrum naknadno je dovedeno još troje civila, dok je jedna od ranije dovedenih žena i vlasnica kuće izvedena iz podruma. Ženu su odveli u ljetnu  kuhinju, gdje su joj prijetili oružjem da bi je potom, kako se navodi u optužnici, silovali,  Milašin i još jedan nepoznati pripadnik postrojbe.  Milašin  je, inače, po internoj policijskoj tjeralici uhićen u listopadu prošle godine na graničnom prijelazu Bačka Palanka - Ilok i od tada je u istražnom zatvoru u Remetincu. Istražni zatvor mu je određen zbog opasnosti od bijega i težine počinjenog  djela, a tužiteljstvo je u optužnici zatražilo da mu se istražni zatvor produži po istim osnovama. Milašin je lani u Hrvatsku došao kako bi produžio dokumente, a prema kazivanju njegovih rođaka, prije no što je uhićen u više je navrata iz Srbije neometano dolazio u Hrvatsku. >> Protiv dvojice državljana Srbije podignuta optužnica zbog smaknuća civila 1991. 