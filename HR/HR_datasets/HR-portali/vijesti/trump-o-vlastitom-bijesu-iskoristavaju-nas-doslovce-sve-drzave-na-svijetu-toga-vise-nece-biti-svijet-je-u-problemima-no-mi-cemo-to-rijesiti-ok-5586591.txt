Američki predsjednik Donald Trump branio je u četvrtak svoju odluku o privremenoj zabrani ulaska u SAD državljana sedam muslimanskih zemalja, rekavši da je ona ključna za vjerske slobode i toleranciju u Americi. Govoreći na molitvenom doručku u Washingtonu Trump je rekao kako želi spriječiti da se 'val netolerancije' proširi na SAD. 'Svijet je u problemima, no mi ćemo to riješiti, ok? To je ono što radim, ja popravljam stvari', izjavio je Trump. On je prošloga tjedna donio uredbu kojom je suspendirao američki izbjeglički program i zabranio ulaz u državu putnicima iz sedam zemalja s muslimanskom većinom - Irana, Iraka, Libije, Somalije, Sudana i Jemena. The Washington Post objavio je da je Trump vodio izuzetno neugodan razgovor s australskim premijerom o migrantima. 'Vjerujte mi, kada čujete da sam imao neugodan telefonski razgovor, ne brinite. Ni najmanje ne brinite', rekao je, ne navodeći na koji razgovor misli. 'Iskorištavaju nas doslovce sve države na svijetu. Toga više neće biti', istaknuo je Trump koji je najavio politiku 'Amerika na prvom mjestu' koja bi po njemu trebala osigurati da SAD više nitko ne iskorištava bilo u trgovini bilo u drugim vanjskopolitičkim odnosima. Američki predsjednik je dodao da nasilju nad vjerskim manjinama mora doći kraj. 'Sve države imaju moralnu obvezu ustati protiv takvog nasilja. Sve države moraju zajedno raditi da mu se suprotstave, i to žestoko', rekao je Trump. Po njegovim riječima, SAD je posljednjih dana poduzeo 'nužne mjere' kako bi se zaštitile vjerske slobode, govoreći o zabrani koju je uveo. Kritičari, međutim, drže da je time povrijedio ustavno načelo vjerskih sloboda, jer su cilj mjera većinski muslimanske zemlje te da je zatvorio vrata izbjeglicama. Trump tvrdi da je to bilo nužno radi strožih provjera ljudi koji dolaze u SAD. 'Naša zemlja ima najliberalniji imigracijski sustav na svijetu. Ima onih koji to žele iskoristiti da bi uništili vrijednosti koje tako brižno njegujemo', naglasio je. 'Postoje ljudi koji žele ući u našu zemlju da bi širili nasilje ili napadali druge ljude na temelju njihove vjere ili životnog stila. To neće proći. Nećemo dopustiti da se na našu zemlju prenese val nasilja', dodao je Trump. Prema njegovim riječima, novi sustav koji uvodi njegova administracija nužan je kako bi u zemlju ulazili samo oni koji prihvaćaju američke vrijednosti, uključujući vjerske slobode.