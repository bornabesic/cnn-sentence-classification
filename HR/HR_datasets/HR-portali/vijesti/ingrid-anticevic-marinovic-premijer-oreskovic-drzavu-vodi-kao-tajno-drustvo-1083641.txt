Vladina odluka o skidanju s popisa trgovačkih društava od strateškog interesa osam velikih tvrtki te najava njihove privatizacije uzbunila je danas na poslijepodnevnom dijelu zasjedanja saborske zastupnike i dok je Ingrid Antičević Marinović iz oporbenog SDP-a ustvrdila kako "premijer Orešković državu vodi kao tajno društvo", tom su odlukom iznenađeni i vladajući, a ''mostovac'' Ivan Lovrinović rekao je da je to ''raspašoj situacija''. "Dok mi vodimo raspravu na temu imovine od strateškog interesa, gospodin Orešković je oglasio kako je velika rasprodaja državne imovine u Hrvatskoj započela do te mjere da to više ne možemo zvati ni prodajom ni raspodjelom nego velikim sezonskim sniženjem", rekla je SDP-ova Ingrid Antičević Marinović, optužujući premijera Oreškovića da državu "vodi kao tajno društvo" rasprodajući ono što su generacije stjecale. Vlada je danas na telefonskoj sjednici s popisa trgovačkih društava od strateškog i posebnog interesa 'skinula' osam tvrtki, za koje se predviđa privatizacija – Podravku, ACI, Končar-elektroindustriju, Petrokemiju, Croatia Airlines, Luku Rijeka, Croatia banku te Croatia osiguranje.  HDZ-ov zastupnik Ivan Šuker rekao je, ako je Vlada donijela odluku da neke tvrtke nisu tvrtke od strateškog interesa nego tvrtke koje će se prodati, valjda će donijeti kriterije što, kako i zašto. Takvu Vladinu odluku protumačio je naslijeđenim stanjem. "Vaše silno hvaljenje dobrim makroekonomskim pokazateljima jednostavno je prisililo ovu Vladu da pokuša doći do određenih prihoda koje ne može ostvariti iz famozne dobre naplate o kojoj ste vi pričali, nego do njih mora doći na drugi način, a drugi način je jedino prodaja određenih tvrtki za koje će Vlada vjerojatno obrazložiti zašto smatra da nisu od strateškog interesa za RH", naglasio je Šuker. "Ne samo da se ne bih usudio dići ruku za to, nego se ne bih usudio dići ruku na Podravku", rekao je Goran Marić (HDZ) koji smatra da se bez temeljite analize i elaborata ne smije tako nešto raditi. Normalno je, kaže, ako je nešto bilo strateško, da onda ne može preko noći postati nestrateško jer to znači da nije ni bilo strateško. Branko Hrg (HSS) poručio je da se on "ne bi usudio dići ruku za prodaju" jer bi to, kaže, moglo imati dugoročne posljedice za Hrvatsku. "Bez rasprave u Hrvatskom saboru i davanja mišljenja Vladi nije normalno da se raspravlja o prodaji Podravke, na osnovi potrebe da u nemilim situacijama hrvatski građani imaju što jesti. Moj osjećaj jest da je ovo kontinuitet i nastavak četverogodišnje aktivnosti vodstva Podravke te da je ona pripremana za ovo. Ne kažem da ne postoje tvrtke u kojima se udjeli mogu prodati, ali ne i Podravka", poručio je Hrg apelirajući na očuvanje nacionalnih interesa. Milorad Batinić (HNS) je mišljenja da na tržištu treba nastojati držati kontrolni paket te inzistirati na tome jer će se, kaže, u suprotnom dogoditi da Podravka više nema sjedište u Koprivnici nego u Mađarskoj.  Odluku o prodaji državnih poduzeća mostovac Ivan Lovrinović nazvao je ''raspašoj situacijom'', a njegov stranački kolega Miro Bulj kazao je kako je u Saboru prvi put čuo za najavljene prodaje te je poručio kako on za tako nešto neće dići ruku.  "Donosi se odluka o prodaji tih poduzeća na telefonskoj sjednici, a postoji niz primjera o tome kako se milijarde kuna mogu uštedjeti kvalitetnim upravljanjem postojećom državnom imovinom. Ovo je raspašoj situacija", rekao je Lovrinović u saborskoj raspravi koja je umjesto o lanjskom izvješću o upravljanju imovinom u vlasništvu RH popodne ''skrenula'' na prodaju Podravke.  Ne dajte Podravku, apelirao je i Mile Horvat (SDSS) podsjećajući na primjer Belja prije privatizacije do koje je kaže, cijela Baranja bila zaposlena, a sada kada je sve rasprodano, autobusi nezaposlenih iz tog kraja idu put Njemačke. Kad se govori o upravljanju državnom imovinom, ne mogu preskočiti kukavičje jaje prošle Vlade – uredbu oko načina imenovanja i izbora nadzornih odbora i uprave u dioničkim društvima u većinskom ili manjinskom vlasništvu RH, koju je donijela u trenutku kada je nije smjela donijeti, rekao je Šuker. "Ta uredba je onemogućila u samom startu kvalitetno upravljanje državnom imovinom", rekao je Šuker. Šuker je istaknuo i kako je protiv prodaje Hrvatskih šuma, no dodao je kako one imaju golemu imovinu u izletištima ili lovištima koja Hrvatskim šumama ne trebaju za obavljanje osnovne djelatnosti. "To je silna vrijednost koja nije privedena gospodarskoj svrsi", kazao je Šuker dodajući kako je slična situacija i s Hrvatskom elektroprivredom ili pak Croatia osiguranjem. "To je nešto što se mora procijeniti jer je nova situacija dovela do toga da mnoge nekretnine koje su nekad mnogo vrijedile danas ne vrijede ništa", kazao je. >> Vlada objavila koje tvrtke više nisu od posebnog interesa, Bulj i Kovačić se usprotivili 