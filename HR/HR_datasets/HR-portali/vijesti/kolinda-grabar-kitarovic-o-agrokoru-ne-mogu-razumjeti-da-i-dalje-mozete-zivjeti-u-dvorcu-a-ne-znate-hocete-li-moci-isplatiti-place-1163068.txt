Zgrožena sam i jednostavno ne mogu vjerovati da u situaciji kada ne možete plaćati dobavljačima i hoćete li moći isplatiti plaće, da u situaciji kada ljudi strepe za vlastiti život i budućnost svojega radnog vijeka, kada ne možete plaćati dobavljačima, kada možete izazvati domino-efekt pada dobavljača, da i dalje možete živjeti u luksuznim uvjetima u nekakvom dvorcu, rekla je predsjednica Grabar-Kitarović u intervjuu za "Media servis" ocijenivši to apsolutno nedopustivim i nemoralnim. Predsjednica podupire rad i poteze Vlade u cijeloj situaciji, ali i upozorava na veliku odgovornost. "Mislim da se trude iznaći rješenje koje će osigurati stabilnost koncerna Agrokor, ali i cijelog sustava koji je vezan uz to da se ne javi domino-efekt", rekla je te dodala da je bitna odgovornost Vlade u zaštiti prava radnika i dobavljača, ali i u kontroli transparentnosti poslovanja. U svemu tome će, naglašava, poduprijeti Vladu. Predsjednica Grabar-Kitarović smatra kako svi politički akteri, od nje osobno, Vlade i oporbe moraju voditi računa da sve izjave glede Agrokora glasno odjekuju i u međunarodnoj javnosti. "Ni na koji način nisam željela destabilizirati koncern, niti hrvatsko gospodarstvo", rekla je te dodala kako je vrlo pažljivo pratila sve što se u tom postupku događa te djelovala koliko može u skladu sa svojim ovlastima koje joj daje Ustav. Govoreći o sporu s Molom oko Ine, predsjednica je istaknula kako dobre volje sada svakako ima te da od Vlade očekuje da predloži neki model. Glede gužvi na granicama, koje ne prestaju, predsjednica je napomenula da je u razgovorima s mađarskim predsjednikom Janoszom Aderom zaista dobila dojam da Mađarska razumije velike probleme koji, zbog strogih nadzora nastaju, a istomu se nada i od Slovenije, u koju idućeg tjedna šalje i svog savjetnika za vanjsku politiku kako bi sa slovenskim kolegom razgovarao o toj temi. Predsjednica smatra kako je demografska obnova kapitalni projekt za Hrvatsku pa bi zato Vlada, po njezinu mišljenju, trebala ustrojiti i posebno ministarstvo premda nije opterećena formom.  Najavila je i kadrovska osvježenja u svom timu, a neka su vezana upravo uz demografiju. "Imenovala sam svog posebnog savjetnika za demografiju, Anđelka Akrapa, koji je jedan od najuglednijih stručnjaka" rekla je te dodala da je Branka Lustiga uzela kao posebnog savjetnika za pitanja holokausta. Naglasila je kako imenovanjem gospodina Bakića kao posebnog savjetnika za digitalnu transformaciju i STEM želi raditi na modernizaciji hrvatskog obrazovanja.  Predsjednica Grabar Kitarović osudila je događaje s početka tjedna, kada su se pojedinci u središtu Zagreba slikali s ustaškim obilježjima. "Moram iskoristiti prigodu i osuditi ono što se dogodilo u ponedjeljak, gdje su se pod okriljem mraka jedna skupina kukavica slikala s ustaškim obilježjem", rekla je Grabar Kitarović dodavši kako nisu svjesni koliko to golemu štetu nanosi Hrvatskoj. Poručila je da o tim događajima očekuje istragu te podsjetila na još uvijek neriješen slučaj poljudske svastike.  "Ta svastika na Poljudu bila je uperena isključivo protiv imidža Republike Hrvatske", ocijenila je dodavši kako još uvijek očekuje od Ministarstva unutarnjih poslova i policije da nastavi istragu i pronađe počinitelja.  >> Burze tonu, lažna izvješća tjeraju ulagače >> 'Danas pričati da se nije znalo što se događa oko koncerna Agrokor... Tko u to vjeruje?' 