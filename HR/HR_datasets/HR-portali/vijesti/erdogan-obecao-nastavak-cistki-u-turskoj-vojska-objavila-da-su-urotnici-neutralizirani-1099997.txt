Turski predsjednik Recep Tayyip Erdogan obećao je nastavak "čistki" u državnim institucijama nakon neuspjelog pokušaja vojnog udara u zemlji u noći na subotu, dok je vojska objavila da je okončan pokušaj puča koji su pokrenuli "izdajnici" i priopćila da će počinitelji biti oštro kažnjeni. U svom obraćanju okupljenima u jednoj džamiji u Istanbulu na pokopu ubijenih u pokušaju puča, Erdogan je rekao da treba iskorijeniti "karcinom" i opetovano se obrušio na svog protivnika, islamskog klerika Fethullaha Gulena, kojega optužuje da stoji iza pokušaja vojnog udara. "Oni nemaju kamo pobjeći", kazao je Erdogan i pozvao svoje pristaše da se nastave okupljati na javnim mjestima i izađu na ulice idućih dana. Gomila je njegovo obraćanje dočekala s odobravanjem uzvikujući "Allahu Akbat" (Bog je velik) i tražeći smrtnu kaznu za urotnike. Erdogan je rekao da se zahtjevi građana ne mogu ignorirati i da će se voditi razgovori o tome. Turska vojska je objavila da je okončan pokušaj vojnog udara koji su pokrenuli "izdajnici", odnosno da su urotnici neutralizirani i obećala da će umiješani biti oštro kažnjeni, navodi se u priopćenju pročitanom na državnoj televiziji. Također se ističe da je narod odigrao najveću ulogu u sprječavanju vojnog udara. Tijekom pokušaja vojnog udara ubijeno je 256 ljudi. Prema navodima turske vlade, 161 civil i pripadnik policije te 104 sudionika urote ubijena su u sukobima, dok je 1440 ljudi ranjeno. Uhićeno je oko 6000 ljudi, a 2700 sudaca je otpušteno s dužnosti u subotu u nastojanju vlade da osigura vlast. U međuvremenu je jedan vladin dužnosnik rekao da je među uhićenima koji su osumnjičeni za umiješanost u pokušaj vojnog udara general Beklir Ercan Van, zapovjednik zrakoplovne baze u Incirliku na jugu Turske, zajedno s desetoricom svojih vojnika, uključujući jednog časnika. Bazu u Incirliku koriste vojnici nekoliko savezničkih zemalja, uključujući Sjedinjene Države, koje iz te baze pokreću napade na Islamsku državu u Siriji i Iraku. Pentagon je priopćio u nedjelju da Turska ponovno otvara bazu u Incirliku za američke zrakoplove. "Nakon koordinacije s našim turskim saveznicima, oni su otvorili svoj zračni prostor za vojne zrakoplove. Kao rezultat toga nastavile su se savezničke zračne operacije protiv Islamske države u svim zrakoplovnim bazama u Turskoj", navodi se u priopćenju Pentagona. >> Veliko 'čišćenje' se nastavlja: Privedeno 6000 ljudi u Turskoj 