Četrnaest kuna po satu na početku berbe, a potom 15 lipa po kilogramu jabuke prve klase i osam do deset lipa za drugu klasu. To je ponuda tvrtke Agromeđimurje iz Čakovca sezonskim beračima koje traži za svoje voćnjake u Nedelišću i Čehovcu. Iako je na popisu čakovečke područne službe Hrvatskog zavoda za zapošljavanje više od 5200 nezaposlenih, a u cijeloj Hrvatskoj oko 260.000, voćari ne uspijevaju popuniti radna mjesta. – Javljaju nam se zainteresirani iz Dalmacije, pa i iz BiH, no mi želimo domaće berače, iz Međimurja, jer nemamo osiguran smještaj. Nadam se da ćemo dobiti dovoljan broj radnika, treba samo ljude malo animirati - kaže mr. Tomislav Tomšić, član uprave Agromeđimurja. Poziv beračima kojima ne treba smještaj još uvijek vrijedi jer tvrtka ima preko 200 hektara voćnjaka. Čim je oglašeno da traže sezonske radnike koji mogu zaraditi i do 200 kuna na dan, počele su na društvenim mrežama i forumima rasprave o tome je li taj iznos uopće ostvariv. – Za 200 kuna morate ubrati tonu i 400 kilograma jabuka. Tko to može? Kad bi platili više, bilo bi i radnika – kažu. Tomšić, međutim, tvrdi da imaju berače koji i premašuju tih 200 kuna. – Minimalna je dnevnica 80 kuna po danu, a može se zaraditi i preko 200. Sve ovisi o sposobnosti radnika. Problem je što oni koji se kod nas nauče kvalitetno raditi, iduće sezone odu privatnicima za koje rade na crno, bez vaučera, pa im nude bolju cijenu, ili u inozemstvo. Međimurci su najbolji berači u Austriji i Sloveniji. Na žalost, mi im trenutno ne možemo ponuditi višu cijenu – kaže T. Tomšić. Prošle je godine u Hrvatskoj prodano oko 29.300 ugovora za rad u poljoprivredi, 7800 manje nego 2013. godine. Satnica u Hrvatskoj kreće se od 12 do 20 kuna. – Najbolje je kad su jabuke krupne, pa se sanduci brzo pune. Posao nije težak, ali treba dobro zapeti – kažu berači koji jabuke u prosjeku beru oko dva mjeseca. Jedna od prednosti je, vele, i to što imaju pravo na povrat poreza.Rujan je jedan od udarnih mjeseca za rad u voćnjacima i vinogradima, pa će se tek u listopadu znati koliko je vaučera podignuto ove sezone. Praksa je da voćari i vinogradati sezonce traže u svom kraju, kako bi zbjegli dodatne troškove, poput putnih troškova, no neki su prisiljeni po radnike potegnuti i preko granice. Uskoro će, za dva do tri tjedna, započeti i berba mandarina u dolinu Neretve. – Istina, imamo problema s pronalaženjem sezonskih radnika, pa se dijelom oslanjamo na radnike iz BiH. Dnevnica je od 150 kuna na više za osam sati rada - kaže Mijodrag Kiridžija iz udruge proizvođača "Mandarina". S nedostatkom sezonske radne snage muči se i tvrtka Agroprodukt iz Pule, koja traži berače grožđa. Nude 21 kunu po satu, a radno vrijeme je od 7 do 16 sati. – Nemamo još dovoljno berača – rekli su nam jučer u tvrtki.  >> U Italiji plaća šefa kuhinje 3000, satnica berača 10 eura 