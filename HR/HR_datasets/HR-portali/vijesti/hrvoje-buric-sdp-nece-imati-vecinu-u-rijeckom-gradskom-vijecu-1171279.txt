Nezavisni Hrvoje Burić, koji je prema privremenim rezultatima u utrci za riječkog gradonačelnika osvojio 17,3 posto glasova, izjavio je da je sretan zbog ostvarenih rezultata i da u drugom krugu očekuje pobjedu, ocijenivši pri tom da je većina glasova u riječkom Gradskom vijeću pripala oporbi. Burić je rekao da, prema privremenim rezultatima, SDP s partnerima neće imati većinu u Gradskom vijeću te da vjeruje da će kao budući gradonačelnik, a uz potporu ostalih protukandidata, osvojiti većinu vijećničkih mjesta. Burić smatra da je dugogodišnji gradonačelnik i njegov vjerojatni protukandidat u drugom krugu Vojko Obersnel (SDP, PGS, HSU, IDS, LABURISTI, SDSS, HSS)  osvojio 41,26 posto glasova, jer je "Obersnelova interesna skupina izašla na izbore.“ Komentirajući malu izlaznost birača u Rijeci, naglasio je da Riječane treba motivirati da dođe do promjene, tj motivirati birače koji danas nisu izašli na izbore. Prema prvim privremenim rezultatima, najviše mjesta u riječkom Gradskom vijeću imat će koalicija SDP, PGS, HSU, IDS, Laburisti, SDSS, HSS (38,13 posto)  i HDZ  (18,3 posto) . Slijedi koalicija AM, Živi zid, Snaga Alternativa (12,39 posto), Kandidacijska lista grupe birača koju je predvodio nezavisni Hrvoje Burić (10,7 posto) , List za RI -  Pametno( 6,97 posto)  i Most (6,61 posto) .  Više od 5 posto glasova osvojila je i koalicija HNS, ARS, SDAH (6,42 posto), dok je Kandidacijska lista grupe birača koju je predvodio Antonio Dražović dobila 0,42 posto glasova.