Zbog prekršaja iz Zakona o radu vukovarska ispostava Inspektorata rada podnijela je optužni prijedlog protiv tvrtke Boso iz Vinkovaca, a nakon što su proveli nadzor njezina rada po prijavi zaposlenice Ivanke Dujmić. Utvrđeno je, naime, da su ona te njezine dvije radne kolegice odrađivale prekovremene sate koji im nisu plaćani niti su evidentirani u Evidenciji o radnom vremenu. Podsjetimo, gospođa Dujmić podnijela je prijavu protiv tvrtke nakon što više, prema vlastitom priznanju, nije mogla trpjeti “mobbing i pritiske kojima je bila konstantno izložena od strane poslodavca, odnosno nadređenih osoba”, uslijed čega je završila na bolovanju na kojem se i danas nalazi. Zbog svega su ona i njezin suprug Željko odlučili javno istupiti, pri čemu su iznijeli niz detalja koji prilično kompromitiraju tvrtku i govore o nevjerojatnom odnosu prema zaposlenicima kojih ima oko 1200. Protiv Bose, odnosno njegova vlasnika Bosiljka Stanića podnijeli su i kaznenu prijavu, zbog čega je nadležno Općinsko državno odvjetništvo otvorilo postupak izvida, a Inspektorat rada već je utvrdio prekršaje. Pomogle su im u tome izjave samih zaposlenica koje su navele da im je radno vrijeme 8 sati dnevno i tako 6 dana u tjednu, iz čega je zaključeno da im je “prekovremeni rad trajao duže od 180 sati godišnje”, što je zakonski prekršaj. Drugi prekršaj utvrđen je u slučaju gospođe Dujmić, koja je “u periodu od 2. do 21. travnja radila prekovremeno duže od 50 sati tjedno”. Treći prekršaj odnosi se na vođenje Evidencije o radnom vremenu u kojoj je stajalo da su radnice imale radno vrijeme od 40 sati tjedno, što se pokazalo neistinitim. A četvrti prekršaj odnosi se na činjenicu da “poslodavac djelatnicama nije obračunao prekovremene sate”. Zbog svega toga protiv Bose ide optužni prijedlog Prekršajnom sudu u Vinkovcima. Zanimljivo, nakon što su Dujmići podnijeli prijavu Inspektoratu rada u sve trgovine stigao je dopis iz Uprave u kojem je stajalo da se ne smije potpisati niti jedan papir inspekcije. “Tko ne zna kako treba reći radno vrijeme za inspekciju rada neka me zove, to jest reći ćete onako kako pišete u zakonskoj šihterici”, piše u e-mailu od 17. svibnja. No, on je u tom smislu stigao prekasno, jer je nadzor obavljen 14. svibnja. - Zadovoljni smo, jer se pokazalo da smo bili u pravu i nadam se da na ovome neće stati te da će se istražiti kompletno poslovanje tvrtke i njezin odnos prema zaposlenima. Nalaz inspekcije poslali smo na e-mail adrese 168 trgovina Bose koje su nam dostupne preko interneta da se svi radnici upoznaju s njegovim sadržajem - rekao nam je Željko Dujmić. A nakon njihova istupa javljaju se i drugi radnici. Bivši su tako javno progovorili o tome što su doživljavali u tvrtki, dok sadašnji radnici to i dalje čine anonimno iz straha od odmazde. Dujmići su, pak, zatražili i da im se dostave liste Ivankine plaće za travanj i svibanj kako bi vidjeli je li joj s plaće skinuta članarina za sindikat u koji se ona kao jedina zaposlenica tvrtke u međuvremenu učlanila.