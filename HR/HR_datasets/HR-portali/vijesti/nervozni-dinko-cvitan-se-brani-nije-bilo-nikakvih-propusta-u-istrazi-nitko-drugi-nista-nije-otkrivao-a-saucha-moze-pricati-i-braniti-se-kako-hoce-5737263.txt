Glavni državni odvjetnik Dinko Cvitan u srijedu je bio na zatvorenoj sjednici saborskog Odbora za pravosuđe kako bi, kako sam kaže, uvjerio zastupnike da DORH radi samostalno bez da ga itko pritišće. Cvitan nije htio previše govoriti o samom slučaju 'dnevnice', ali je uvjeren kako DORH nije napravio neke kardinalne pogreške u istrazi. - Istraga nije odrađena nepravilno i aljkavo, nego po pravilima struke, a press konferencija s premijerom Plenkovićem je bila samo pitanje forme. Nikakvog utjecaja na DORH nije bilo, to sam rekao i na Odboru. Nitko nije vodio svoju istragu umjesto DORH-a. Sve smo mi primijetili u spisima - rekao je vidno nervozni Cvitan koji nije previše mario na riječi Tomislava Sauche da je bilo ogromnih propusta u istrazi. - Za početak, Saucha je okrivljenik. On može pričati što hoće, može se braniti na način koji god hoće. Mi ne možemo s podacima izlaziti u javnost. Također, mislim da Sauchino uhićenje nije bilo krivi potez. Imali smo dovoljno dokaza, a na kraju je presudio sud. Čak se ni obrana nije previše bunila, rekao je Cvitan. Cvitana su novinari pitali hoće li postojati sukob interesa ako na davanje iskaza bude pozvan i sam premijer. - Apsolutno ne. Dogodila se krađa u srcu vlasti, osjećao sam da moram reagirati! Cvitan je na kraju potvrdio da su predstojnik Plenkovićeva ureda Davor Božinović i predstojnik ureda bivšeg premijera Tihomira Oreškovića Neven Zelić na USKOK-u dali iskaz kao građani. Čak se i naljutio kada su ga pitali zašto i oni nisu u statusu Sauche. - O čemu vi pričate? Jel' vi možda znate što piše u spisima?, izjavio je između ostalog Dinko Cvitan.