NOVO 10:23 - Premijer Andrej Plenković na početku sjednice Vlade prije obrazlaganja prijedloga proračuna osvrnuo se tri, kako je kazao, bitne točke. Premijer je prvo komentirao novopodignuti HOS-ov spomenik na kojem piše 'Za dom spremni' u Jasenovcu. - Poštujemo sve žrtve i izražavam pijetet prema svim žrtvama u Jasenovcu, isto tako izražavam pijetet prema poginulim braniteljima, prema 11 pripadnika HOS-a koji su poginuli za Hrvatsku. Dosadašnja praksa je da su ti grbovi bili odobravani, a postoji i različita sudska praksa. to nalaže Vladi da pokrene jedno povjerenstvo koje bi razmotrilo ta pitanja i predložilo odgovarajuće okvire kojima bi se naše društvo podredilo i kako bi se spriječila daljnja podjela našeg društva. U tjednima koji će uslijediti naći ćemo rješenje da se odredimo po ovom pitanju - kazao je Plenković, a potom se dotaknuo i intervjua kojeg je ministar Vlaho Orepić dao za Globus. - Smatram da se moram vrlo jasno ograditi od intervjua koji proziva sve suce Ustavnog suda i kojim se narušava povjerenje građana. Taj intervju ne predstavlja stav Vlade, naprotiv, naš priroritet je jačanje institucija i neovisnosti. Jučer sam razgovarao s ministrom i upozorio ga da takve izjave ne mogu dolaziti od jednog člana Vlade - zaključio je Plenković, pa nastavio: - Treća točka je uredba o visini minimalne plaće. S obzirom na sve okolnosti odlučili smo postojeći iznos povećati za pet posto, tako da će on iznositi 3276 kuna. Na taj način će udio minimalne plaće u prosječnoj bruto plaći isplaćenoj u Hrvatskoj od siječnja do rujna u 2016. godine iznositi 42,9 posto, što je više nego u priličnom broju drugih država članica EU. Smatramo da je to važna i bitna poruka svim građanima koji nisu obuhvaćeni pozitivnim učincima porezne reforme - kazao je premijer. Plenković je istaknuo i kako je gospodarstvo Hrvatske u uzlaznoj putanji i kaok očekuju nastavak pozitivnih kretanja te predviđa rast od 3,2 posto. Spomenuo je i povećenje porodiljnih naknada i subvencioniranje kredita za kupnju prve nekretnine. Također, istaknuo je kako traže rješenje za poboljšanje položaja zaposlenika u javnim službama, te da se jača domovinska sigurnost u okviru čega i položaj branitelja, te da se osiguravaju sredstva za jedinice lokalne samouprave. Na kraju se obratio ministrima i kazao kako od svih očekuje da sutra sudjeluju u nadležnim saborskim odborima i da u subotu ujutro budu u Saboru prilikom predstavljanja proračuna te tako pridonesu njegovom usvajanju. ------------------------------------ 09:25 - Vlada danas na sjednici vlade donosi prijedlog proračuna za 2017. godinu koji predviđa proračunske prihode na razini 121,6 milijardi kuna, rashode od 128,4 milijarde kuna te deficit u iznosu od 6,8 milijardi kuna ili 1,6 posto BDP-a. U odnosu na Smjernice za izradu proračuna, koje je Vlada usvojila prošlog tjedna, nacrt prijedloga proračuna predviđa oko 2 milijarde kuna više prihode, a u istom iznosu predlažu se i viši rashodi. Trebali bi rasti izdvajanja za obranu i obrazovanje, a osim proračuna na Vladi će se naći i uredba kojom bi se minimalna plaća za iduću godinu utvrdila na bruto razini od 3 276 kuna. Riječ je povećanju od 5 posto, odnosno od 156 kuna.