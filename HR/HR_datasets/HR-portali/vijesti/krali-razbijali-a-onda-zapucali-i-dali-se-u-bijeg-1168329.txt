U Policijskoj upravi brodsko-posavskoj, prvo je oko 22.40 sati zaprimljena dojava o krađi na prostoru benzinske postaje u Svačićevoj ulici, u Slavonskom Brodu. Kako su priopćili iz policije, nepoznati muškarac u osobni automobil marke Opel natočio je više desetaka litara goriva, s prodajnih polica otuđio je cigarete i razna pića te se udaljio. Potom je oko 23.50 u Policijskoj postaji Nova Gradiška također zaprimljena dojava o razbijanju inventara ugostiteljskog objekta u Novoj Gradiški te o oštećivanju izloga vozilom.  Poslije ponoći opet je zaprimljena dojava o pucnjavi iz vatrenog oružja u Ulici sv. Vida prema dvorištu obiteljske kuće. Tom prilikom oštećen je osobni automobil marke Smart, vlasništvo 41-godišnjaka. Na sreću, nije bilo ozlijeđenih osoba.  – Policijski službenici operativnim radom na terenu došli su do saznanja da je riječ o 32-godišnjaku kojeg su, u Ulici baruna Trenka u Novoj Gradiški, pronašli policijski službenici osječke specijalne jedinice. Nakon pregovaranja i pozivanja megafonom da se predaju, 32-godišnjak i njegov 26-godišnji prijatelj pokušali su pobjeći na stražnji izlaz kuće, gdje su ih dočekala dva taktička tima specijalne policije te svladala uporabom tjelesne snage i uhitila – priopćili su iz policije.  U tijeku je kriminalističko istraživanje kojim će se utvrditi sve okolnosti ovih događaja.   