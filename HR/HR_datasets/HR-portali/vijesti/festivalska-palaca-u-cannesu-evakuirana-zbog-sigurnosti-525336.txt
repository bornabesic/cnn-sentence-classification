Festivalska palača u Cannesu bila je u subotu predvečer nakratko evakuirana zbog sigurnosnih razloga, javlja agencija France Presse. Projekcija filma "Le Redoutable" Michela Hazaniviciusa za medije zbog toga je kasnila nekoliko minuta. Canneska policija je priopćila da je publika bila zamoljena da napusti dvoranu zbog sumnjivog predmeta. Policija je rekla novinarima da je riječ o ostavljenom predmetu. U zgradi su viđeni stručnjaci za eksplozive sa psima. Publika se ubrzo vratila u dvoranu i projekcija filma se nastavila. U Francuskoj je od 2015. na snazi izvanredno stanje nakon terorističkih napada u kojima je u studenom poginulo 130 ljudi.