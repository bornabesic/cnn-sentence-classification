Naftna polja Jihar, Palmira, Al Mahr i Mustadira pod potpunom su kontrolom sirijske vojske i rade punim kapacitetom, kazao je ekskluzivno za Večernji list guverner provincije Homs Talal al-Barazi, pozivajući radnike Ine da se vrate na ta svoja polja i nastave raditi jer je to područje sada potpuno mirno i nema nikakvih problema, pogotovo nakon što je sirijska vojska u munjevitoj akciji uspjela deblokirati dio bušotina koje su bile pod opsadom nakon čega su počele proizvoditi punim kapacitetom. – Mi im jamčimo sigurnost i nikome neće pasti ni dlaka s glave. Znamo da su otišli zbog političkih pritisaka, a ne zbog rata. Put od Damaska do Palmire potpuno je siguran i teroristi se više nikada neće vratiti tamo – naglasio je guverner otkrivši kako danas na tim poljima vrše eksploataciju od 10 milijuna kubičnih metara plina dnevno i time opskrbljuju čitav teritorij Sirije koji je pod kontrolom vladajuće snage ili 60% pučanstva. Istraživanja počela 1998. – U rukama terorista ISIL-a još su polja Jazal i Mazrur kod Abu Kamala na granici s Irakom i nadamo se da ćemo i njih vrlo brzo osloboditi – potpuno je uvjeren guverner Talal al-Barazi. Poznato je da je Ina u Siriji sudjelovala u velikom istraživanju na bloku Hayan, gdje je otkriveno šest polja: Jihar, Palmira, Al Mahr, Jazal, Mustadira i Mazrur. Blok se nalazi u središnjem dijelu Sirije. Istraživačke aktivnosti na bloku Hayan počele su 1998., a završile 2007. Otkriveno je šest plinskih, kondenzatnih i naftnih polja.  Polje Jihar otkriveno je nakon istraživačkog bušenja koje je Ina provela na bloku Hayan. Obavijest o komercijalnom otkriću za ležište Kurrachine Dolomite i Amanus Shale predana je sirijskoj vladi u svibnju 2004., nakon čega je slijedila razradna faza na polju Jihar. Ležišta Kurrachine Dolomite C2 i D1 sadrže retrogradno ležište iznad naftnog prstena ležišta, dok je ispod zaliježućeg ležišta Kurrachine Dolomite D2-2 i Amanus Shale retrogradno ležište plinskog kondenzata. Proizvodnja nafte počela je 2005. godine, a proizvodnja plina 2009. kada je završena gradnja naftno-plinske stanice. Međutim, hrvatska Vlada pokleknula je pod pritiskom EU i SAD-a te odlučila povući Inine radnike i inženjere počekom 2012. uz obrazloženje kako podržavaju sankcije koje je EU uvela Siriji. Hrvatska naftna kompanija tom je odlukom pretrpjela velike gubitke. Ina je u prosjeku u Siriji imala oko 15 milijuna dolara prihoda mjesečno, što je oko 200 milijuna dolara godišnje, dok je vrijednost nalazišta nafte u Siriji, na poljima na kojima je bila Ina, procijenjena na oko 20 milijardi dolara. – Žao mi je što Ina nije povratila svoj uloženi novac u istraživanje. Koliko je meni poznato, u istraživanje su uložili više od milijardu dolara i taman kada su počeli proizvodnju i povrat novca, morali su napustiti Siriju, što mi je izuzetno žao. Ponavljam, vrata su im otvorena i Sirija je njihova domovina – poručio je guverner Talal al-Barazi. Netom nakon što su radnici Ine napustili Siriju posjetili smo naftno polje Jihar gdje sam razgovarao s inženjerima Ahmadom Barakatom Mohammadom i Abdulom Karimom Issom, koji su nam tada rekli kako Ina svaki dan gubi oko pet milijuna dolara, ne računajući oko pola milijuna eura koje su Inini djelatnici dobivali za plaće. Život se normalizira – Ovih dana obišao sam naftna polja i mogu vam reći da se ne osjeća da Inini djelatnici nisu više tu. Naime, u sobama su još uvijek zidovi oblijepljeni hrvatskim simbolima, zastavama i grbom, slikama hrvatskih gradova, a neki radnici koji tamo rade nose kombinezone s oznakama Ine – otkrio je guverner Talal al-Barazi ističući kako je situacija u Palmiri i u čitavoj provinciji Homs sada mirna i zadovoljavajuća. – Sirijska vojska uspjela je istjerati terorističku organizaciju Islamske države s čitavog područja i život se polako normalizira. Najveći problem radile su mine koje su teroristi ostavili, ali sirijska vojska, uz pomoć ruskih pirotehničara, provodi njihovo razminiranje. Povijesni dio grada oštećen je samo oko 20-30% i mi smo odmah počeli s obnovom. Vjerujem da će se Palmira vrlo brzo vratiti starom sjaju i biti otvorena za turiste iz čitavog svijeta – zaključio je guverner Talal al-Barazi. >> Ina zbog "više sile" prekinula sve poslovne aktivnosti u Siriji 