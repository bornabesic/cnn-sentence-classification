Neću čačkati u način života Damira Habijana iz HDZ-a, ali on svojim načinom života spada na ljevicu i isti je kao i SDP-ovac Kišić, rekao je predsjednik Hrasta Ladislav Ilčić, odbivši otkriti što je točno mislio kada je rekao da HDZ-ov kandidat za gradonačelnika Varaždina ne živi kao demokršćanin. - Nemam osobno ništa protiv tog čovjeka. Svaki čovjek bira hoće li živjeti u skladu s kršćanskim vrijednostima ili ne, neću nikome ništa nametati, određivati ili sugerirati. No, potpuno je nevjerodostojno kada je netko u stranci koja se poziva na kršćanske vrijednosti, a živi potpuno suprotno. Ja jednostavno imam pravo reći zašto ja njega ne podržavam, i ako ja smatram da je on nevjerodostojan ja ću reći da je on nevjerodostojan – rekao je Ilčić na televiziji N1. - Neću ići čačkati u njegov način života, Varaždinci znaju. Ja sam rekao svoj stav. Znam da ne živi na taj način, da nije nevjerodostojan. Naravno da se ne radi o tome da on ne ide u Crkvu. Ilčić je na pitanje je li kršćanski osuditi nečiji način života odgovorio kako on ne osuđuje Habijana kao čovjeka. - Kršćanski nikada nije osuditi čovjeka, ali je osuditi ponašanje. Mi nikada ne osuđujemo čovjeka, jer čovjeka treba prihvaća. Ali treba biti kritičan u ocjenjivanju svakog ponašanja. U javnom životu zagovara jedne principe, a u osobnom živi drugačije – rekao je Ilčić. Komentirajući činjenicu da je nakon njegovog istupa Habijan dobio podršku i protukandidata iz SDP-a Alena Kišića Ilčić je rekao da su oni isti po svjetonazoru. - Habijan je isti kao i SDP-ovac. On i Kišić su jednaki i ne znam što rade u dvije različite stranke i naravno da su se ujedinili. Habijan svojim načinom života spada na ljevicu. Neka ide u stranku koja ima takav sustav vrijednosti – rekao je Ilčić koji očekuje da će ući u drugi krug izbora u Varaždinu. Na kraju emisije Ilčić je rekao kako smatra da se u Hrvatskoj mora razvijati tolerancija u kojoj će živjeti ljudi različitih svjetonazora. - Ja na poslu imam ljude koji nisu u braku, imam prijatelje homoseksualce i s njima se družim. To meni ne predstavlja problem. Naravno da naše prijateljstvo nije toliko duboko kao s onima s kojima dijelim veći broj vrijednosti.  Ali moramo imati tu pluralnost – rekao je Ilčić. Jednako kao što nije u Varaždinu i Šibeniku podržao kandidate HDZ-a Ilčić je najavio kako HRAST to neće niti u Zagrebu. Iako nije želio reći to jasno, dao je do znanja kako će podržati Brunu Esih. - O njoj imam visoko mišljenje. U Zagrebu se radi jedna fina ekipa – rekao je Ilčić. Priznao je kako, iako je služio vojsku u specijalnoj postrojbi JNA, nije bio dragovoljac Domovinskog rata. - Vratio sam se nakon što sam odgulio JNA godinu dana studirati i kada je počeo rat sam odlučio nastaviti studirati. Ne mislim da je to neki grijeh, ali cijenim branitelje – rekao je Ilčić. Ladislav Ilčić je progovorio i o svom angažmanu na mjesto savjetnika potpredsjednika Vlade Davora Ive Stiera za ljudska prava. - Stier je prateći moj rad u Saboru i što sam radio poželio da mu budem savjetnik u Vladi za ljudska prava, a Plenković je na neki način bio pokrovitelj tog angažmana. Sa Stierom sam odlično surađivao, ali ne vjerujem da Plenković ima išta protiv mene – rekao je Ilčić koji je potvrdio da je uz honorar od 10 000 kuna mjesečno paralelno dobivao i plaću na HRT-u gdje svira u filharmonijskom sastavu. Priznao je kako je taj angažman bio na neki način nadomjestak tome što nije bio na listi HDZ-a za Sabor na zadnjim parlamentarnim izborima. - Bez HDZ-a ne bi bili u Saboru, ali HDZ nije neki Djed Mraz da okolo po Hrvatskoj dijeli glasove. HDZ jest procijenio da bi sa mnom dobili manje glasova. Tražili su me na taj način da ne idem na listu i ja sam to prihvatio iako sam mogao reći da ne idemo s njima. Žrtvovao sam svoj saborski mandat i tada smo govorili da bi poslije imao neku funkciju u izvršnoj vlasti – rekao je Ilčić. No, Ilčić nije želio otkriti što je radio kod Stiera jer to smatra nema pravo govoriti. Komentirajući odluku Ustavnog suda o pobačaju Ilčić je rekao da mu je drago da je tom odlukom postalo neupitno da život postaje u trenutku začeća. - Presuda Ustavnog suda ipak kontradiktorna jer na jednom mjestu kažu da je pravo na život prvo pravo iz kojeg proizlaze sva druga prava, a poslije da je pravo na privatnost iznad prava na život – rekao je Ilčić. Nije želio komentirati izjave ministra zdravstva Milana Kujundžića s kojim je, kaže, bio u Savezu za Hrvatsku i tvrdi da je „svašta doživio“. - Kujundžić nije jasan u svojim izjavama oko pobačaja. Želim ga suditi po djelima. S jedne strane želi smanjiti broj pobačaja, ima dobre namjere, ali vidjet ćemo kakav će zakon donijeti o pobačaju, pa će pokazati koliki je demokršćanin. Treba vidjeti koliko je spreman zalagati za principe unatoč otporima – rekao je Ilčić. Na kraju je Ilčić prokomentirao posljednje događaje oko slučaja Vesne Nađ s obzirom na to da poznaje Ivicu Relkovića, glavnog savjetnika ministra Uprave Ivana Kovačića iz Mosta s kojim je nekada stvarao i Hrast. - S Relkovićem dijelim iste svjetonazorske vrijednosti, ali potpuno mi je čudna njegova odluka u obrani Vesne Nađ. Ona je bila zamjenica ministra Matića u Vladi SDP-a i postoji opravdana sumnja da je s još dvoje načelnika na nekim projektima čudno dijelila novac. To mi dosta smrdi tamo – rekao je Ilčić. >> llčić podnio ostavku, više nije savjetnik Stieru: Kandidat HDZ-a u Varaždinu živi životom koji je suprotan demokršćanskom >> Rasprava o napadu na LGBT zajednicu: 'Zanima me zašto oporbu toliko svrbi Ladislav Ilčić'