Božanstvena ženo, sve ću da ti dam / vezala nas ljubav kao noć i dan / moja sreća to su ta dva oka tvoja / božanstvena ženo, ti boginjo moja... Stihovi su ovo pjesme “Božanstvena ženo”, velikog hita Miroslava Ilića, koja je jedna od najdražih pjesama Todorićeve kćeri Ive i supruge Vesne. Toliko im je draga da je obitelj pozvala Miroslava Ilića da zabavlja goste na velikom partyju koji je obitelj Todorić organizirala povodom 40. rođendana obiteljske miljenice Ive u Kulmerovim dvorima. Ilić je to učinio, navodno ne samo taj put, a za 45 minuta pjevanja, prema priči prijatelja bliskih obitelji, Iliću je plaćeno 10.000 eura. Ilić se pojavio u “špici” proslave, s mikrofonom ušetao među goste, kojih je bilo između 150 i 200, ravno do slavljenice Ive, poljubio joj ruku i počeo s pjesmom. Nizao je Ilić hitove i kao da je točno znao koja je gostima omiljena, a na “Božanstveno ženo” cijelo je Ivino društvo “odvalilo”. Obitelj Todorić – glava obitelji Ivica i supruga Vesna, kći Iva te sinovi Ante i Ivan - imaju svatko svoje prijatelje, ali kroz sve godine nije se moglo izbjeći da im zapravo svima ti prijatelji ne postanu zajednički. Dolazili su im doma, na vjenčanja, zajedno slavili rođendane, krstitke, blagdane i ostalo, tako da su s vremenom svi ti ljudi postali prijatelji obitelji. Ako netko od Todorićeve djece slavi rođendan, nije čudno da se tamo pojave Todorićevi poslovni partneri i članovi uprave Agrokora, koji su sad bivši, poput Piruške Canjuge, Ivana Domagoja Miloševića, te ostali brojni poslovni partneri, koji su rijetko odbijali Todorićeve pozive za razne proslave u Kulmerovim dvorima. No Iva Balent je ta koja “generira” najveći broj prijatelja, osobito poznatije, a da su bogati, ne treba posebno isticati. Svi još pamte njeno raskošno vjenčanje. Tata je i Anti organizirao svadbu iz snova. Inače, stariji Ante mnogo je povučeniji i rijetko je privlačio pažnju s nekom “celebrity svitom”, dok mlađi brat Ivan više voli noćni život. Ivi Balent podjednako su drage prijateljica i Severina, ali i Maja Frenkel, poznata po projektu golfa na Srđu, u koji je ušla sa suprugom Aaronom. Svi članovi obitelji Todorić imaju još puno poznatih i bogatih prijatelja. Andrea i Hrvoje Čermak, snaha i sin umirovljenoga generala Ivana Čermaka, vlasnika Croduxa, rado su viđeni Todorićevi prijatelji u Kulmerovim dvorima. Poznaju se već godinama, a s njima je vrlo bliska i Martina Todorić, supruga Ante Todorića. Od poslovnih prijatelja Todoriće, a prije svega Antu Todorića, veže i prijateljstvo sa srpskim milijunašem Ljubišom Krstajićem, koji je s obitelji Todorić povezan preko tvrtke Karisma Hotels Adriatic. Osim što zajedno slave i provode se zajedno, kad osjete da za to postoji potreba, odlaze na duhovnu obnovu. Od Todorića na duhovnu obnovu najčešće odlazi Iva te uglavnom većina svih ovih prijateljica. Njihov duhovni vođa je fra Smiljan Kožul, jedan od omiljenih hrvatskih svećenika i karizmatika, egzorcist koji već više od dvadeset godina organizira duhovne seminare u župi crkve Svetog Križa u Novom Zagrebu. Oni koji poznaju Todoriće i sami se čude što još nisu promijenili način života na koji su navikli dok je Agrokorovo carstvo bilo na vrhuncu. I prije oko mjesec dana Iva je navodno organizirala proslavu u Kulmerovim dvorima. Nevjerojatno je da je u prosincu dio obitelji, točnije Ante i njegov kum Ivan Crnjac, s obiteljima otišao na krstarenje u Srednju Ameriku. Iako su crni oblaci dolazili nad Agrokor, oni su desetak dana izbivali na jahti i bili na Karibima. Nakon toga su otišli i u Disneyland. Doduše, tad je obitelj zaista bila uvjerena da će uskoro dobiti kredite, da je kriza prolazna i da će se cijelo kolo nastaviti vrtjeti kao i dotad. I to govori koliko su bili pogrešno samouvjereni. Za razliku od Ante, mlađi sin Ivan bio je mnogo razuzdaniji. Osim po noćnom životu, njegovi prijatelji kažu da mu je jedan od većih poroka što voli kockati. I u Zagrebu redovito zaigra na karte u velike uloge, ali zna tijekom godine otputovati u Las Vegas i zaigrati. Navodno je početkom svibnja imao i problema zbog gubitaka u Beogradu, ali te tajne se strogo čuvaju unutar obitelji. Ivan Crnjac je najbliži prijatelj i dvostruki kum Anti Todoriću. Njih dvojica su nerazdvojni, druže se izvan posla, ljetuju zajedno. To prijateljstvo traje još od rane mladosti. Crnjac i njegova supruga Vesna su zajedno od srednjoškolskih dana, a kako je ona rođena Primoštenka, tako su i obitelji Crnjac i Todorić otkrile to mjesto. Crnjac je prvi ljetovao u toj općini jer, iako je rođeni Zagrepčanin, u Primoštenu je imao baku i djeda. - Bili smo još studenti, a Crnjac, njegova tadašnja djevojka Vesna i mladi Todorići znali su doći helikopterom do diskoteke Aurora ako bi gostovao netko tko ih zanima. Oni su još imali jahtu ili su helikopterom mogli skočiti do Slovenije. Bilo je to pravo čudo jer rat je tek završio – kaže nam jedan poznanik. Kasnije je Božo Crnjac, vlasnik restorana Okrugljak u Zagrebu, kupio staru kuću u Primoštenu, a u posjete su dolazili jahtama Todorići. Betonirana je i obala kako bi jahte mogle pristati. Sad su Crnjci sagradili luksuznu vilu koju iznajmljuju i o kojoj smo pisali jučer. Sve o raskošnom životu dinastije Todorić, njihovim vilama, ljetovanjima i voznom parku čitajte u novom Expressu koji na 32 stranice donosi tajne detalje iz života Gazde i njegove obitelji.