Bijela kuća napokon je objavila što planira poduzeti vezano uz nove mjere za kontrolu oružja koje je predsjednik Obama najavio u siječnju ove godine. Administracija će do kraja svog mandata pokušati donijeti zakon kojim će se na područje SAD-a uvesti “pametno naoružanje”. Riječ je o oružju koje radi samo u rukama svoga vlasnika, a ako ga itko drugi drži, potpuno je neupotrebljivo. Ovo se ostvaruje ugradnjom sigurnosnih sustava u samo oružje, a može se temeljiti na RFID čipovima, narukvicama ili prstenima koji se nalaze na vlasnikovoj ruci, na prepoznavanju otiska prstiju, mehaničkim bravicama... Radi samo u ruci vlasnika – Ako smo uspjeli razbiti sigurnosni kod iPhonea kojim je bio zaključan mobitel terorista, sada smo potpuno sigurni da možemo u kratko vrijeme uvesti i tehnologiju pametnog naoružanja u svakodnevni život – ustvrdili su u Bijeloj kući predstavljajući ovu inicijativu. Korist od uvođenja pametnog naoružanja je višestruka. Prije svega, ovim sustavom sprečava se zloupotreba i slučajno ispaljivanje hica ako se oružja domogne dijete ili tinejdžer. Nadalje, slučajno ispaljivanje tijekom čišćenja postaje gotovo nemoguće. Oružje zaštićeno ovim sustavom nemoguće je u borbi oteti vlasniku i iskoristiti ga protiv njega, a i ukradeno oružje potpuno je neupotrebljivo. Osim toga, još je jedna velika prednost pametnog oružja. Za svaki metak ispaljen iz ovakvog pištolja ili puške zna se istoga trenutka tko je odgovoran, odnosno tko jedini može povući obarač. Donijelo bi to znatne prednosti i uvelo reda na tržište naoružanja. Ipak, unatoč svim ovim prednostima veliko je pitanje hoće li ovaj zakonski prijedlog proći pred Kongresom i Senatom jer su Amerikanci, kad je riječ o kontroli oružja i uvođenju bilo kakvih ograničenja, vrlo osjetljivi. Bijela kuća tvrdi da ima podršku NRA, vrlo moćnog udruženja vlasnika oružja, no u samoj udruzi imaju nešto drugačiji stav. Naime, NRA se ne protivi tehnologiji pametnog naoružanja, no ne žele nikakve zakone koji Amerikancima zabranjuju kupnju ili izradu klasičnog oružja. Upitna pouzdanost – Prepoznavanje vlasnika koje se temelji na biometričkom sustavu nije pouzdano i traži određeno vrijeme, nekoliko sekundi. To vrijeme u samoobrani može biti pogubno za vlasnika oružja koje je u tome trenutku neupotrebljivo. Uostalom, oružje ne smije ovisiti ni o jednoj tehnologiji koja je složenija od osnovnih zakona fizike. Nikakve baterije, radioveze, enkripcija ili mikroračunala ne mogu biti dio pouzdanog oružja za samoobranu – tvrde u NRA koja ima velik utjecaj među američkim kongresnicima... Posljednja istraživanja govore da bi već sada četiri od deset Amerikanaca kupila pametno umjesto klasičnog oružja, a da bi se pojačanom kampanjom ovaj postotak mogao povećati. Procjenjuje se da će pametno oružje umjesto klasičnih pušaka ili pištolja kupovati šezdeset posto Amerikanaca, no još uvijek ostaje velik broj posjednika oružja koji će “priznavati” samo mehaničko, klasično vatreno naoružanje kakvo danas posjeduje gotovo svaka kuća u SAD-u. >>Pogledajte kako je Obama ismijao Trumpa na večeri za novinare koji prate Bijelu kuću