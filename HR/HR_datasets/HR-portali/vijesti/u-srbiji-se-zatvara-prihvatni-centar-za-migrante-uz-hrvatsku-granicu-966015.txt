Foto: Hina GRADSKE vlasti vojvođanskog mjesta Šid, na samoj granici s Hrvatskom, donijele su odluku o zatvaranju prihvatnog centra za migrante i njihovo će premještanje u druge centre po Vojvodini i Srbiji početi tijekom vikenda, javili su vojvođanski mediji.  "Dobili smo podršku od mjerodavnih državnih institucija za našu inicijativu o zatvaranju prihvatnog centra u samom gradu. Ovog vikenda očekujemo početak etapnog iseljavanja migranata i njihovih obitelji", rekao je predsjednik općine Šid, Predrag Vuković. Migranti s kaznenim i prekršajnim prijavama već iseljeni  Dodao je da je svaki migrant uživao punu zaštitu Srbije i Šida, ali da se u brojnim slučajevima migranti nisu pokazali kao dobri gosti.  Iz Prihvatnog centra u Šidu, akcijom pripadnika Uprave za borbu protiv organiziranog kriminala, već je prije dva tjedna iseljeno stotinjak migranata, uglavnom Afganistanaca i Pakistanaca s prekršajnim i kaznenim prijavama, koji su autobusima prevezeni u Preševo, prenijela je agencija Tanjug.  Kako je u međuvremenu došlo još migranata u Prihvatni centar u Šid, sada se tamo nalazi njih oko 400, stotinjak samaca i 300 migranata s obitelji.  U preostala dva prihvatna centra na teritoriju šidske općine Adaševcima i Principovcu trenutačno boravi oko 2.000 migranata. Premješteni zbog čestih incidenata?  Do njihova premještanja došlo je zbog višemjesečnog nezadovoljstva mještana Šida, koji su se našli ne meti čestih incidenata i napada migranata.   Posljednji incident, kada je migrant sa sjekirom upao u obiteljsku kuću u Šidu u momentu kada su tamo same bile dvije djevojčice, bila je kap koja je prelila čašu, prenijeli su lokalni mediji.   Dok je prihvatni centar u Šidu pred zatvaranjem, u mjestu Kikinda na sjeveru Vojvodine otvoren je novi objekt za smještaj migranata.   Izgradnju centra financirala je Rimokatolička organizacija za pomoć CRS, a projekt je podržala i Fondacija Ana i Vlade Divac. Prihvatni centar raspolaže s 250 mjesta, objavila je Radio televizija Vojvodine (RTV).   Namjera migranata i izbjeglica kod Kikinde jest kratko zadržavanje i nastavak prema granici s Mađarskom, a konačno odredište im je Njemačka, zaključuje RTV.