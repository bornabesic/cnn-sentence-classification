Predsjednik Hrvatske stranke umirovljenika (HSU) Silvano Hrelja gostovao je na N1 televiziji gdje je kazao kako nikad nije rekao da će biti dio nove vladajuće većine i da sada premijer Andrej Plenković mora dokazati da uopće ima većinu. - Nas interesira projektna suradnja. Predlaganje, usvajanje i promjena zakonskih prijedloga. Dakle zakoni su izvor prava umirovljenika. Bitna je pozicija HSU-a u Saboru - rekao je i dodao kako je razgovarao s 'jednom osobom iz HDZ-a i da je čuo kako su spremni rješavati neke od problema umirovljenika'.  - Imamo tu 16 zahtjeva. Od kojih su neki vrlo jednostavni, ali smatramo da ih treba riješiti. Svi su u tri područja. Socijala, zdravstvo i mirovinski sustav. Imamo problem koji nije tako lagan - to su obiteljske mirovine. Taj posao treba dobro projektirati. Treba vidjeti što to znači ako je jedan supružnik umro u 70-toj ili 90-toj jer prava izviru iz duljine uplata u mirovniski sustav - kazao je Hrelja.  - Što god napravili bit će ljudi koji će reći bravo i onih koji će reći - fuj, izdao si. Nema političara koji je sve napravio ispravno - odogovorio je na pitanje je li izdao birače s obzirom na to da je izabran u Narodnoj koaliciji. - Mi smo u priopćenju rekli slikovito da se izrazim: 'Mi nismo čamac za spašavanje Plenkovićeve vlade'. Tko kaže da će moj glas donijeti većinu? U tom slučaju kako smo i rekli mi nećemo biti čamac za spašavanje. Ako Vlada mirno uplovi u luku s 80 glasova potpore tada smo spremni za suradnju s vladom i realizaciju projekata - dodao je.