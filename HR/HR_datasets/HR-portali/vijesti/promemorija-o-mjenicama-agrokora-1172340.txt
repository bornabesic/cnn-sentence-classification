Održan je sastanak predstavnika koordinacija dobavljača Agrokora i predstavnika kreditnih institucija i faktoring društava koji su pristupili Promemoriji o mjenicama Agrokora, priopćili su iz Agrokora. Obostrano je potvrđena potreba pridržavanja obveza preuzetih tim dokumentom. Pozvali su dobavljače društva Agrokor i povezanih društava da do 31. svibnja bilateralno urede svoje odnose s kreditnim institucijama i faktoring društvima, kako bi se riješilo pitanje prijave tražbine. Dogovor bilateralnog sporazuma svakog pojedinog dobavljača i vjerovnika u roku predviđenom Promemorijom pretpostavka je za postizanje novih rješenja i mogućnosti za ovu situaciju, kazali su iz Agrokora.  Svi dionici u postupku izvanredne uprave Agrokora se pozivaju se da u procesu oporavka sustava Agrokor i dalje, kao vjerovnici društava koncerna Agrokor, u granicama svojih mogućnosti ulažu najveće napore kako bi navedena društva, dobavljači i kreditne institucije odnosno faktoring društva postigli zajedničko, prihvatljivo rješenje, koje će osigurati da obveze temeljem izdanih mjenica u konačnici podmire glavni mjenični dužnici, odnosno društva koncerna Agrokor.