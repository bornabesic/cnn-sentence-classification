Više od 200 tisuća ljudi prosvjedovalo je u subotu u Venezueli, pedesetoga dana prosvjeda, i tražilo odlazak socijalističkog predsjednika Nicolasa Madura, kojega optužuju za diktaturu. U Caracasu se, prema podacima oporbe, okupilo više od 160 tisuća ljudi, a u San Cristobalu na zapadu zemlje, u blizini granice s Kolumbijom, okupilo ih se oko 40 tisuća. Mnogi u Venezueli bijesni su na Madurovu vladu, optužuju je za sve veću inflaciju, nestašice svega - od hrane do lijekova, te za gušenje ljudskih prava. Traže izbore, oslobađanje uhićenih aktivista, međunarodnu pomoć i autonomiju parlamenta koji je pod vodstvom oprobene većine. Ankete pokazuju da odlazak Madurove vlade želi sedam od deset stanovnika Venezuele. "Pedesetoga dana otpora organiziramo najveće prosvjede" najavio je Juan Andrés Mejia, jedan od mladih zastupnika na čelu prosvjednika. Stotine tisuća prosvjednika prvi put su izišle na ulice 19. travnja, a prema službenim podacima, u sukobima koji se događaju gotovo svakodnevno poginulo je 47 osoba, ozlijeđeno ih je nekoliko stotina, a oko 2200 su privedene, a najmanje 161 zatvorena po presudi vojnih sudova. "Ovo je bio pokolj naroda, ali unatoč represiji, otpor je sve jači", rekao je vođa oporbe Henrique Capriles pridružujući se prosvjedima u Caracasu. Prosvjedi većinom završavaju sukobima s policijom, a predstavnici oporbe tvrde da se događaju i pljačke te da skupine civila koje naoružava vlada provode nasilje. Madurovi protivnici vlast optužuju za "divlju represiju", dok predstavnici vlasti njih optužuju za terorizam kojemu je cilj državni udar koji podupiru Sjedinjene Države. Henrique Capriles, koji tvrdi da su ga vlasti u četvrtak spriječile da napusti zemlju i otputuje u SAD, objavio je da je jedan od njegovih odvjetnika u petak u New Yorku podnio izvješće o krizi u Venezueli visokom povjereniku UN-a za ljudska prava Zeidu Ra'ad Al Husseinu. Jedini izlaz iz političke krize su hitni izbori, rekao je glavni tajnik Organizacije američkih država Luis Almagro u video poruci. Venezuela sada mora pokrenuti "konačne pregovore kako bi se ponovno uspostavila demokracija", dodao je. S druge strane, ruski predsjednik Vladimir Putin naglasio je u telefonskom razgovoru s Madurom da "venezuelanski narod ima pravo izabrati svoju sudbinu bez intervencije iz vana, suočen s radikalnim snagama koje mogu računati na vanjsku pomoć", priopćila je venezuelanska diplomacija. Ankete pokazuju da sedam od deset stanovnika Venezuele želi odlazak predsjednika Madura, kojega optužuju za inflaciju, nestašice svega - od hrane do lijekova, te za gušenje ljudskih prava.