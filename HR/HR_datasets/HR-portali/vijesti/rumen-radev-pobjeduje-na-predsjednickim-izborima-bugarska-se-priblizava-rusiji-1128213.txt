Kandidat oporbenih bugarskih socijalista Rumen Radev pobjednik je drugog kruga predsjedničkih izbora održanih u nedjelju u Bugarskoj, pokazale su izlazne ankete. Po njima, Radev je dobio između 58,1 i 58,5 posto glasova, dok je njegova protivnica Cecka Cačeva, kandidatkinja vladajuće stranke GERB dobila između 35,3 i 35,7 posto, pokazuju ankete. General Radev (53), bivši zapovjednik zračnih snaga sklon ukidanju europskih sankcija Moskvi, pobijedio je s 25,7 posto glasova u prvome krugu prema 22 posto koliko je dobila predsjednica parlamenta Cecka Cačeva, koju podržava konzervativni premijer Bojko Borisov. Pobjeda Radeva mogla bi približiti Bugarsku Rusiji i time izazvati nezadovoljstvo Europske unije i NATO-a, smatraju analitičari. Radev te strahove odbacuje i ističe da je on "general NATO-a formiran u Sjedinjenim Državama" i da Bugarska nema alternative do pripadnosti EU-u i NATO-u. Premijer Borisov najavljivao je da će podnijeti ostavku već nakon prvog izbornog kruga ako Cačeva ne pobijedi, no predomislio se i najavio da će to učiniti ako ona u konačnici izgubi. Slom Borisove manjinske vlade vjerojatno će rezultirati mjesecima političke nestabilnosti, a mogući su i prijevremeni izbori na proljeće. - Prvog radnog dana parlamenta predložit ćemo ostavku vlade - rekao je Borisov za Reuters. >> Europska unija uvodi nove sankcije Rusiji zbog aneksije Krima 