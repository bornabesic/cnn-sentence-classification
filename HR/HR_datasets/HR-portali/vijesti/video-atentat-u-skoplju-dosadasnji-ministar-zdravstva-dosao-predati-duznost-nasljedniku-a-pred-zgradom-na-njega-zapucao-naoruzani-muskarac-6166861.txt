Naoružani napadač pokušao je uoči primopredaje dužnosti ubiti dosadašnjeg makedonskog ministra zdravstva i vicepremijera Nikolu Todorova. Krvavi incident dogodio se nekoliko minuta nakon 12 sati ispred zgrade ministarstva u Skoplju, pišu makedonski mediji. Napadač, koji je kasnije identificiran kao Ljupčo Stojanovski (60) iz Velesa, iz neposredne blizine je ispalio dva metka u smjeru Todorova, no nije ga pogodio. Makedonski mediji pišu kako se napad dogodio kada je Todorov izašao iz automobila ispred ministarstva. Napadač ga je čekao na ulazu u zgradu i izvukao pištolj dok se Todorov penjao stepenicama. Ministrovo osiguranje je odmah interveniralo i oborilo napadača na zemlju, a ubrzo je stigla i policija koja ga je privela. Todorov se još uvijek nalazi u zgradi ministarstva, gdje treba predati funkciju novoizabranom ministru Arbenu Taravariju. Inače, Todorov je prije dva dana najavio potpuno povlačenje iz političkog života. U tijeku je očevid ispred ministarstva, a tamošnji mediji pišu kako je Ljupčo Stojanovski djed Tamare Dimovske, djevojčice oboljele od skolioze koja je preminula čekajući dozvolu Fonda za zdravstveno osiguranje za operaciju kralježnice u inozemstvu.