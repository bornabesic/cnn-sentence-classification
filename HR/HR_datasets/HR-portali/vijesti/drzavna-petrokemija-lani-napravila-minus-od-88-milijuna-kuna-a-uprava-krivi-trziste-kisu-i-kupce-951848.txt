Foto: FaH  PETROKEMIJA već godinama gomila gubitke. Prema najnovijem financijskom izvješću ukupni prihodi prošle godine iznosili su 1.932,1 milijun kuna, a ukupni rashodi 2.019, 4 milijuna kuna, te su imali gubitak u poslovanju od 87,3 milijuna kuna, ili 4,5 posto od ukupnih prihoda, dok je u 2015. gubitak bio 92,5 milijuna kuna. Dobit prije kamata, poreza i amortizacije (EBITDA) iznosi 33,7 milijuna kuna.   Ostvarena proizvodnja mineralnih gnojiva iznosila je 1.069 tisuća tona, što je 11,7 posto manje nego u 2015. godini, ali treba podsjetiti kako je tijekom ljeta tvornica bila u zastoju 50 dana zbog remonta postrojenja. Ukupna vrijednost investicija u 2016. na godišnjoj razini iznosi 148 milijuna kuna.   Prikaz poslovnih rezultata Petrokemije d.d.   U strukturi prihoda domaća prodaja čini 30 posto ili 581 milijun kuna, što je 18 posto manje u odnosu na 2015., dok izvoz čini 65,5 posto ili 1.264,6 milijuna kuna, što je 29,7 posto manje u odnosu na 2015. godinu.   Prema sadašnjoj tržišnoj situaciji uprava Petrokemije procjenjuje se da će i u 2017. na poslovanje i dalje vrlo izražen utjecaj imati promjenjive razine cijena mineralnih gnojiva na svjetskom tržištu i relativno visoke cijene prirodnog plina u Europi i u RH.  Uprava: Za loše rezultate krivo je tržište, kupci, kiša, zima... Kao što je to običaj u svim državnim firmama, za loše rezultate krivi svi, osim njih samih - svjetsko tržište, kupci, kiša, zima itd. "Smanjenje cijena mineralnih gnojiva na svjetskim tržištima prelilo se u značajnoj mjeri na EU i regiju, što je uzrokovalo povećani uvoz jeftinijih mineralnih gnojiva. Niža domaća prodaja uzrokovana je problemom likvidnosti kupaca (Petrokemija d.d. nema izvore financiranja odgode plaćanja, a poslovne banke ne žele pratiti dug proizvodni ciklus u poljoprivredi), kašnjenjem u isplati državnih poticaja i sve prisutnijom pojavom kupovine mineralnih gnojiva u zadnjem trenutku primjene, s direktnom manipulacijom na polju (djelomično uzrokovano i pomakom proljetne sjetve i sezone primjene mineralnih gnojiva zbog padalina i niskih temperatura). Niske cijene žitarica i ostalih poljoprivrednih proizvoda utječu na smanjivanje zasijanih površina pod dijelom poljoprivrednih kultura, a smanjuje se i primjena mineralnih gnojiva po jedinici površine, tako da i najveći kupci smanjuju kupovine mineralnih gnojiva.", navodi se u izvješću Petrokemije. Petrokemija je i dalje u većinskom vlasništvu države koja u toj kompaniji ima gotovo 80 posto dionica, a među značajnijim dioničarima nalaze se i mirovinski fondovi.