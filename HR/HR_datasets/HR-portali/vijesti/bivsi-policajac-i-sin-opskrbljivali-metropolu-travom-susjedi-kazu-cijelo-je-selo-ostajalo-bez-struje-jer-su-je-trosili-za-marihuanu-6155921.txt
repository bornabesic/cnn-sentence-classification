Štagalj od 150 kvadrata u Hruševcu na području Donje Stubice unatrag godinu dana bivši policajac Darko Gorupec (45) pretvorio je u skupocjeni laboratorij indijske konoplje iz kojeg je 'tekla' marihuana po Zagorju i Zagrebu. Osim umirovljenog policajca, u 'vrtlarenju' je sudjelovao i njegov sin Filip (20) koji je marihuanu, uz pomoć jednog maloljetnika, distribuirao dalje. Paralelno s njima, i u Zagrebu su vrtlarili prijatelji Gorupčevih, Igor B. (27) te Robert K. (41), a koji su na isti način u četiri profesionalna 'indoor' laboratorija u Maksimiru uz marihuanu proizvodili i ulje kanabisa. Policijski ulov u konačnici je impresivan - u štaglju Gorupčevih zaplijenjena je oprema za uzgoj u kontroliranim uvjetima vrijedna više od 500.000 kuna, 4,5 kilograma marihuane te isto toliko kilograma sušenog duhana. Zagrebački plijen je, pak, bio izdašniji jer je u stanovima kod Igor i Roberta nađeno sedam kilograma marihuane, ulje kanabisa, 50 stabljika konoplje te novac i oprema. Vrijednost zaplijenjene droge je oko 200 tisuća kuna, a da su je uspjeli proturiti do krajnjih korisnika, zaradu bi i učetverostručili. A sve je krenulo kad su kriminalisti došli do informacije kako sin njihova bivšeg kolege dila travu koja olako završava po školskim igralištima u rukama djece koja nisu skrivala 'ponos što povoljno fumaju jointe preko štele'. Stanovnici Hruševca od četvrtka navečer prepričavaju scene 'okupacije' sela policijskim automobilima te s više od 30 policajaca. Policajac koji nije sudjelovao u akciji i koji je zasigurno ostao najviše zaprepašten akcijom u selu bio je Darkov brat Željko, voditelj OKC-a zagorske policije. - Najenput su nahrupili v selo i sve zblokirali. Susedima ni bilo ugodno kaj ih vidimo u lisicama. Nastala je nervoza, a prije odvođenja Darko je rekel svojoj teti da nahrani živine i zbrine psa Zoricu. Još prije 10 dana smo naslutili da se nešto sprema jer je Gorupce nadlijetao helikopter, a oko kuće im se šetala nepoznata zgodna žena s velikim psom. Inače, kod Darkove hiže navek neki auti brunde. Nakon smrti majke krenuo je u obnovu štaglja na proljeće lani - priča nam jedan od susjeda koji ističe da nakon uhićenja selo konačno ima urednu isporuku električne energije. Naime, Darko se ilegalno spojio na priključak struje i 'krao' oko 7000 kuna mjesečno kako bi laboratorij opskrbio besplatnom strujom kojom je konoplju grijao, sunčao i pružao joj rajske uvjete. - Po kućama su nam sijalice stalno treptale, a susjed na kraju ulice struje skoro pa da je nije ni imao. Otkad je Darko uhićen, struje imamo bez prekida. Željko nam je rekel za brata: 'Kaj je zaslužil, to bu i dobil'. Rekao je da je digao veliki kredit i da bi uzgajal ovce i koze, no nikad nisu zablejale. Radnik koji mu je delal plastične ploče na krovu ostao je zgrožen time, a kad je Darko od susjeda nedavno posudil lojtre, rekel mu je da nemre s njim u štagalj jer je zabil ključ negdi - zaključio je susjed. Uzgoj marihuane u ilegalnim laboratorijima sve je prisutniji jer je i u Hrvatskoj, ali i u Europi, pojačana potražnja za tom vrstom droge s obzirom na to da je policija u Albaniji, pod pritiskom EU, provela niz akcija radi suzbijanja ilegalne proizvodnje. Ocjena je to Željka Petkovića, predstojnika Vladina ureda za suzbijanje zloupotrebe droga. FOTO: Tomislav Krišto/HANZA MEDIA - Hrvatska policija više od godinu dana pojačano nadzire i ciljano provodi akcije oko školskih ustanova. Primijetili smo i porast potrošnje marihuane od 19 posto u prošloj godini, što ukazuje na to da je ta droga sve prisutnija u Hrvatskoj. Procjenjuje se da oko 1 posto europske populacije svakodnevno konzumira marihuanu - kaže nam voditelj Ureda za droge. Indoor uzgoj marihuane koja ima i do četiri puta više THC-a, trenutačno je hit u Europi.