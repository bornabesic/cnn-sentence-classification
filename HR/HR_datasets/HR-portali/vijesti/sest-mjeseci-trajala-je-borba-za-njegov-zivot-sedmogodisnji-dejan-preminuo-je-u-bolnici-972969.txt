Foto: Davor Javorovic/PIXSELL   U STUDENOM prošle godine u mjestu Petrijevci, u Strossmayerovoj ulici došlo je do požara obiteljske kuće u kojemu su ozljede zadobili majka i njeno dvoje djece. Živote su im spasili susjedi koji su ih izvukli, ali malenog Dejana, koji je išao u prvi razred osnovne škole, nažalost, izvukli su prekasno. Šest mjeseci liječnici u Klaićevoj su se borili za njegov život. Kako je doznao Glas Slavonije, dječak je u četvrtak preminuo.  Prema njihovim informacijama oba dječaka imala su jako teške ozljede, svakodnevno su se morali previjati u punoj anesteziji, a zbog tzv. opeklinske bolesti, pogotovo kod Dejana, unutarnji organi bili su izloženi mogućnostima raznih komplikacija.   Liječnici su nesretnog dječaka pokušali spasiti i nedavnim presađivanjem kože, ali nažalost nisu uspjeli.  Dejanov brat nedavno se vratio kući s liječenja.