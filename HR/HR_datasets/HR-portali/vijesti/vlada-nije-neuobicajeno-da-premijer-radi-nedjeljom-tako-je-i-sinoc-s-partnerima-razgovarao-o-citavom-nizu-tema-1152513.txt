Premijer Andrej Plenković održao je u nedjelju navečer sastanak s partnerima u Vladi "o čitavom nizu tema", potvrđeno je u ponedjeljak Hini iz Banskih dvora koji ne otkrivaju detalje sastanka, no pretpostavlja se da je jedna od glavnih tema bila cijena plina za kućanstva s obzirom na to da ju Vlada mora odrediti do srijede. Sastanak na Markovom trgu trajao je do kasnih noćnih sati u nedjelju, a uz premijera i šefa HDZ-a Plenkovića, kako prenose mediji, nazočili su mu predsjednik Sabora i čelnik Mosta Božo Petrov te ministar financija Zdravko Marić. Banski dvori podsjećaju da nije neuobičajeno da premijer radi nedjeljom i ima radne sastanke te je tako radni sastanak imao i sinoć "s partnerima u Vladi o čitavom nizu tema". Jedna od tema najvjerojatnije je bila cijena plina s obzirom na to da Vlada do srijede mora odrediti njegovu najvišu cijenu za kućanstva. Sabor je, naime, sredinom ovog mjeseca Sabor izmijenio Zakon o tržištu plina te se ide u smjeru djelomične liberalizacije tržišta tog energenta ukidanjem obveze proizvođaču plina da cjelokupnu proizvedenu količinu prirodnog plina plasira opskrbljivačima na teritoriju Hrvatske. Pritom je zakonodavac drugu stranu Markova trga odnosno Vladu obvezao da osigura stabilnu opskrbu kućanstava plinom te odredi najvišu cijenu za kupce iz te kategorije. Iz Ministarstva zaštite okoliša i energetike kažu da će plin od 1. travnja biti skuplji, a Vlada intenzivno pokušava utjecati na stavke koje čine cijenu kako bi poskupljenje bilo što manje. To je u više navrata proteklih dana kazao i premijer Plenković. "Zadaća koju sam dao nadležnom ministarstvu je da se učine maksimalni napori da poskupljenje plina na europskom tržištu ne osjete građani i potrošači i kada na temelju razgovora i konzultacija dođemo do najboljeg rješenja tada ćemo ga objaviti", kazao je tako u subotu, nakon sabora Zajednice žena HDZ-a. >> U kasnim noćnim satima u Vladi se sastali Plenković, Petrov i Marić >> Poskupljuju plin i struja, a evo koliko ćemo više plaćati cestarine na autocestama 