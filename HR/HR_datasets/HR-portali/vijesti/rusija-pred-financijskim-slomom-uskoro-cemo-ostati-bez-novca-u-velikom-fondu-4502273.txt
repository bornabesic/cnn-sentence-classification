Rusija bi do kraja iduće godine mogla iscrpiti jedan od dva državna stabilizacijska fonda zbog nastojanja vlade da smanji proračunski manjak, prenose ruski mediji u srijedu izjavu pomoćnika ministra financija Sergeja Storčaka. Dva su fonda, Fond rezervi i Državni socijalni fond, nastala 2008. godine podjelom nekadašnjeg stabilizacijskog fonda u koji su se slijevali prihodi od prodaje nafte. U lipnju su sredstva u Fondu rezervi smanjena za 3,7 posto, na 2.500 milijardi rubalja (38,22 milijarde dolara). U 2017. godini taj bi fond mogao biti iscrpljen, priznao je Storčak u srijedu prema izvješću novinske agencije Tass. I sredstva u Državnom socijalnom fondu smanjena su u lipnju, i to za tri posto, na 4.700 milijardi rubalja (73,4 milijarde dolara). Ukupno bi ministarstvo financija ove godine moglo potrošiti 2.200 milijardi rubalja iz Fonda rezervi za financiranje proračunskog manjka, podsjeća Tass na procjenu ministra financija Antona Siluanova s kraja lipnja. Očekuje se da će zbog proračunskog manjka ministarstvo financija u roku od tri godine učetverostručiti ili čak upeterostručiti zaduživanje na domaćem tržištu, izvijestio je jučer Reuters. Rusija bilježi proračunski manjak od 2014. godine kada su njezino gospodarstvo pogodile zapadne sankcije i pad cijena energenata. Ruski dužnosnici kažu da još tri godine ne očekuju proračunski višak.