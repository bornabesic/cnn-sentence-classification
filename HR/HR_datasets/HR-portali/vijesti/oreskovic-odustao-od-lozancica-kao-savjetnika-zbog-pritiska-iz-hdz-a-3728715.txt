Trakavica oko smjene Dragana Lozančića, bivšeg ravnatelja SOA-e, napokon se bliži kraju. Predsjednica Kolinda Grabar-Kitarović i ja izabrali smo njegova nasljednika i mislim da smo u Danielu Markiću pronašli sposobnog čovjeka s bogatim iskustvom i dobrim životopisom. Istina, HDZ je imao drukčije stavove o tom pitanju, no to je demokracija - rekao je Orešković, otkrivši sudbinu smijenjenog Lozančića, koji na kraju neće postati njegov savjetnik. - Nisam ga mogao ostaviti na cesti, naći ćemo mu uskoro poziciju u nekoj javnoj tvrtki. Ima kapacitet, radio je u menadžmentu i dobro će nam doći - ustvrdio je premijer, ne želeći komentirati izjavu predsjednice Grabar-Kitarović da je Lozančić bio privatni špijun šefa Zorana Milanovića. Iako mu sada najavljuje zaposlenje u nekoj od državnih tvrtki, Orešković je Lozančiću prvotno namijenio dužnost svojeg savjetnika. No, to je, kako doznajemo, izazvalo provalu bijesa u vodstvu HDZ-a. Nakon žestokog pritiska iz te stranke premijer je popustio i promijenio svoju odluku. No, u HDZ-u su izuzetno nezadovoljni načinom na koji je odabran novi čelnik SOA-e. - Prvorazredni je skandal premijerova izjava u Jutarnjem listu da je Daniel Markić dobio podršku američkog i kanadskog veleposlanstva, a da je demokracija činjenica da se prvi potpredsjednik Vlade, Karamarko, s tim izborom ne slaže - kaže jedan sugovornik Jutarnjeg lista. Prema njegovim riječima, “nema što premijer sa stranim veleposlanicima razgovarati o izboru šefa tajne službe i hvaliti se njihovom podrškom”. - Pa valjda nam šefa SOA-e ne biraju strani veleposlanici - naglašava naš sugovornik. Prema dostupnim informacijama, Lozančić je svoju ostavku premijeru dao puno prije nego je ona objavljena. Naime, čekao se dogovor o njegovu novom radnom mjestu. Prema našim informacijama, predsjednica je 2. veljače obavijestila premijera Oreškovića da želi smijeniti Lozančića te mu navela razloge. Potom je pozvala Lozančića, rekla mu da u njega nema povjerenja i da ga smjenjuje. U tom razgovoru ponudila mu je veleposlaničko mjesto koje želi ili visoko mjesto na Hrvatskom vojnom učilištu. Dala mu je rok da se izjasni do petka, 5. veljače. On je tražio mjesec dana, no ona je ustrajala na petku. U petak je pozvala Lozančića koji je odbio njezinu ponudu i rekao da želi ostati na čelu SOA-e. Dan prije Lozančić je bio kod premijera Oreškovića koji je očito promijenio stav o smjeni. Predsjednica je pozvala šefa premijerova kabineta i rekla mu da će u petak potpisati Lozančićevu smjenu. Dakle, tvrde nam sugovornici, nije točno da premijer na taj dan nije znao da će ona još istog dana potpisati smjenu. Naime, u isto vrijeme kada je Ured predsjednice objavio da je predsjednica potpisala smjenu, Orešković je novinarima izjavio da će o Lozančićevoj smjeni tek razgovarati. Uslijedila su višemjesečna prepucavanja u trokutu Lozančić - Karamarko - Orešković oko imenovanja Lozančićeva nasljednika. Predsjednica i premijer su iz dogovora uspjeli potpuno izbaciti prvog potpredsjednika Vlade, kojem je samo preostalo da preko medija poručuje kako nije zadovoljan izborom novog šefa SOA-e. Sada, pak, sam premijer otkriva da su o tome više konzultirani strani veleposlanici negoli formalno prvi premijerov suradnik.