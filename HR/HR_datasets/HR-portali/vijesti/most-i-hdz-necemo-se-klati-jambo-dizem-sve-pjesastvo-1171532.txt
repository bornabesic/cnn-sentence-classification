Dan nakon izbora u Metkoviću je atmosfera bila poprilično ležerna iako ništa nije riješeno. Dva najveća rivala, Most i HDZ, ostvarili su gotovo izjednačen rezultat te će se gradonačelnik birati u drugom krugu. Katarina Ujdur (Most) dobila je za nekoliko postotaka više glasova od Dalibora Milana (HDZ), ali imaju jednak broj gradskih vijećnika; po sedam. Dvojica su HSS-ova i jedan SDP-ov, čime je ta stranka prvi put ušla u metkovsko Gradsko vijeće. Zašto se ne bismo družili – Bit će tijesno, a tko dobio da dobio, neće mirno vladati gradom jer nema većinu, kao Most dosad. Evo, u onom su kafiću Kata i Dado zajedno na kavi. Tko zna, možda se nešto i dogovore – kažu nam Metkovci iznenađeni nesvakidašnjim prizorom dvoje ljutitih konkurenata u istom kafiću. Došli smo i mi provjeriti je li na vidiku nova suradnja ili možda čak i koalicija. Oboje kažu da nije. – To je bila njihova priča da smo podijeljeni, a vidite da je sve normalno. Milan je došao u kafić do našeg izbornog stožera, svi smo pristojni i sve je u redu. Onaj tko priča o podjelama, taj ih i stvara – kaže Katarina Ujdur koja s optimizmom očekuje drugi krug i vjeruje u svoju pobjedu. – Most nije izgubio Metković. Ne znam čemu ta fama oko Gradskog vijeća jer nitko nema apsolutnu većinu. Ljudski je i logično ako ja kao gradonačelnica predložim dobar proračun, normalno je da ga vijećnici podrže, a ne ruše iz inata. Sve se dogovorom može postići. Nadam se da će se Milan suočiti sa mnom bez svoga patrona Stipe Gabrića koji ga je, kako je i najavio, podržao mišlju, riječju i djelom – rekla je Ujdur. – Slučajnost je što ste me zatekli u kafiću u koji zalaze mostovci, no moj je slogan “Bez podjela” i zašto ne bih došao među njih! – kaže Milan zadovoljan ulaskom u drugi krug i sa sedam osvojenih vijećničkih mjesta, s obzirom na to da ih je HDZ na prošlim izborima osvojio samo tri. Samo u korist Metkovića Tvrdi da nije razgovarao s Jambom o mogućoj koaliciji, ali je zahvalan svima koji će mu dati potporu u drugom krugu. Ujdur i Milan pristojno su se pozdravili, ali nisu međusobno razgovarali, za razkliku od ljudi iz oba tabora. – Nećemo se klati, igrajmo fer i pošteno iako ti, Dado, znaš da ćemo te pobijediti. Ovaj folklor trajat će još 15 dana, a potom ćemo morati zajedno živjeti i raditi – rekli su mostovci. S prestankom svađa složili su se i HDZ-ovci, ali ne i s najavom pobjede Mosta. Naime, Jambo im daje snažnu podršku i svoje glasače, a njih je oko 12 posto, pozvao je da glasaju za HDZ: – Raspoložen sam, sretan i ushićen. Moj je cilj bio srušiti Most, koji je od Metkovića u četiri godine od brenda napravio sprdnju, i to se i dogodilo. U drugom krugu dignut ću cijelo “pješaštvo” HSS-a da ih pometemo, a onda ću podržati HDZ-ova gradonačelnika bez ikakvih razgovora i uvjeta, osim da radi u korist Metkovića – poručio je Jambo. Više sam nego zadovoljan rezultatima izbora. Prije 4 i pol godine doslovno je osam ljudi krenulo i osnovalo Most nezavisnih lista i u tako kratkom roku ušli smo u županijske skupštine gotovo svih županija. Pokazali smo da nema nedodirljivih te smo se u HDZ-ovim utvrdama Splitsko-dalmatinskoj i Dubrovačko-neretvanskoj županiji izborili za drugi krug izbora. U gradovima u kojima smo na vlasti, Vrgorac i Omiš, birači su nam dali povjerenje u prvom krugu. U Metkoviću smo bili sami protiv svih, borili smo se i protiv Jambe i protiv HDZ-a i opet smo postigli najbolji rezultat. Očekujem pobjedu u drugom krugu - rekao nam je Božo Petrov, čelnik Mosta. - Žele prodati priču da je Most jak onoliko koliko ostvari u drugom krugu u Metkoviću. Most je nadrastao Metković, mi smo nacionalna stranka - poručio je Božo Petrov.