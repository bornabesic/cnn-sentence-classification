Pobjedom alkara Ante Zorice u Vukovaru je završila Svečana sinjska alka trčana u počast braniteljima toga grada i cijele Hrvatske, a događaju koji je okupio na tisuće posjetitelja nazočila je i predsjednica Kolinda Grabar-Kitarović, koja je u govoru ukazala na probleme s kojima se suočava hrvatsko društvo te je spomenula odnose sa Srbijom poručivši kako se zalaže da dvije države podvuku crtu i krenu graditi bolje odnose. Govor predsjednice prenosimo u cjelosti: "Vjerujem da srce svakog domoljuba danas u Vukovaru, u Hrvatskoj i diljem svijeta kuca radošću i ponosom! Okupio nas je velik i jedinstven događaj: trčanje svečane Alke u gradu heroju Vukovaru. Sinj, grad junak iz boja 1715. došao je u pohod bratskom Vukovaru, junaku obrane Hrvatske 1991. godine. Sinjska alka izraz je našega domoljublja i časne vojničke tradicije i ako je igdje izvan Sinja treba trčati, onda je treba trčati u Vukovaru. Dva su grada, dvije su bitke, ali jedno je junaštvo, jedno domoljublje, jedna Hrvatska! I kao što je obrana Sinja zaustavila posljednji veliki pokušaj Osmanlija da prodru u Dalmaciju, kolijevku hrvatske države, tako je u naše vrijeme obrana Vukovara zaustavila pohod četnika i tzv. JNA dublje u Hrvatsku u namjeri da se stvori Velika Srbija. Vukovar je tada razoren do temelja, ali Hrvatska je pobijedila. Hrvatski branitelji časno su branili, obranili i oslobodili Hrvatsku i na tome im duboka hvala. Ponosni smo stoga na svoju pobjedu, ponosni smo na naše branitelje i na Domovinski rat, kao temelj hrvatske države. U ovome gradu i danas stoga ovom svečanom Sinjskom alkom posebno izražavamo poštovanje svim našim žrtvama i divljenje svim hrvatskim herojima. No kao što prošlost nismo i nećemo zaboraviti, isto tako ne želimo ostati zarobljeni u njoj. Isto očekujemo i od Srbije. Moramo se prestati stalno vraćati u Drugi svjetski rat i sijati klice novih zala. Želimo, naprotiv, ići naprijed i gledati u budućnost. I zato odavde, iz Vukovara, vrlo jasno poručujem: Republika Hrvatska želi s Republikom Srbijom graditi suradnju u duhu dobrosusjedskih odnosa. Želimo pomoći Srbiji da što prije uđe u Europsku uniju, štiteći, dakako, hrvatske nacionalne interese. Pritom ne trebamo glumiti prijateljstvo, jer, da bi do toga došlo, još će mnogo vode proteći Dunavom. Ali, radi interesa i dobrobiti i hrvatskoga i srpskoga naroda, i obiju država, a i radi stabilnosti jugoistoka Europe imamo obvezu učiniti sve da izgrađujemo što bolje odnose. Vrijeme je da Hrvatska i Srbija podvuku crtu i krenu graditi odnose međusobnog uvažavanja. Kao hrvatska predsjednica, ali i kao majka ne želim da ikada više ijedna majka tuguje za djetetom poginulim u ratu. Učinit ću sve što je potrebno da sačuvamo mir i stabilnost, a za to je ključan novi iskorak u hrvatsko-srpskim odnosima. Pritom osobito mislim na rješenje problema pronalaska nestalih, pitanje tzv. univerzalne jurisdikcije Srbije, aktivno rješavanje graničnoga pitanja i promicanje prava nacionalnih manjina, posebice prava Hrvata u Srbiji. Želimo da njihova prava budu na razini prava koja srpska manjina ima u Hrvatskoj. Proteklih dana svjedočili smo napetostima na političkoj sceni. Želim jasno istaknuti jedno: moramo činiti sve da Hrvatska bude politički stabilna država, u kojoj će se problemi rješavati odgovorno i konstruktivno, uz najveći mogući konsenzus. Stoga je izgradnja domovinskog zajedništva i odgovornosti prema državi od najveće važnosti. Znamo koji su naši temeljni problemi i zadaće: prije svega, demografska obnova, reforma obrazovanja, zapošljavanje i pravo na pravednu i dostojnu plaću, nužnost deblokade trista trideset tisuća blokiranih hrvatskih građana, sustav domovinske sigurnosti, promjena nepravednog Ovršnog zakona. Ovom prigodom želim posebno naglasiti našu obvezu izgrađivati državu u kojoj ćemo našim mladima omogućiti budućnost. Bila sam nedavno u Irskoj i slušala svjedočanstva naših ljudi. Mnogi bi se sutra vratili samo ako bi plaće bile veće, a radno mjesto sigurnije. Ako nam raste društveni proizvod, ako se smanjuje deficit, onda se to mora osjetiti i na plaćama, onda se to mora osjetiti na sniženju kamata, onda se to mora osjetiti u standardu naših ljudi. Hrvatski narod nije se borio za svoju državu da u njoj bude socijalno ugrožen, nego da svaki čovjek u Hrvatskoj ima priliku ostvariti svoju egzistenciju na način kako to želi i najbolje zna. Želim ovdje u Vukovaru posebice naglasiti i obvezu izgradnje sustava domovinske sigurnosti. Geopolitički položaj Hrvatske te aktualne međunarodne političke i sigurnosne prilike ne dopuštaju nam ni trenutak opuštanja ili slabosti. Stoga se i Hrvatska vojska vraća u Vukovar, tamo gdje joj je mjesto i odakle je više nitko nikada neće maknuti. Imamo vrijedne ljude i divnu domovinu, koju smo obranili i sačuvali u teškim vremenima višestoljetne borbe za slobodu i državnu neovisnost. Sve je sada u našim rukama. Uvjerena sam da ćemo uspjeti. Trebamo samo i dalje strpljivo graditi zajedništvo u konstruktivnoj odgovornosti za opće dobro. To je važno prije svega zbog naše budućnosti, ali je važno i zbog naše prošlosti. Moramo svojim radom, svojom odgovornošću opravdati žrtve koje su pale za našu domovinu, ne samo u Domovinskom ratu. Moramo opravdati suze naših majki, rane naših branitelja i molitve i nade generacija prije nas. Sinj i Vukovar, dva simbola naše časne povijesti, upućuju nas tim putem zajedništva. A naš prvi predsjednik dr. Franjo Tuđman dao nam je u tome čvrst putokaz: uvijek i sve za Hrvatsku, a našu jedinu i vječnu Hrvatsku ni za što! Čestitam slavodobitniku i njegovu momku! Čestitam svim alkarima na viteškom nadmetanju. I neka nam živi Sinj i Sinjska alka, neka nam živi herojski Vukovar, neka nam živi jedina i najdraža domovina Hrvatska!", zaključila je predsjednica Grabar-Kitarović svoj govor u Vukovaru. 