Turska vladajuća Stranka pravde i razvoja (AK) našla se na udaru oporbe, skupina za ljudska prava i društvenih mreža zbog prijedloga zakona za koji kritičari kažu da će omogućiti muškarcima optuženima za seksualno zlostavljanje da izbjegnu kazne ako se ožene svojim žrtvama.   Prijedlog dopušta da se na neodređeno vrijeme odgodi kažnjavanje u slučajevima seksualnog zlostavljanja počinjenog "bez primjene sile, prijevare ili lukavstva" i prije 16. studenoga 2016. ako počinitelj oženi svoju žrtvu.   Premijer Binali Yildrim rekao je da je svrha prijedloga poboljšati položaj zatvorenih muškaraca, oženjenih ženskim osobama mlađima od 18 godina u vjerskom obredu i uz pristanak njezine obitelji. On je odbio kritike da se zapravo radi o 'amnestiji silovanja'.   Građanski brak osoba mlađih od 18 godina nezakonit je u Turskoj, ali brak muškarca i maloljetne djevojke sklopljen u vjerskom obredu nije neobičan, pogotovo u ruralnim dijelovima zemlje od 78 milijuna ljudi s većinski sunitskim muslimanskim stanovništvom.   "Ima onih koji se žene prije punoljetnosti. Oni ne znaju zakon, imaju djecu, očevi idu u zatvor a djeca ostaju sama s majkama", rekao je Yildrim novinarima nakon molitvi u petak te dodao da obitelji ostaju "razbijene".   "Odsada se neće više tolerirati brakovi poput ovoga", rekao je dodajući kako bi prijedlogom bilo obuhvaćeno 3000 obitelji i da bi se zakon primjenjivao samo retroaktivno.   Protivnici prijedloga, među kojima su odvjetnici, deseci skupina za ljudska prava, ženske udruge i nevladine skupine osudile su zakon tvrdeći da se radi o legalizaciji maloljetničkih brakova.