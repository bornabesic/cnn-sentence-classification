Bivši predsjednik RH Ivo Josipović planirao je na parlamentarne izbore izaći sa širokom koalicijom lijevih stranaka, no njegova je inicijativa propala jer su ga odbili i ORaH i Laburisti. Tako će Josipovićeva stranka “Naprijed Hrvatska! – progresivni savez” na izbore sama ili u koaliciji s nekim manjim strankama, dok će Laburisti i ORaH na izbore vjerojatno skupa. – Pregovaramo sa strankama na ljevici, a kontaktirao nas je i Josipović. Međutim, za njega i njegovu stranku nema mjesta u koaliciji. Pregovori s Laburistima povoljno se razvijaju, a osim s Laburistima dogovaramo se i s još nekim manjim strankama i nezavisnim listama – rekao nam je predsjednik ORaH-a Luka Keller. U Laburistima su nam potvrdili da ih je kontaktirao Ivo Josipović s idejom da se okupi široka lijeva koalicija, ali da od kombinacije s Josipovićem gotovo sigurno neće biti ništa. – S njim bismo imali više štete nego koristi. Mi nismo komunjare, mi smo ljevičari koji se ponajprije bavimo radničkim pravima. Ne želimo da nas se gleda kao sljednike Saveza komunista – govori izvor iz Laburista. Kažu da će ih na izborima podržati i neke sindikalne organizacije i lideri poput Vilima Ribića i Ozrena Matijaševića. Ivo Josipović kaže da je želio da se snage na ljevici ujedine, ali da “nažalost izgleda da za to nema ni želje ni svijesti” te da će zbog toga ljevica biti podzastupljena u sljedećem sazivu Sabora. – U situaciji kada je SDP otišao prema centru, pa i desnom centru s HSS-om, ostao je prostor na ljevici koji treba popuniti. Budući da postoji jako puno lijevih stranaka, realna je opasnost od rasipanja glasova – rekao je Josipović. Kaže da još razgovara s nekoliko manjih stranaka.  >> Kovač: 'Izgleda da Josipović više štiti interese Srbije nego svoje zemlje' 