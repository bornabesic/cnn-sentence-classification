U jutarnjoj gužvi u helsinškoj podzemnoj željeznici vlada tišina, svi zure u svoje pametne telefone, čitaju vijesti, provjeravaju e-mailove ili gledaju video isječke. Finska, nekoć zahvaljujući Nokiji vodeća zemlja svijeta u mobilnoj telefoniji, klasa je za sebe kad je u pitanju surfanje internetom smartfonima i tabletima. Finci su u  prvom dijelu 2016. imali dvostruko veći internetski promet na svojim mobilnim uređajima od drugoplasiranih Južnokorejaca, pokazalo je istraživanje švedske tvrtke Tefficient u 32 europske i azijske zemlje. Čak su se i vlasti zabrinule zbog toga pa je helsinški ured za javno zdravstvo pokrenuo kampanju s porukom roditeljima da ne zanemaruju djecu. U kontroverznom oglasu koji je razljutio mnoge, posebno žene, crni se gavran spušta na plažu i odnosi djevojčicu dok joj je majka zagledana u smartfon. Video završava porukom 'zanemarivanje je nasilje modernoga doba'. Uvrijeđeni stanovnici glavnoga grada zasuli su vlasti prigovorima, ali je ured za zdravstvo ostao pri tome da se neke majke više igraju s pametnim telefonom nego s djecom i da su mnogi očevi odsutni iz života vlastite djece. Najveći finski telekomunikacijski operater Elisa kaže da su roditelji krenuli stopama svoje tinejdžerske djece, koja su prošlih godina pokrenula trend surfanja internetom mobilnim uređajima. 'Najbrže raste količina prometa gledanjem video materijala', rekao je Matias Castren, šef Elisina odjela za pretplate. Najveće opterećenje je navečer kad su mnogi Finci, od djece do umirovljenika, prikovani za smartfone i tablete te gledaju filmove, emisije ili videoisječke koji kruže društvenim mrežama, umjesto da gledaju televiziju kao nekada. Nekoliko je čimbenika koji mogu objasniti finsku ljubav prema pametnim telefonima. Od zlatnih dana Nokije, nekoć krunskog dragulja finskog gospodarstva, Finci su naviknuti na prihvaćanje novih tehnologija. Oštre zime zahtijevaju dobru infrastukturu pa je Finska rano razvila nacionalnu mobilnu mrežu i odličnu pokrivenost signalom. Finaca ima 5,5 milijuna, ali posjeduju 10,9 milijuna mobitela, gotovo dva po glavi stanovnika. Finci se općenito smatraju rezerviranim i introvertiranim ljudima i mnogi priznaju da im je lakše biti u kontaktu s prijateljima i obitelji putem interneta nego telefonskim pozivom. Ali ključni faktor je ipak cijena. Studija Tefficienta pokazala je da finski teleoperateri internetski promet naplaćuju 14 puta manje od, primjerice, nizozemskih. 'Finsko tržište drugačije je od ostalih jer imamo mnogo paketa s neograničenim prometom', rekao je Kalle Muhonen, menadžer u telekomunikacijskoj kompaniji Sonera.