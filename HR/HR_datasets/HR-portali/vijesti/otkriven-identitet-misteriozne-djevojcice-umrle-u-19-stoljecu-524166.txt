Godine 1920. je zbog promjene urbanističkog plana u San Franciscu premješteno 30 tisuća grobova. No, jedan od njih ostao je netaknut, a na njemu je sagrađena kuća. Tek kada je i ona djelomično srušena u svibnju 2016. godine, pronađen je brončani lijes sa staklenim oknima. U njemu je prije oko 145 godina na posljednji počinak otišla trogodišnja djevojčica, pisali smo u svibnju prošle godine.   O njoj se tada nije znalo gotovo ništa, a tako bi najvjerojatnije i ostalo da se u cijelu priču nije uključila 'Garden of Innocence', neprofitna organizacija koja se bavi identifikacijom i organizacijom dostojanstvenih sahrana za djecu bez identiteta.  Istraga koja je u ovom slučaju potrajala gotovo godinu dana na kraju je urodila plodom. U misterioznom brončanom lijesu nalazi se tijelo Edith Howard Cook, dvogodišnje djevojčice koja je umrla 13. listopada 1876. godine, šest tjedana prije svojeg trećeg rođendana, piše Daily Mail.   Potraga za identitetom djevojčice nije bila nimalo jednostavna, a ozbiljan napredak dogodio se tek u trenutku kada su istražitelji na Kalifornijskom sveučilištu pronašli mapu nekadašnjeg groblja i locirali posljednje počivalište njenih roditelja - Horatia Cooka i Edith Scoofy. Kako su u tom trenutku imali obiteljsko ime tj. prezime, istražitelji su mogli pronaći i živuće potomke i njihov DNK usporediti s DNK uzorkom djevojčice iz lijesa.  Osim identiteta, istražitelji su uspjeli otkriti i od čega je umrla djevojčica. U pitanju je bila teška pothranjenost.  - Djevojčica je najvjerojatnije bila teško bolesna zbog čega je pala u komu i na kraju preminula, objasnio je profesor Jelmer Eerkens.  Podsjećamo, iako je od njenog pokopa prošlo gotovo stoljeće i pol, koža i kosa djevojčice ostali su očuvani, kao i njena bijela haljina, najvjerojatnije zahvaljujući kvaliteti lijesa koji je odolio zubu vremena. Među njenim se ručicama još nazire sasušeni cvijet, kao i nekoliko njih u njenoj kosi, piše Daily Mail.  Građevinski radnici lijes su pronašli sasvim slučajno usred renovacije obiteljske kuće Ericke Kerner, na oko metar dubine.  - Njena kosa još je bila tu, kao i nokti i cvijeće prosuto po cijelom tijelu. Kakav je to prizor bio, prisjetio se za KTVU Kevin Boylan, jedan od radnika koji su pronašli lijes.     