Potpredsjednik SAD-a Joe Biden razgovarao je danas telefonski s hrvatskim premijerom Andrejem Plenkovićem o "važnosti euroatlantske integracije zemalja zapadnog Balkana", priopćeno je iz Bijele kuće. Srpski premijer Aleksandar Vučić u Beogradu je spomenuo to priopćenje i zaključio kako je Biden zvao Plenkovića zbog hrvatske blokade otvaranja poglavlja 26 u pregovorima Srbije s EU. Priopćenje Bijele kuće ne spominje izrijekom Srbiju, ali dodaje da su se Biden i Plenković "složili da bi napredak prema tom (euroatlantskom, op. a.) cilju doprinijelo miru, stabilnosti i prosperitetu čitave regije". Vučić je rekao kako neće dopustiti da Srbiju bilo tko "ponižava i gazi", osobito ne Hrvatska koju je nazvao "falsifikatom europskih vrijednosti", nakon što je Zagreb blokirao otvaranje jednog poglavlja u pristupnim pregovorima Srbije s EU.   – Posebno nećemo dopustiti da nam lekcije drži zemlja kao Hrvatska, koja predstavlja falsifikat originala, odnosno falsifikat Europe i europskih vrijednosti – rekao je Vučić na konferenciji za novinare u povodu otvaranja pregovaračkih poglavlja 5 i 25 i blokade poglavlja 26. Naglasio je da je samo Hrvatska blokirala poglavlje 26 o obrazovanju i kulturi, a ne više država, kako kažu u Zagrebu. – Želim obavijestiti javnost da je jedna zemlja blokirala poglavlje 26, nije bilo više zemalja, samo jedna i to je Republika Hrvatska – istaknuo je Vučić.   Dodao je kako i dalje "od Hrvatske očekuje podmetanje noge na svakom koraku", kategorički ustvrdivši da je samo Hrvatska bila zemlja koja se protivila otvaranju poglavlja 26, a da su problemi na koje se žalila Bugarska nisu sporni. – Hrvati su bili sami u tome – rekao je Vučić, ustvrdivši kako ga to nije potreslo jer je 2016. bila godina u kojoj je Srbija imala "gotovo najbolje rezultate u ekonomiji među svim državama u regiji". – U tome ćemo se i ubuduće natjecati. To nas interesira... Sad smo naučili lekciju, vi radite svoj posao, mi ćemo svoj i nema velike filozofije. To je sasvim fer – poručio je Vučić Hrvatskoj. Kao jedan od razloga što je u ponedjeljak navečer napustio Bruxelles uoči međuvladine konferencije Vučić je naveo to što mu nitko nije dao obrazloženje za blokadu. Srbijanski premijer poručio je da odlaskom iz Bruxellesa zbog hrvatske blokade poglavlja 26 "nije zaustavio eurointegracije Srbije",  kako ga optužuje dio oporbe, već je tom gestom "pokazao tablicu vrijednosti Srbije". – Nikoga ne mrzimo, ni s kim nećemo sukobe, hoćemo razgovarati, raditi, postizati rezultate i kompromis – rekao je Vučić. Srbijanski premijer detaljno je nabrajao ispunjene obveze srbijanskih vlasti i obećanja hrvatskoj zajednici u Srbiji, poput izdvajanja za glasilo Hrvata u Srbiji "Hrvatsku riječ", udžbenike na hrvatskom, asfaltiranje ulica i otvaranje glazbene škole. – Što to Srbija nije učinila? Odgovora nema, tišina. Kako i da ga bude kada 27 zemalja podržava, samo jedna ne? Kako da kažu nešto protiv 27 država, kako da kažu da je ta jedna zemlja pametnija od 27 drugih – prokomentirao je Vučić. Naglasivši da jako poštuje hrvatsku predsjednicu Kolindu Grabar-Kitarović, Vučić se upitao što je to Hrvatska učinila poslije deklaracije o unapređenju odnosa između Srbije i Hrvatske koju su njih dvoje potpisali u lipnju ove godine u Subotici. Vučić je rekao da EU za Srbiju "nije samo teritorij" i da Beograd u Uniji ne vidi samo fondove i novac, "još manje zaštitnika". – EU je ono što mi hoćemo biti u Srbiji. Europa je lekcija koju učimo sami za sebe – rekao je Vučić. Dodao je da "Europa nije nešto o čemu Srbiju mogu učiti oni za koje su partizani bili teroristi, a ustaše vojska", oni koji se boje srpskih čokoladica i koji drže da povijest počinje  floskulama o velikosrpskoj agresiji. Poručivši kako "u srpskim grudima ništa neće kucati za fašizam" i da će mu se uvijek suprotstavljati, Vučić je rekao da će se Srbija prema svima ponašati bez diskriminiranja i mržnje. – Mi se na taj način nećemo ponašati prema Hrvatskoj i prema drugima. Ponašat ćemo se bez diskriminacije i bez mržnje, bez pristanka na poniženja – rekao je predsjednik vlade. Poručio je da na tablicama srpskih vrijednosti neće biti mjesta za priče o srpskim i nesrpskim čokoladicama, niti za bajke i "izmišljene priče o glupim manjinama koje krnje ugled" Hrvatske, aludirajući na rezultate u Hrvatskoj o testiranju učenika PISA. – Nikada na toj tablici vrijednosti, u srpskim grudima i srcima ništa neće kucati za fašizam. Uvijek ćemo se fašizmu na svakom mjestu gdje god ga vidjeli i osjetili suprotstavljati, kao što smo činili u prethodnom stoljeću – rekao je Vučić. – Srbiju nikad nećete moći gaziti ni ponižavati – rekao je, ponavljajući da je to njezina "tablica vrijednosti" s kojom se ušlo u pregovore. – Nadamo se da ćemo s njom izići, nadamo se da ćemo izići kao članica EU, ali i ako se to ne dogodi, bit ćemo moderna država, imati europske vrednoti, ali bit ćemo zemlja koja nije pogazila svoje vitalne principe i interese – poručio je srbijanski premijer. >> Ivica Dačić: Hrvatska je frustrirana jer Srbija niže uspjehe >> Vučić napustio Bruxelles: 'Dosta je hrvatskog iživljavanja, Srbija će od sada drugačije razgovarati' 