Očekivalo se to, znate. U Ivekovo vrijeme se ipak nešto, koliko-toliko, delalo. Netko je za njega glasao i malo iz inata. Nije mu ništa dokazano, sudski sporovi se vode, a ako bude oslobođen, a vjerojatno bude, sve bude dobro, a či ne bude, onda Bog pomagaj – kaže Srećko Dragišić, varaždinska živa ikona, verglaš i kolekcionar. Dobro poznaje svoj grad, a pogotovo ljude. I prati politički život. “A što ako ode u zatvor” – Varaždin ide naprijed, ali jako mršavo. Najviše nas muče te bale smeća, a i premalo se radi na pretpristupnim fondovima. Nema dobrih projekata. Proračun, znamo, nije prešel. Očekujem da bu Ivek Čehok prešel u drugom krugu. Ljudi vrednuju ono vrijeme dok je on vodil grad, a dobil bude i dio glasova od HDZ-a – smatra Srećko Dragišić. Gradski notar Krunoslav Čolo, još jedna varaždinska legenda, nešto gunđa, ali također vjeruje da će Čehok biti novi gradonačelnik. – Ako Čehok može biti gradonačelnik, onda Sanader može biti predsjednik! Eto, kratko i jasno o tome što ja mislim o povratku. Takav rezultat bilo je očekivati, ali me iznenadio broj glasova. Dosta toga je napravio za Varaždin i Varaždince kad je bio gradonačelnik, pa su ljudi za njega glasali. Mislim da neće biti iznenađenja u drugom krugu i da će pobijediti – kaže nam K. Čolo. Varaždinci s kojima smo jučer razgovarali podijeljeni su se za i protiv Čehoka. Nitko, kažu jedni, ne govori o tome što će biti ako bude proglašen krivim i ode u zatvor, dok Čehokovi “fanovi” uporno podsjećaju da se u vrijeme kad je on bio gazda u gradu, od 2001. do 2011. gradilo, a danas nigdje dizalica. – Ni proračun nisu mogli izglasati – ljutito će ekipa umirovljenika na kavi na Korzu. I dok građani komentiraju iznenađujuće dobar rezultat Čehoka i njegove liste Glas, dvojac koji ide u drugi krug razrađuje plan za produžetke. Alen Kišić (SDP) kaže da je sportaš i da se ne predaje iako je Čehok dobio više glasova nego što je očekivao. Čehok, napominje, nosi nerazjašnjene stvari iz prošlosti. – Činjenica je da se za zapošljavanje u svim javnim ustanovama, od čistačice do ravnatelja, mora donijeti potvrda da se ne vodi kazneni postupak, a za kandidata za gradonačelnika to nije slučaj. No, takav je zakon i dok je tako, tu nije ništa zakonski sporno, čak ni kad se vode postupci sa sumnjom da je oštećen Grad – kaže nam Kišić i dodaje da Čehok okuplja široku platformu birača raznih opcija. “Dokazat ću da sam nevin” Sa zanimanjem će se pratiti formiranje snaga u Gradskom vijeću, u kojem “Glas” ima gotovo 30 posto glasova, no treba mu partner ili više njih. – Građani su sretni zbog mog povratka. Kad se gleda ovako velika podrška, to je već znak gotovo zajedničke akcije građana. Očekujem glasove većine onih koji su u prvom krugu birali kandidate koji nisu išli u drugi krug jer to su očito ljudi koji nisu bili zadovoljni vlašću SDP-a i HNS-a – kaže za Večernji list Čehok. Prozivke Kišića i Habijana o sudskim procesima naziva “papagajskim ponavljanjem”. – Na tu priču građani nisu nasjeli. Ne smatraju to presudnim jer i ne može biti presudno, ni zakonski ni na neki drugi način. Građani velikom potporom potvrđuju da nema moje političke odgovornosti, a što se tiče kaznene, dokazat ću na sudu da sam nevin – kaže Čehok. Damir Habijan (HDZ), poručuje da ovo nije kraj i da nastavlja bitku, uvjeren u još bolji rezultat u narednim izbornim utakmicama. Mlad je još.