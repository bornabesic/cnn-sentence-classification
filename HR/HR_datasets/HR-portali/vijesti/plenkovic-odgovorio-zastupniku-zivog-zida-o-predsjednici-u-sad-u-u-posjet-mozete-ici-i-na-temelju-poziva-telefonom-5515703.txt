NOVO 15:28 - Zastupnik Živog zida Branimir Bunjac pitao je premijera Plenkovića je li predsjednica Kolinda Grabar-Kitarović u SAD-u bila privatno, službeno ili privatno-službeno.- Predsjednica je vodila razgovore sa sugovornicima u vrijeme tranzicije američke administracije. Mislim da je sama dovoljno rekla u javnosti s kim je razgovarala. Nikad dosad nije se tražio uvid u sastanke. U posjete možete ići i na temelju telefonskih poziva, prošlo je vrijeme pozivnih pisama. Informacije koje sam od nje dobio dovoljne su mi - kazao je Plenković, na što je Bunjac nastavio: - Predsjednica mora reći kamo ide. Kad je Josipović 2014. godine išao u SAD, za jedan njegov susret Gordan Jandroković rekao je da je to 'politički promašen potez' i 'susret ispod razine'. Josipovićev posjet u odnosu na ovaj Grabar-Kitarović bio je veleban diplomatski uspjeh, jer naslikavanje na ulicama s Djedom Mrazom ne priliči dignitetu institucije predsjednice. Očekivalo bi se da netko nakon ovoga bude smijenjen, ako ne veleposlanik, onda valjda predsjednica. --------------------------------------- 12:20 -   SDP-ov saborski zastupnik Damir Tomić pitao je premijera hoće li zbog plagiranja rada smijeniti ministra znanosti i obrazovanja Pavu Barišića, no premijer Andrej Plenković je odgovorio kako je ta priča "prenapuhana" te poručio da ministar Barišić uživa njegovo povjerenje.   "Stali ste u njegovu obranu unatoč činjenici da je i sam priznao, a u međuvremenu je i Odbor za etiku u znanosti utvrdio njegovu krivnju, a hrvatski znanstvenik Ivan Đikić poslao je priopćenje s dokumentima koji ukazuju na proširenu praksu plagiranja i neetičkih radnji koje je pronašao u znanstvenom radu gospodina Barišića", prozvao je Tomić premijera tijekom Aktaulnog prijepodneva u Saboru.   Premijer Andrej Plenković pojasnio mu je kako je detaljno proučio sporni Barišićev znanstveni članak te da je Barišić i sam o tome dao vrlo jasna pojašnjenja.   "Bez obzira što u javnosti postoji očito prijepor jednog dijela znanstvenika u akademskoj zajednici s drugim dijelom mislim da je pitanje jedne male reference u jednoj fusnoti dignuto na razinu ljudskog, znanstvenog političkog, moralnog integriteta dr. Pave Barišića. Ja ga poznajem, dao sam mu povjerenje da bude član ove vlade, ima iskustva u radu ministarstva kojim se bavi i ima važne zadaće koje treba obavljati. Riječ je o resoru koji je bitan za hrvatsku budućnost, za našu konkurentnost, našu djecu... Ono što je radio u protekla tri mjeseca radio je predano, stručno, angažirano, sa srcem i želi pridonijeti Hrvatskoj. Ne bih želio da jedna mala, da li tiskarska ili druga greška nanese osobnu štetu, a pridonese destabilizaciji u funkcioniranju vlade. Što se mene tiče, neće. To vam kažem vrlo jasno i vrlo odgovorno", poručio je Plenković.   Mišljenja je, kazao je, i da je taj problem "apsolutno prenapuhan". "Ne želim ulaziti u motive i interese političkih stranaka jer njih mogu razumjeti, ali ako su brojna povjerensta na sveučilištima u Splitu i Zagrebu decidirano i jasno odlučivala o toj temi ne vidim zašto bismo godinama nakon objave prve verzije njegovog članka imali ovako veliku raspravu o temi koja je previše eksponirana u javnosti i ne zaslužuje ni ovakvo vrijeme ni energiju da se njome bavimo. Od ministra Barišića očekujem da se bavi prioritetnim temama, a to je obrazovna reforma", zaključio je premijer Plenković.   Tomić je, nezadovoljan Plenkovićevim obrazloženjem, prozvao vladu da je zaustavila program reformi te je ustvrdio kako im je"copy paste metoda u školama prihvatljiva". ----------------------------- 10:32 - Maras je predbacio Plenkoviću da se ponaša kao Sanader i da ignorira način na koji su u prošlosti prodavane tvrtke kad je HDZ bio na vlasti:  - Zar bi vam trebali vjerovati samo zato jer ste fini zagrebački dečko? Ja ću u svoje ime inzistirati na referendumu o prodaji HEP-a, a SDP će donijeti odluku na razini stranke - rekao je Maras. ----------------------------- 10:24 - Zastupnik SDP-a Gordan Maras rekao da je za njega prodaja 25 posto HEP-a jednaka prodaji Nacionalnog parka Brijuni, budući da se po njemu radi o nečem što je dio nasljeđa svih hrvatskih građana. Premijer Plenković je brzo spustio Marasu da je on bio dio Vlade koja je pripremala Inicijalnu ponudu dionica HEP-a prilikom čega nije dramatizirao o prodaji državnog nasljeđa, referendumima itd. Plenković je Marasa zamolio da logično gleda na potez Vlade čiji je cilj, između ostalog, povećati investicije u energetski sektor. ----------------------------- 10:05 - Zastupnik Željko Lacković prigovorio je Plenkoviću da se kupnja INE čini kao opravdanje za prodaju 25 posto dionica HEP-a., ako nema rješenja kako će se razviti plinski i naftni biznis INA-e. Lacković je također rekao da se kupnjom Ine šalje poruka pravosuđu da se ne bavi korupcijom, odnosno malverzacijama i veleizdajom. Upitao je i hoće li ovo značiti kraj "mađaronske politike prema Ini". Plenković je kazao da je i SDP-ova Vlada razmatrala IPO HEP-a.  - Vidite ovaj dokument? Ovo je proizvod napravljen u vrijeme Kukuriku koalicije, a napravili su ga Morgan Stanley, Sberbank i Unicredit. Znate što je predmet studije? IPO HEP-a. Toliko o vremenu koje je potrebno - odgovorio je Plenković, zapravo odgovarajući Bernardiću, navodi N1. ----------------------------- Aktualno prijepodne u Hrvatskom saboru počelo je "oštro", zahtjevom predsjednika SDP-a Davora Bernardića da mu premijer da "jasan, nedvosmislen i i sadržajan odgovor" o tome hoće li održati obećanje i povesti državu u kupnju dionica Ine od Mola te reći jasan plan na koji način to kani učiniti.  - Ova Vlada bavi se sa Inom od prvog dana njenog mandata. Želimo da nakon presude arbitražnog suda u Ženevi svi zajedno postignemo široki konsenzus o otkupu udjela Molovih dionica u Ini i mislim da je to dobro za hrvatsko gospodarstvo, Inu, energetsku sigurnost i opskrbu Hrvatske. Razmišljali smo o modelu koji bi bio najprimjereniji da generiramo sredstva za kupnju tih dionica bez stvaranja novog javnog duga. Od svega što smo čuli ja još ni jedan bolji i učinkovitiji model bez stvaranja javnog duga nisam čuo od ideje inicijalne javne ponude 25 posto minus jedna dionica HEP-a. Oni koji poznaju korporativno upravljanje znaju da upravo na taj način Hrvatska država kao stopostotni vlasnik HEP-a i sa 75 plus 1 dionicom zadržava sva prava u upravljanju HEP-om bez ikakve prodaje nacionalnog bogatstva - rekao je Plenković. Na taj način ostvarili bi se, uvjeren je, viši standardi korporativnog upravljanja tom kompanijom koja je "kvalitetna i na taj bi način mogla pomoći da otkupimo Molove dionice u Ini.  - To je ideja i smatram da oko nje možemo razgovarati. Mislim da je ova Vlada otvorena za dijalog sa svim akterima i da smo spremni saslušati i druge prijeldoge, ali od svega što sam čuo, ovo nam se čini najprimjereniji model - kazao je Plenković. Šef SDP-a Bernardić mu je uzvratio kako nije bilo nikakve javne rasprave te je ustvrdio kako taj model "ne drži vodu".  HEP, uvjeren je Bernardić, u ovom trenutku nije spreman za prodaju i trebaju mu dvije godine da bude spreman za IPO.  - Bojim se da ideja koju uporno ne želite podijeliti s hrvatskom javnosti o tom modelu ne drži vodu i da se za novac od prodaje četvrtine HEP-a ne može kupiti pola Ine i to je svima jasno. Ako Vi mislite i dalje da to možete napraviti, onda nešto više znate od nas i cijele hrvatske javnosti i s pravom možemo sumnjati da možda postoji još jedan tajni plan političara HDZ-a i premijera RH s Mađarima, pogotovo zato što ste najavili i preporodaju Ine novom strateškom partneru - poručio mu je Bernardić.