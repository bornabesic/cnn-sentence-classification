Sjeverna Koreja je ispitala novi raketni motor velike snage u nazočnosti Kim Jong-Una, objavila je službena sjevernokorejska agencija KCNA. "Svijet će uskoro shvatiti važnost povijesne pobjede koju smo danas ostvarili", poručio je u toj prigodi čelnik sjevernokorejskog režima, a prenosi KCNA, što znači da bi Pyongyang uskoro mogao raspolagati novom raketom koja će mu omogućiti postavljanje satelita u orbitu. "Razvoj i proizvodnja motora novog naraštaja velike pogonske snage pridonijet će učvršćenju znanstvenih i tehnoloških baza koje će nam omogućiti da dostignemo svjetsku razinu na polju lansirnih rampi za satelite i za intervenciju u svemiru", dodaje agencija. No ti se raketni motori mogu lako preurediti za pokretanje projektila. Mnogi promatrači misle da je sjevernokorejski program satelitskih lansera tek 'smokvin list' koji sakriva stvarnost, to jest pokuse na vojnom polju. Ovaj novi pokus se događa u vrijeme kada je novi američki državni tajnik Rex Tillerson u subotu doputovao u Peking, nakon posjeta Japanu i Južnoj Koreji. U okviru te azijske turneje, glavni američki diplomat je nastojao na činjenici da Sjedinjene Države više neće provoditi politiku "strateškog strpljenja" koju je Washington dosad primjenjivao prema režimu u Pyongyangu, budući da takva politika nije dala rezultata. U vezi s tim je istaknuo da je američka vojna operacija "mogućnost koja se proučava". Tillerson ovim izjavama reagira na dva sjevernokorejska nuklearna pokusa u 2016. i na nedavno ispaljivanje raketa za koje je režim rekao da su pokusi prije eventualnih udara na američke baze u Japanu. >>Ciljanje američkih baza u Japanu zasad su samo dio vježbe