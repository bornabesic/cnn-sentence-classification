Screenshot: Youtube VJEROJATNO niste dosad čuli za Bormidu. Ali upravo je ovo selo u Italiji dospjelo u vijesti diljem svijeta nakon što je njen načelnik ponudio 2000 € svakome tko želi doseliti ovamo. Razlog iza ovog izdašnog poticaja je jasan: Bormida, kao i mnoga zabačena sela i gradići u Europi, izumire - trenutna populacija je samo 394 stanovnika. Mladi, naime, mahom odlaze raditi i živjeti u najbliži veliki grad, Savonu. Kako bi obnovio život u ovom selu u sjeverozapadnoj pokrajini Liguriji, načelnik Daniele Galliano pokrenuo je ovu inicijativu koju je i objavio na Facebooku: svatko tko kupi ili iznajmi kuću u Bormidi dobit će 2000 €, počevši od iduće godine. Doseljenicima se nudi i subvencionirani najam kuća od samo 50 € do 120 € mjesečno, javlja Guardian. "Još uvijek radimo na planu, ali svatko je dobrodošao. Mi smo mala zajednica, ali vrlo gostoljubiva. Nalazimo se visoko u planinama ali nismo daleko od mora - to je zdravi život, zrak je vrlo čist", komentirao je lokalni općinski vijećnik. A kakav je život u Bormidi. Vlasnik lokalnog restorana Oddone Giuseppe opisao ga je ovako: "Nema puno toga za raditi ovdje. Ali život je tako jednostavan i prirodan, imamo šume, koze, crkvu i mnogo dobre hrane. Život bi definitivno bio slobodan od stresa". Zvuči primamljivo?