Na visokim učilištima u Republici Hrvatskoj prošle godine diplomiralo je ili završilo studij 34.745 studenata, najviše ih je - gotovo 45 posto bilo u dobnoj skupini od 22 do 24 godine, a studentice su bile brojnije od njihovih kolega i činile su gotovo 60 posto od ukupnoga broja studenta koji su završili školovanje ili su diplomirali, podatci su Državnoga zavoda za statistiku Republike Hrvatske.   Riječ je o studentima koji su diplomirali ili završili studij na visokim učilištima u Republici Hrvatskoj prema predbolonjskom (stručni i sveučilišni dodiplomski studij) i prema bolonjskom programu - stručni i specijalistički diplomski stručni studij, preddiplomski, diplomski te integrirani preddiplomski i diplomski sveučilišni studiji.  Najviše je studenata - njih 98,3 posto diplomiralo ili završilo studij prema bolonjskom procesu, a tek je njih 1,7 posto završilo ili diplomiralo prema predbolonjskom procesu. Prema bolonjskom programu, najviše studenata diplomiralo je na sveučilišnome diplomskom studiju - njih 29,6 posto, na sveučilišnome preddiplomskom studiju 29,5 posto, na stručnome preddiplomskom studiju 25,6 posto, na integriranom preddiplomskom i diplomskom studiju 7,9 posto, na specijalističkome diplomskom stručnom studiju diplomiralo je 7,3 posto studenata, a kratki stručni preddiplomski studij završilo je 0,1 posto studenata. Redoviti studenti čine 73 posto od ukupnoga broja diplomiranih ili završenih studenata. Više je studentica  Redoviti studenti čine 73 posto od ukupnoga broja diplomiranih ili završenih studenata, a 27 posto su izvanredni studenti. Među diplomiranim i završenim studentima više je studentica nego studenata, a njihov udio u ukupnome broju je 59,6 posto.  Od ukupnoga broja studenata koji su diplomirali ili završili studij najviše ih je na fakultetima - 76,8 posto, a među njima najviše je studenata na sveučilišnom studiju - 85,4 posto, a na stručnome studiju ih je 14,6 posto. Na veleučilištu je studij završilo 15,7 posto od ukupnoga broja studenata, na visokim školama 5,9 posto, dok je na umjetničkim akademijama diplomiralo 1,6 posto studenata.  S obzirom na godine života najviše studenata koji su diplomirali ili završili studij je u dobnoj skupini od 22 do 24 godine - 44,8 posto studenata, a najmanje - 3,4 posto studenata pripada dobnoj skupini od 21 i manje godina života. U dobnoj skupini od 25 do 27 godina je 30,4 posto studenata, 8,7 posto ih je u dobnoj skupini od 28 do 30 godina, 4,1 posto dobnoj skupini od 31 do 33 godine, 2,8 posto u dobnoj skupini od 34 do 36 godina, 1,9 posto u dobnoj skupini od 37 do 39 godina, te 3,9 posto u dobnoj skupini od 40 i više godina. 