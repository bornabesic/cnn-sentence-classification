Hrvatski šef diplomacije Davor Ivo Stier rekao je u četvrtak u Washingtonu da je partnerstvo Europske unije i SAD-a ključno za rješavanje globalnih izazova poput prijetnje radikalnog islamizma, a u tome i Hrvatska može dati svoj doprinos promicanjem stabilizacije jugoistoka Europe. Stier ovaj tjedan boravi u Washingtonu gdje je sudjelovao na sastanku globalne koalicije protiv Islamske države, a u četvrtak je na konzervativnom think-tanku Zaklade Heritage održao predavanje o transatlantskim odnosima i hrvatskom doprinosu tim odnosima. "Za transatlantsko partnerstvo je bitno uočiti da i dalje imamo izazove koje možemo riješiti jedino ako smo zajedno, jedino ako Europa i Amerika rade zajedno. Imamo izazov radikalnog islamizma, a to možemo suzbiti jedino ako očuvamo transatlantsko partnerstvo", rekao je hrvatski ministar vanjskih poslova Stier u izjavi novinarima nakon predavanja. Stier je istaknuo da Hrvatska ne želi radikalizaciju stanja na jugoistoku Europe. "Hrvatska tu želi i može dati svoj doprinos tako da promiče stabilnost na jugoistoku Europe. To želimo činiti i kao članica Europske unije i kao članica NATO-a u partnerstvu s SAD-om", rekao je Stier. Naglasio je da je "važno da i političari desnoga centra u Europi, pogotovo u ovome trenutku, naglase tu važnost transatlantskog partnerstva". "Poznato je da pogotovo s radikalne ljevice uvijek dolazi jedan antiamerički sentiment, a sada on dolazi i od strane radikalne desnice. Dakle ti se ekstremi na neki način zajedno opiru transatlantskom partnerstvu", kazao je. "Međutim, pogotovo kršćanski demokrati, ljudi koji su uvijek gradili odnose sa SAD-om na temelju partnerstva, imaju i danas tu odgovornost za sigurnost Europe", rekao je Stier, dodajući da je "uvjeren da je i za sigurnost i položaj Hrvatske važno očuvati i dalje razvijati taj transatlantski odnos". Odgovarajući na pitanje o odnosu nove američke administracije prema jugoistoku Europe, Stier je kazao da se "nakon svih sastanaka i razgovora koje sam imao ovaj tjedan u Washingtonu može vidjeti da će Amerika i dalje podupirati stabilizaciju jugoistoka Europe". "Mi smo puno razgovarali o tome. Hrvatska ima jednu važnu ulogu unutar Europske unije, ali imali smo i potporu američkih saveznika", rekao je Stier navodeći kao primjer euroatlantski put Bosne i Hercegovine i reforme koje je potrebno provesti u toj zemlji, uključujući i reformu izbornog zakonodavstva. "Zadovoljan sam razgovorima koje smo imali ovaj tjedan u Washingtonu u smislu da je ostvaren jedan politički impuls prema realizaciji te reforme i prema stabilizaciji cijelog područja jugoistoka Europe ... poruka je da će SAD i dalje zajedno s europskim partnerima, a tako i s Hrvatskom kao saveznikom u NATO-u, raditi na stabilizaciji jugoistočne Europe", rekao je Stier. Stier je u srijedu u Washingtonu sudjelovao na sastanku ministara vanjskih poslova država članica Globalne koalicije za borbu protiv IS-a u organizaciji američkog državnog tajnika Rexa Tillersona. Hrvatski šef diplomacije se također sastao sa senatorom Ronom Johnsonom, predsjedateljem Odbora Senata za zajedničku sigurnost, koji je član pododbora vanjskopolitičkog odbora za Europu. Teme su bile stanje na jugoistoku Europe, potreba stabilnosti euroatlantskoga puta BiH, te suradnja Hrvatske i SAD-a u širenju stabilnosti. >>Stier: Junckerova izjava potkopava kredibilitet Europske komisije >>State Department: Pogriješili smo, Stier je na sastanku s državnim tajnikom