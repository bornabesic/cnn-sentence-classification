Motiv trostrukog ubojstva je dug od 420 tisuća eura, koliko su Luketi navodno dugovali ubijeni supružnici Keranović, koji su zbog duga trebali izgubiti kuću. Šibensko naselje Brodaricu u srijedu poslijepodne uzdrmala je pucnjava, u kojoj su ubijene tri osobe: bračni par Milka i Hakija Keranović te Ivan Bajić Pajdo, nekadašnji tjelohranitelj ‘neokrunjenog kralja zagrebačkog podzemlja’ Zlatka Bagarića. Za trostruko ubojstvo osumnjičen je Boris Luketa, koji je nakon policijske potjere u blizini mjesta zločina više sati prijetio suicidom. U noći na četvrtak, nešto prije 1 sat, stavio je pištolj u usta i zapucao, a zatim je s teškim ozljedama prebačen u šibensku Opću bolnicu. Tijek događaja: 9.35 Tijekom jutra policijski službenici PU šibensko-kninske i Ravnateljstva policije nastavili su kriminalističko istraživanje vezano uz trostruko ubojstvo u Brodarici s ciljem utvrđivanja svih okolnosti i osoba koje su povezane s ovim događajem.  Na mjestu događaja nalaze se vještaci iz Centra za kriminalistička istraživanja, ispitivanja i vještačenja ‘Ivan Vučetić’ i policijski službenici PU šibensko-kninske, koji u suradnji sa ŽDO Šibenik provode očevid. Osumnjičeni Boris Luketa je tijekom noći prevezen u KBC Split, a prema posljednjim informacijama i dalje se nalazi u životnoj opasnosti. 1.oo Unatoč višesatnom pregovaranju, osumnjičeni je stavio pištolj u usta iz kojeg je došlo do opaljenja. Iako su ga policijski služenici pokušali spriječiti uporabom elektrošokera, nisu uspjeli. S ozljedama u predjelu glave, Luketa je prevezen u OB Šibenik, gdje daje znakove života.  Policijski službenici PU šibensko-kninske u suradnji s policijskim službenicima Ravnateljstva policije nastavljaju kriminalističko istraživanje, priopćili su iz PU šibensko-kninske.  21.39 Kasno večeras objavljeno je da je u 21,18 sati na području Šibenika zatečen naoružan Boris Luketa te da prijeti samoubojstvom. Pregovori su u tijeku, izvijestila je policija. Luketa je viđen na mjestu događaja te se sumnja da se s Brodarice udaljio s crvenim osobnim automobilom Renault Cliom, registracija ŠI 569 FD. Luketa je cijeli život radio kao pomorac. U Šibeniku je poznato da voli brze aute i motore, kao i treninge i bavljenje sportom. Nije nam poznato da je ranije bio povezan s teškim kaznenim djelima. Kako neslužbeno doznaje ŠibenikIN, Luketa nije jedini za kojem upravo traga policija, jer su predmet njihovog zanimanja još najmanje dva muškarca. 20.30 Pretragom terena policijski službenici su na širem šibenskom području pronašli crveni Renault Clio, šibenskih registracijskih oznaka, za kojim je policija tragala. Na suvozačevom mjestu pronađeno je vatreno oružje, a za osumnjičenim se i dalje traga,priopćila je policija u srijedu navečer 20.00  Sibenik.in piše kako je motiv trostrukog ubojstva dug od 420 tisuća eura, koliko su Luketi navodno dugovali ubijeni supružnici Keranović, koji su zbog duga trebali izgubiti kuću. Luketa ih je tužio i slučaj se godinama povlačio po sudu, a nedavno su navodno postigli dogovor. Ipak, nešto se očito izjalovilo, pa je cijela priča kulminirala trostrukim ubojstvom. 10.05 Danas, 26. travnja oko 16,35 sati u Brodarici tri osobe su pronađene mrtve, dvije u obiteljskoj kući i jedna u osobnom automobilu. Identitet smrtno stradalih osoba i okolnosti ovog događaja se utvrđuju, a provode se opsežni izvidi s ciljem otkrivanja počinitelja, izvijestili su iz policije. Policija provodi intenzivno traganje za osobom Luketa Boris (1958.) iz Primoštena kojeg dovode u vezu s ovim događajem. Luketa je viđen na mjestu događaja te se sumnja da se udaljio s crvenim Cliom reg. oznaka ŠI 569 FD. Također, policija traga za vozilom Nissan 370 Z3 crne boje ŠI 900 EM. Kod Brodarice je postavljena policijska blokada, na mjestu događaja, kod obiteljske kuće u blizini brodaričke škole i jedne autopraonice, policija je razvukla traku i ne dopušta pristup mjestu događaja. Susjedi navode da su dvije osobe ubijene. Navodno je riječ o supružnicima. “Vidjela sam kako preko zida dvorišta bježi jedan prosjedi visoki muškarac, a drugi niži je hodao polako. Sumnjivo se ponašao pa mi se čini da je imao nešto s tim događajem”, ispričala je novinarima susjeda, koja je nazvala policiju čim je to vidjela. Žena navodi kako se boji za svoj život te kako je u strahu od odmazde tih muškaraca, piše ŠibenikIN. Drugi susjedi navode da su bili u kući i da ništa nisu znali dok im nije došla na vrata druga susjeda i pitala ih: “Pa zar ne znate što se dogodilo u našoj ulici? Ubijeni su vam susjedi, muž i žena!”, rekla im je. 