Foto: Index/Pixsell/Anto Magzan DANAS od 11 sati, ljudi u Hrvatskoj su izašli na ulice kako bi upozorili na važnost koju obrazovanje i znanost imaju u suvremenoj civilizaciji. U Splitu se okupilo 200-tinjak ljudi, a u Zagrebu oko 500.  U splitskom Maršu za znanost sudjelovala je i Marijana Puljak, kandidatkinja stranke Pametno za splitsku gradonačelnicu, ali i njezin suprug Ivica Puljak, inače i sam znanstvenik koji je radio u CERN-u. Na Maršu je Ivica Puljak, između ostalog, sudjelovao i kao redar. U gradu pod Marjanom marširali su i SDP-ovci predvođeni Aidom Batarelo, također kandidatkinjom za gradonačelnicu Splita, koja je uoči Splita poručila: "Na vlasti su strukture koje nas žele vratiti u prošlost".  "Meni se čini da se znanost u Hrvatskoj može popraviti bez ijedne dodatne kune. Treba uvažavati međunarodne kriterije izvrsnosti u svim granama. To nije problem, zna se kako se to mjeri u inozemstvu. I onda treba Split, kad se promijeni, primijeniti na Hrvatsku. Zatim te ljude birati kao dekane i članove znanstvenih tijela, a ne one koji najspretnije biraju glasanje. To ne košta ništa", čulo se s pozornice na splitskoj Rivi.    U isto vrijeme kad se po Zagrebu i Splitu marširalo za znanost, u auli rektorata Sveučilišta u Zagrebu održan je okrugli stol Dana planeta Zemlje, na kojemu su sudjelovali ministar znanosti Pavo Barišić i rektor zagrebačkog Sveučilišta Damir Boras - dva čovjeka protiv kojih je danas bilo upereno puno transparenata na Maršu za znanost.      U Zagrebu nije bilo toliko političara, od lica s političke scene viđena je tek Mirela Holy. No, zato se okupilo 500-tinjak građana koji su uz prigodne transparente marširali gradom i upozoravali na važnost znanosti i obrazovanja. Sami transparenti također su bili znakoviti: "O tempora, o Boras" i "Dok ministri plagiraju, mladi emigriraju"        "Što je s našim pravima, zašto nismo mogli postati fakultet? Kako u ZNV-u mogu sjediti ljudi koji su u sukobu interesa? Danas marširamo kako bi podržali kvalitetu. Ne osvetničkom ukidanju akademske misli!", poručila je jedna studentica Hrvatskih studija u Zagrebu.  "Ne autokraciji, ne jednoumlju, ne politici iznad struke i znanosti i ne rektorima koji izmišljaju natječaje!", rekao je jedan od govornika u Zagrebu.