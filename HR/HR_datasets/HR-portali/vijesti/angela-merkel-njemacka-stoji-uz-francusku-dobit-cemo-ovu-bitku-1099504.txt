Svjetski državnici reagiraju na sinoćnji teroristički napad u Nici i izražavaju sućut i solidarnost s francuskim narodom. – Htio bih izraziti svoju solidarnost sa žrtvama, njihovim obiteljima i svim Francuzima i Francuskinjama nakon ovog užasnog, kukavičkog čina. Francuska može računati na Europsku komisiju i ostale zemlje članice da će je podržati u borbi protiv terorizma unutar i izvan Europske unije – poručio je predsjednik Europske komisije Jean-Claude Juncker. – Borit ćemo se protiv terorizma unutar i izvan Europske unije. Našoj odlučnosti bit će ravna samo naša jedinstvenost – poručio je Juncker na Twitteru.   Predsjednik Europskog vijeća Donald Tusk, koji se nalazi u posjetu Mongoliji, također je osudio napad izveden na dan francuskog nacionalnog praznika. – Tragični je paradoks da su cilj ovoga napada ljudi koji su slavili slobodu, jednakost i bratstvo. Svi smo mi danas, Europa i Azija, ujedinjeni s francuskim narodom i njegovom vladom. Osuđujemo ovaj napad i nastavljamo borbu protiv nasilja i mržnje – rekao je Tusk. Izraze sućuti poslao je i predsjednik Europskog parlamenta Martin Schulz. – Sloboda, bratstvo, jednakost: Francuska se neće predati – poručio je preko Twittera Martin Schulz. – Njemačka je uz Francusku u borbi protiv terorizma, zajedno s mnogima, mnogima drugima. Uvjerena sam da ćemo, unatoč svim teškoćama, dobiti ovu bitku – rekla je kancelarka Njemačke Angela Merkel. Američki predsjednik Barack Obama opisao je događaje kao strašan teroristički napad. Izrazio je sućut i solidarnost s Francuskom, najstarijim i najbližim saveznikom SAD-a. >> 'Tijela su letjela poput čunjeva. Obitelji su ležale na tlu, plakale pokraj tijela' 