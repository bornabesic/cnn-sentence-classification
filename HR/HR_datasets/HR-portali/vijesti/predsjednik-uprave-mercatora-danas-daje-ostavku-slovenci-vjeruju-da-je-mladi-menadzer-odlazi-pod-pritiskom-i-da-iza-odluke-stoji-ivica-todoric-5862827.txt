Na današnjoj izvanrednoj sjednici NO Mercatora u Zagrebu s mjesta predsjednika uprave te tvrtke odstupit će Toni Balažič. Prema informacijama koje prenosi ljubljansko Delo, Balažič je sam odlučio napustiti tvrtku. Taj mladi menadžer, koji je prije Mercatora vodio Fructal i Žito, krajem prošle godine je upravljao teškim pregovorima s bankama i vjerovnicima Mercatora te uspio postići dogovor koji je zaštitio Mercator od teškoća kroz koje prolazi Agrokor. Delo ističe kako do sada dobavljači Mercatora nisu, upravo zbog navedenog sporazuma, trpjeli nikakvih poteškoća vezanih uz Agrokor. No, sasvim je jasno da će prije ili kasnije doći do preljevavanja problema i na Mercator i njegove dobavljače. Stoga poznavatelji prilika ocjenjuju da je Balažič bio pod pritiskom da napusti svoj položaj. Vjeruje se da iza odluke stoji sam Ivica Todorić.