Božo Petrov, predsjednik Mosta i Sabora, prije tjedan dana najavio je premijeru Andreju Plenkoviću da će njegovi ministri na sjednici Vlade biti protiv očitovanja o Zdravku Mariću u kojem mu Vlada daje podršku kao odgovor na SDP-ov zahtjev za smjenu ministra financija. Plenković mu je rekao da na to ne može pristati, da je bilo u redu kada su u Vladi glasali za mišljenje o Pavi Barišiću, a u Saboru bili suzdržani, ali da, ako sada glasuju protiv odluke vlastite Vlade, to će značiti i njihovu smjenu. Dramatični dogovori između Mosta i HDZ-a trajali su sve do početka jučerašnje presudne sjednice, na kojoj je Plenković ekspresno smijenio Mostove ministre i time započeo proces uklanjanja Mosta iz vlasti i preslagivanja saborske većine. Ni jedna ni druga strana nisu htjele popustiti. Petrov je Plenkoviću rekao da njegovi ministri ne mogu glasati za Marića zbog njegove povijesti odnosa s koncernom Agrokor, a Plenković je bio odlučan ustrajući da onda takve Vlade s Mostom ne može ni biti. Na sjednici užeg kabineta u srijedu navečer Plenković je, navodno, kažu neki izvori, planiranu točku dnevnog reda o izjašnjavanju o ministru Mariću uklonio jer je Most tražio još vremena do jutra da se dogovori s partnerom, no onda je Plenković, kažu ti izvori, promijenio mišljenje i točku uvrstio na dnevni red samo nekoliko minuta prije službenog početka sjednice. Mostovi ministri koji su bili na sjednici Vlade, Ante Šprlje, Vlaho Orepić i Slaven Dobrović, navodno su bili iznenađeni zbog toga i slali su poruke vodstvu Mosta, Petrovu i Nikoli Grmoji s pitanjem kako se postaviti, glasati za ili protiv mišljenja Vlade, a da im je poručeno da onda budu protiv. Neki naši sugovornici iz Mosta, pak, pojašnjavaju kako je vodstvu stranke bilo neprihvatljivo objašnjenje koje je pripremila Vlada, odnosno premijer, te da bi priča možda i drukčije završila da su se pokušali dogovoriti o nekom zajedničkom tekstu koji ne bi toliko branio ministra, ali ne bi bio ni protiv njega. - Nismo bili upoznati sa sadržajem te Vladine odluke pa je u takvoj situaciji teško reći je li Marić kriv ili nije. Nismo imali ni priliku dobiti odgovore - kaže jedan od naših sugovornika. Drugi pak sugeriraju kako je očito premijer mislio da Most neće napraviti to što su mu najavili, nego da će popustiti, dok su s druge strane i oni mislili vjerojatno da s prijetnjom izbacivanja Mosta iz Vlade blefira. No, i u Mostu su sada svjesni, kaže nam nekoliko sugovornika, da je sada riječ o nebitnim detaljima i da je jasno da je Plenković krenuo u preslagivanje većine bez Mosta, a da će oni biti oporba u Saboru. Naši sugovornici iz Mosta kažu kako je Plenković diplomat i iskusan političar i kako ne bi sigurno išao u ovakvu riskantu operaciju, a da nema većinu. Čak se pojavljuju i informacije da je još prije dva tjedna razgovarao s predsjednikom HNS-a Ivanom Vrdoljakom o tome, pa ga je on odbio, ali i posljednji je tjedan vodio razgovore s drugim parlamentarnim strankama nakon što su mu u Mostu rekli svoje mišljenje o Mariću. Ono na što se sada fokusiraju u Mostu jest to da je Plenković izazavao ustavnu krizu jer očito Petrov neće supotpisati njegove odluke o smjeni trojice ministara, a smatraju da bez Sabora ni ne može smijeniti ministre. Zbog toga bi se Petrov mogao obratiti i Ustavnom sudu da riješi ovu dilemu. - Plenković pokušava izazvati ustavnu krizu jer ne može smijeniti niti imenovati ministre bez Sabora. To je jedino što je ispravno prema Ustavu. Ako nisu dali ostavku i predsjednik Sabora nije supotpisao razrješenje, onda to mora ići na raspravu u Saboru - kaže naš sugovornik blizak vodstvu Mosta. Petrov je već dobio te zahtjeve, ali ih nije potpisao. Drugi pak sugovornik, jedan od Mostovih saborskih zastupnika, kaže da nije stvar u tome hoće li se oni sada navlačiti s Plenkovićem, jer je jasno da će se HDZ presložiti, nego je to pitanje procedure. - Mi nismo sada zapeli da hoćemo sačuvati svoje ministre, nego samo tražimo da se poštuje procedura. Neka Vlada to uputi u Sabor, pa će se i tu vidjeti kolika je ta saborska većina kada se bude glasalo o smjeni ministara - kaže jedan mostovac. Kada je riječ o samome Mostu i pitanju hoće li njihovih 15 zastupnika biti složno, oni s kojima smo mi razgovarali kažu da ne dolazi u obzir da ih se lomi. - Ako se presloži većina, mi smo u oporbi - kaže jedan član saborskog Kluba Mosta. Hrvoje Runtić na svojem je profilu na Facebooku poručio da ostaje čvrsto uz Most. “Vidim da se u medijima već špekulira s ‘onim članovima Mosta koji na novim izborima ne bi osvojili mandat’, a ja sam taj. Čujem kako bi ‘takvi eventualno mogli otići od Mosta i podržati novu Plenkovićevu većinu’. Stoga želim reći da ne namjeravam napustiti kolegice i kolege, da ću ostati uz Most do kraja, da mi je čast biti uz takve ljude i da nema prodaje. Da citiram dragog kolegu Miru Bulja, ne_će_te!”, napisao je Runtić. U Mostu su i svjesni da će se sada pokrenuti i pitanje povjerenja Boži Petrovu na mjestu predsjednika Sabora. Oni očekuju da će takvu proceduru u Saboru pokrenuti HDZ-ovi zastupnici i da će se onda vidjeti koliku većinu ima Plenković. Također, dodaju da od Plenkovića očekuju da smijeni i Ivana Kovačića, koji zbog sprovoda na kojem je bio u Omišu nije bio na sjednici Vlade, ali je za Slobodnu Dalmaciju poručio kako bi stao uz Most da je bio u Banskim dvorima. - Sabor će sada očito zasjedati i u kampanji za lokalne izbore, a vjerujem da će Plenković presložiti većinu - kaže jedan zastupnik Mosta. Mostovi ministri jučer se nisu javljali na naše pozive da komentiraju ekspresnu smjenu na sjednici Vlade, a Vlaho Orepić, ministar unutarnjih poslova, preko Facebooka je poručio: “Ekipa, od srca hvala na nebrojenim iskazima potpore! Nikada vas neću iznevjeriti!”