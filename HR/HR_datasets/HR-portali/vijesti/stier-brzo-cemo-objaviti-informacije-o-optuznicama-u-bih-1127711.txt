- Svi ratni zločini, sva kaznena djela trebaju biti istražena i procesuirana, a odgovorni trebaju u odgovarajućem pravnom postupku odgovarati. Međutim, tempirane, orkestrirane ili selektivne procese osuđujemo i imamo veliku rezervu. Ne uplićemo se u rad pravosuđa, ali štitimo strateški interese Hrvatske - komentirao je danas u Zagrebu premijer Andrej Plenković vijesti o navodnim prijavama protiv hrvatskih generala u BiH. Kako je rekao, o tome zna samo iz medija te tek treba provjeriti o čemu je riječ. - Kad sve pregledamo, onda ćemo dati čvršći i decidirani stav. Treba vidjeti je li je riječ samo o prijavama, jer dok nema optužnica stvari su na razini ovakvih pokušaja kojih je bilo i ranije. Pristupit ćemo trezveno i racionalno. Stoga smo i osnovali i Savjet za suradnju s međunarodnim sudovima i povjerenstvo koje vodi ministar Tomo Medved. Razgovarat ćemo s vlastima BiH, osigurati zaštitu nacionalnih interes i spomenutih časnika HV-a - kazao je Plenković. - Nemamo nikakvog straha. Hrvatska vojska je bila angažirana na oslobađanju teritorija BIH, u smislu oslobađanja od politike velikosrpske Miloševićeve agresije koja je bila i na Hrvatsku i BiH - dodao je. - Sve što smo radili tamo bilo je u dogovoru i na temelju sporazuma predsjednika Tuđmana i Izetbegovića. Nemamo nikakvih dilema o strateškom doprinosu koji je bio ključan ne samo preduvjet Daytonskog i Pariškog sporazuma nego i za stabilnosti cijele jugoistočne Europe - istaknuo je Plenković. Medved: Ne nasjedajte na napise Ministar branitelja Tomo Medved na sjednici Odbora za ratne veterane kazao je kako Vlada nije dobila nikakvu informaciju o tome da je MUP Republike Srpske podnio kaznene prijave protiv 16 hrvatskih generala zbog zločina u BiH, među kojima su, prema pisanju srpskih Večernjih novosti koje su tu informaciju danas objavile na naslovnici, i generali Ante Gotovina te Damir Krstičević. - Vrlo je važno ne podleći toj histeriji jer očito je stvorena takva klima da se na temelju jednog napisa odmah stvara histerija i odmah se najavljuju određeni procesi. Ostavimo pravosudnim tijelima, diplomaciji i službenim tijelima da utvrde što se događa i dobit ćemo informaciju. Ne smije se stvarati dojam straha i histerije oko hrvatskih branitelja, ako su u Srbiji digli te optužnice, tada će službena tijela i Vlada RH znati način na koji će na njih odgovoriti – kazao je Medved te dodao kako upravo tek imenovano Povjerenstvo koje on vodi ima zadaću ozbiljnog pristupa i koordiniranja svih tijela i službi koja rade na organiziranju obrane. - Molim vas nemojmo nasjedati na napise nekakve tiskovine bez ikakve spoznaje je li to točno, budimo ozbiljni jer radi se o ljudskim sudbinama. Hrvatska vodi državničku, državnotvornu i ozbiljnu politiku i zasigurno će zaštiti hrvatske građane i dati svoj doprinos da se dugogodišnje zanemarivanje najava progona i podizanja optužnica konačno riješi. Toliki broj zločina je počinjen u Hrvatskoj, a nije procesuiran, a tako teški ratni zločini ne zastarjevaju, i dok se svi zločni ne procesuiraju, inzisistirat ćemo da se provedu sve odgovarajuće radnje – poručio je Medved koji nije želio komentirati pitanje je li ovo inzistiranje politike na protuoptužnicama zapravo dokaz da politika ima veliku riječ u pravosuđu. - Ne bih to komentirao, tražit ćemo postupanje pravosudnih tijela i procesuiranje odgovornih osoba za teška kaznena djela ratnog zločina u RH, a nažalost, imamo masovna grobišta od Ovčare do Dubrovnika – zaključio je Medved.    Uskoro informacije o navodnim prijavama Ministar vanjskih i europskih poslova Davor Ivo Stier rekao je u petak da će vladin Savjet za suradnju s međunarodnim kaznenim sudovima vrlo brzo objaviti informacije o navodnim kaznenim prijavama protiv hrvatskih generala u BiH.  Beogradske Večernje novosti objavile su u petak da je ministarstvo unutarnjih poslova Republike Srpske podnijelo sudu u Bosni i Hercegovini kaznene prijave protiv 16 hrvatskih generala zbog ratnih zločina, među kojima su i Ante Gotovina i ministar obrane Damir Krstičević. Ministra Stiera novinari su pitali o tome na marginama konferencije "Mogućnosti za investicije hrvatskog privatnog sektora u EU i trećim zemljama" u Zagrebu. "Vlada je nedavno ponovo pokrenula Savjet za suradnju s Međunarodnim kaznenim sudom i drugim međunarodnim sudovima upravo s ciljem da koordinira sve akcije i informacije s tim u svezi. Sve će vrlo brzo biti objavljeno", rekao je Stier. Ponovio je da će Hrvatska nastaviti davati punu potporu hrvatskim državljanima, jasno naglašavati da je RH prva priznala BiH i bila zemlja koja je najviše učinila za njezinu teritorijalnu cjelovitost i da inzistira, baš kao i Europska unija, na depolitizaciji pravosuđa u BiH, posebno kada je u pitanju procesuiranje ratnih zločina. Večernje novosti navode kako su prijave podnesene zbog zločina počinjenih u rujnu i listopadu 1995. godine, a osumnjičeni generali bi, ako uđu na teritorij Bosne i Hercegovine, trebali biti uhićeni. List dodaje da se hrvatski vojni generali terete da su kao neposredni voditelji vojnih operacija "Maestral" i "Južni potez" u pet općina odgovorni za progon 120.000 ljudi i ubojstvo 1644 civila i vojnika. >> Republika Srpska podnijela kaznenu prijavu protiv 16 hrvatskih generala, uključujući i Antu Gotovinu? 