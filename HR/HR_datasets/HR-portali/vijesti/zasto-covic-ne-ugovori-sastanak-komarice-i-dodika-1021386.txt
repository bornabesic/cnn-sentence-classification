Kako je moguće da se Dodik i Čović uvijek dogovore, a Komarica već pet godina ne može dogovoriti sastanak s Dodikom? Zašto Čović ne ugovori sastanak? Da bi se to dogodilo, morao bi Komarica za taj sastanak zamoliti Čovića. Zašto ga ne zamoli? Ili, ako je to već učinio, zašto Čović to nije ispunio? Nije da hvalim portal “Dnevno.ba” za koji pišem, bilo bi to neumjesno, ali naslovna stranica u prošli petak je uistinu bila zanimljiva. I to zbog dva teksta. Dva teksta stoje blizu jedan drugome, vidljiva su oba istim pogledom, a toliko kontradiktorna jedan drugome da se čovjek mora zamisliti. A riječ je samo o naslovima u kojima su prenesene izjave dvaju sudionika spominjana u ta dva teksta. Dakle, naslov prvi kaže: „MILORAD DODIK: S Čovićem se uvijek dogovorim, s Izetbegovićem malo teže!“ Taj naslov stoji desno na naslovnici portala, dok onaj na lijevoj strani kaže sljedeće: „BISKUP KOMARICA ODGOVORIO DODIKU: Više od pet godina se uzaludno pokušavam službeno sastati sa Vama i iznijeti brojne probleme“. Odmah bi se mogao jedan prosječan katolik u ovoj državi zapitati, posebno ako se nalazi u manjem entitetu – kako je moguće da se Dodik i Čović uvijek dogovore, a Komarica već pet godina ne može dogovoriti sastanak s Dodikom? Zašto Čović ne ugovori sastanak? Da bi se to dogodilo, morao bi Komarica za taj sastanak zamoliti Čovića. Zašto ga ne zamoli? Ili, ako je to već učinio, zašto Čović to nije ispunio? Ako je istina ovo što tvrdi Komarica, a nemamo razloga ne vjerovati mu, ili drukčije rečeno – možemo mu više vjerovati nego moćnim političarima, ne zbog toga što je Komarica biskup, već zbog toga što godinama upozorava na crnu sliku stanja katolika u RS-u. Onda bi se Dodik trebao javno ispričati, Čović javno ugovoriti sastanak, a hrvatska javnost u sebi tiho zajecati kada vidi stanje stvari. A to da se Dodik i Čović uvijek dogovore, treba preispitati, jer do sada njihovi dogovori nisu donijeli ništa dobroga, ni BiH u cjelini, ni Hrvatima pojedinačno. Kakav je to, zapravo, dogovor kada na Čovićevo spominjanje hrvatske federalne jedinice, Dodik samo zapjeva: „Može, slažem se!“, ali da nitko ništa ne učini po tome u RS-u? Svi su ti „dogovori“ samo političke insinuacije obećanja, odrazi njihovih međusobnih sukoba. Zapravo, kada otvorimo ta dva teksta s naslovne stranice portala i kada ih pročitamo, vidimo razliku. Dodik je govorio o općenitim stvarima i pojedinačnim odnosima sa Čovićem i Izetbegovićem, a tekst o Komarici je, zapravo, biskupovo otvoreno pismo vođi RS-a u kojem ga javno opominje između redova, jer ga je u maniri vođe čak i – omalovažavao. To dovoljno govori o odnosu Dodika prema Hrvatima u RS-u i prema biskupu, što pak s druge strane žalosti kada vidimo odnos Dodika i Čovića, kao hrvatskog člana predsjedništva, čovjeka koji bi trebao predstavljati sve Hrvate, čak i one koji ga nisu birali… Ali ga u RS-u nisu ni mogli birati, pa je to valjda jasan odgovor na pitanje iz naslova ovoga teksta. Malo bi se toga promijenilo, pa čak da se Komarica i sastane s Dodikom, jer se sa „šerifom“ ne može tek tako. Ne može ni neki politički moćnik doveden iz EU-a, a kamoli će jedan biskupčić, kakvim ga, očito, smatraju. No, svaka čast Komarici što je ovim pismom poručio kako nije zaslužio da ga vrte oko malog prsta, odnosno, da mu ne rade ono što nije primjereno izreći jednom crkvenom vjerodostojanstveniku, a nije ni uopće pristojno. Poštovani biskupe, pošaljite opet zahtjev za sastanak. Tko zna, možda ga Dodik uspije pročitati, ako neće ionako ništa dogovarati ni s kim… Inače, pismo biskupa Komarice je i odgovor na pismo Milorada Dodika, nedavno upućeno njemu. Tko to pismo može trijezan pročitati do kraja, svaka mu čast, jer se već u uvodu, sam šef RS-a pretvara u većega mirotvorca i od Majke Tereze i još većega liberala od Ive Banca. 