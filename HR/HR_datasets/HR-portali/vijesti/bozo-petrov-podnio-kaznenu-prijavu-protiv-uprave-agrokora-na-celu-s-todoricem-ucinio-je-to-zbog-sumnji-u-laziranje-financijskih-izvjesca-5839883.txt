Božo Petrov, predsjednik Mosta i Sabora, podnio je u četvrtak kaznenu prijavu protiv uprave Agrokora na čelu s vlasnikom Ivicom Todorićem nakon što je drugi čovjek ruske banke VTB u srijedu izjavio da su poslovna izvješća koncerna falsificirana, potvrđeno nam je neslužbeno iz Mosta. Petrov je, navode u Mostu, to napravio kao fizička osoba, a ne kao predsjednik Sabora i očito želi da DORH ispita jesu li se izvješća falsificirala i je li dug Agrokora veći od onoga što se prikazuje u javnosti, iako su iz VTB-a u četvrtak ublažili izjave zamjenika izvršnog direktora Jurija Solovjeva i poslali priopćenje u kojem kažu da su izvješća sadržavala nepravilnosti. Petrov je i na onom prvom sastanku s Todorićem u Banskim dvorima navodno pitao vlasnika koncerna jesu li se izvješća lažirala, na što je on burno reagirao. Predsjednik koncerna Agrokor je Ivica Todorić, dopredsjednik Ante Todorić, a članovi Uprave Hrvoje Balent, Piruška Canjuga, Ivan Crnjac, Ivica Sertić i Mislav Galić. Petrov je u četvrtak navečer, inače, u društvu političkog tajnika Mosta Nikole Grmoje stigao u Banske dvore na sastanak o nacrtu Zakona o sistemski važnim tvrtkama, kolokvijalno nazvanog Lex Agrokor. Taj bi zakon u petak sa sjednice u saborsku proceduru trebala poslati Vlada, a nagađa se da bi na dnevni red mogao biti stavljen već tijekom vikenda na izvanrednoj sjednici hrvatskog parlamenta. U HTV-ovoj emisiji Otvoreno potez Bože Petrova prokomentirao je Radimir Čačić, nazvavši ga 'jadnim i bijednim skupljanjem političkih poenčeka'.