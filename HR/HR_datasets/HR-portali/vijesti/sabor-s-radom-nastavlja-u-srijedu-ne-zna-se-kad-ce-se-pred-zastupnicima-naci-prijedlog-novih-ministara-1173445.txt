Kako je i najavljivano, saborski zastupnici s radom nastavljaju idući tjedan, odnosno nakon drugog kruga lokalnih izbora, no još nije jasno koji dan bi se pred njima trebao naći prijedlog imena četiri nova ministra koji bi trebali zamijeniti smijenjene Mostovce. Sjednica Sabora počinje u iduću srijedu, potvrdio je predsjednik Sabora Gordan Jandroković nakon sjednice Predsjedništva, a pred zastupnicima je oko 120 točaka dnevnog reda. Imenovanje novih ministara koje HDZ već mjesec dana najavljuje odmah u tjednu nakon lokalnih izbora, koje bi ujedno trebalo biti i dokaz nove HDZ-ove većine, nije bilo tema Predsjedništva Sabora.  - To nije bila tema današnje sjednice, ovo je sjednica koja uvijek prethodi sjednici Sabora. Bitno je, sukladno članku 7. Zakona o Vladi, podsjetiti da predsjednik Vlade mora predložiti nove ministre na prvoj idućoj sjednici. Ovo je ta sjednica, i očekujem da vrlo brzo po njenom početku predloži ministre, ne znam hoće li to biti prvi dan 7. lipnja ili 8. lipnja – objasnio je Jandroković. Podsjeća i kako se imenovanje novih ministara ne raspravlja na plenarnoj sjednici Sabora, već na matičnim odborima, no i kako Sabor ipak nakon saslušanja premijera i novih ministara po odborima, treba glasovanjem potvrditi njihovo imenovanje. - U srijedu počinjemo s uvijek atraktivnim aktualnim prijepodnevom, nakon toga, vidjet ćemo se što će se dogoditi, imamo puno točaka dnevnog reda i radit ćemo dok ne dođe točka o imenovanju novih ministara – tvrdi Jandroković. Upitan ima li HDZ vladajuću većinu, odgovorio je kako je HDZ tu većinu demonstrirao prilikom njegova imenovanja na mjesto predsjednika Sabora. -  A uvjeren sam da ćemo i sada imati tu većinu, ali sve će biti jasno nakon drugog kruga izbora, kaže Jandroković. Predsjednik Kluba zastupnika Mosta Miroslav Šimić tvrdi kako ne vjeruje u tu većinu, posebice kad se prisjeti da je premijer Andrej Plenković na dan kad je smijenio Mostove ministre tvrdi kako ima većinu, da bi već nekoliko sati kasnije ipak rekao kako je tek treba sastaviti. Zamjerio je što se Mostov prijedlog izmjena Ovršnog zakona, na kojem su, tvrdi, radili i HDZ-ovci, našao na samom dnu dnevnog reda.  -  Bilo je na sjednici Predsjedništva nekoliko prijedloga vezano za neke točke dnevnog reda, sve ću razmotriti i donijeti odluku za koju smatram da je ispravna, neće biti manipulacija ni inženjeringa. Što je bitno za građane ćemo uvrstiti prije – zaključio je Gordan Jandroković.  Šef Kluba zastupnika Mosta Miroslav Šimić izjavio je danas nakon sjednice proširenog Predsjedništva Hrvatskog sabora kako su utvrđivali dnevni red predstojeće saborske sjednice, koja započinje iduće srijede, rekavši da se na dnevnom redu još uvijek ne nalazi prijedlog novih ministara, ali im je predsjednik Sabora Goran Jandroković najavio da će takav prijedlog doći iz Vlade te će biti odmah uvršten u dnevni red. "Što se tiče imenovanja ministara, imamo samo usmeno obećanje predsjednika Sabora da će materijali stići do početka sjednice, odnosno do srijede. nadam se da će tako i biti", rekao je Šimić novinarima. Mišljenja je kako su novi ministri trebali biti  još odavno "odrađeni". "Mi u ovom trenutku imamo državne tajnike koji upravljaju ministarstvima koji imaju bitno sužene ovlasti u odnosu na ministre i to nije dobra situacija za Hrvatsku u normalnim okolnostima, a kamo li u okolnostima Agrokora i svega što se oko toga događa i što saznajemo gotovo svaki dan", ističe Šimić. Napomenuo je kako se Mostov prijedlog Ovršnog zakona trenutno nalazi na 45. mjestu dnevnog reda. "Predložili smo danas da se o tome raspravlja što prije, ako je moguće i idućeg tjedna", kaže Šimić. Na pitanje misli li da je to namjerno učinjeno uzvratio je kako u to ne želi vjerovati.  Upitan o navodnoj HDZ-ovoj novoj parlamentarnoj većini šef Kluba zastupnika Mosta rekao je kako o toj većini sluša otkad je premijer Andrej Plenković smijenio Mostove ministre. "Sad znamo da ne govori istinu. Govori li danas istinu kad govori da ima većinu saznat ćemo sljedeći tjedan, no iz sadašnjeg iskustva nemamo razloga vjerovati", poručio je Šimić. (Hina)