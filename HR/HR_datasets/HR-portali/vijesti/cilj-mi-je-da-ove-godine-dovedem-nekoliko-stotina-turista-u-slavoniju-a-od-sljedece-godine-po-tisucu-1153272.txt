Neki za Selimira Ognjenovića kažu da je posljednji romantik hrvatskog turizma, nema tko ga u branši ne poznaje, a mnogi se slažu da je za naš turizam napravio više i od nekih ministara. Iako se povukao s mjesta direktora njemačkog turoperatora specijaliziranog za putovanja u Hrvatsku ID Riva toursa i, kako kaže, uživa kao njemački umirovljenik, svejedno ne miruje. Jednako entuzijastično, kao kad se prije 20 godina pionirski prihvatio dovođenja turista u unutrašnjost Istre, sad si je za cilj postavio turistički razbuditi – Slavoniju. Nedavno je tim krajem proveo 95 kapetana jedrenjaka iz Dalmacije, u travnju dovodi četrdesetak iznajmljivača iz Istre. Posredovao i da se u svibnju godišnja Akademija studenata turizma s 95 sudionika iz svijeta s obale prebaci u Vukovar. Potkraj ovog mjeseca s bavarskim novinama, tiraže od 500.000 primjeraka, u Münchenu organizira večeru za čitatelje na kojoj će prezentirati upravo Slavoniju. Dakako, i sedmodnevni aranžman od 695 eura u kojem će gosti iz Njemačke upoznati Zagreb, Đakovo, Osijek, Vukovar, Ilok, Vinkovce, Varaždin... – Putovanje je zakazano za početak rujna, a vjerujem da ćemo već na toj večeri napuniti jedan autobus. Cilj mi je da ove godine dovedem nekoliko stotina turista u Slavoniju, a od sljedeće godine po tisuću. To neće spasiti Slavoniju, ali nadam se da će me slijediti i neki njemački kolege – kaže Ognjenović, koji je za nedavnog sajma turizma u Münchenu emotivno pozvao predstavnike najvećih turoperatora da mu se pridruže u otkrivanju hrvatske unutrašnjosti. – Trenutak je da kažemo: Gospodo, imamo i nešto drugo osim mora! Kad ako ne sad? Interes je velik, konkurenti su u problemima, a za Hrvatsku se zanimaju i oni koji dosad nisu. Pritom, Slavonija je sinonim, cijela unutrašnjost zemlje ima priliku hvatati priključak s obalom. Čujem pitanja kakva sam ‘96. slušao u Istri, kad sam u cijeloj unutrašnjosti te regije jedva našao sedam kuća da ih stavim u katalog. Turizam ne kreće kao bujica, bilo je godina kad nismo mogli dobiti goste i za jedan Bol, ali danas u tim istarskim selima i u studenom srećem turiste – ističe. Za Istru je bila olakotna okolnost što je u ono vrijeme turističku zajednicu vodio još jedan kreativac u turizmu Veljko Ostojić. – Apsolutno. Hrvatska je otad napravila velik iskorak. Danas predsjednik uprave velikog Novasola na sastanku s ministrom Cappellijem kaže da je Hrvatska ispred Italije, u svojim katalozima imaju 2500 kuća s bazenom u Hrvatskoj, a u Italiji 1300 – prepričava Ognjenović, čijem su se pozivu prvi odazvali upravo iz Novasola obećavši otvoriti ured u Slavoniji.  >>The Telegraph objavio reportažu: Ovo je Hrvatska koju ne prikazuju u brošurama 