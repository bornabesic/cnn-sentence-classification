Na radost učenika osnovnih škola s područja Grada Vukovara, a prije svega roditelja, vukovarske gradske vlasti će i ove godine osigurati besplatne udžbenike za sve osnovnoškolce s područja grada. Iz gradske uprave podjećaju kako je projekt započeo prije dvije godine kada je nabavljeno 20.004 udžbenika za 2.081 učenika osnovnih škola. Za taj projekt utrošeno je preko 1,1 milijun kuna. Već tada najavljeno je kako će gradske vlasti svake godine nabavljati razliku udžbenika s tim da su i učenici u obvezi čuvati donirane udžbenike. Tako je za školsku 2015/2016 godinu nabavljena razlika od 2.238 udžbenika za što je iz gradskoga proračuna utrošeno preko 147 tisuća kuna. Ove godine Grad Vukovar nabaviti će novih 1.685 udžbenika za što će biti utrošeno oko 300.000 kuna. - Velika je to i značajna pomoć roditeljima te se nadamo da ćemo ovakve akcije provoditi i narednih godina, rekla je pročelnica Upravnog odjela za društvene djelatnosti Grada Vukovara Ana Živanović. Treba znati i kako Grad Vukovar već godinama osigurava i besplatni gradski prijevoz srednjoškolcima na području Vukovarsko-srijemske županije kao i da osiguravaju nekoliko stotina stipendija za studente s područja Grada.  