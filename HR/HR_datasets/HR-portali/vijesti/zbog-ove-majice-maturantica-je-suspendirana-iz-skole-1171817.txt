Zbog majice koja otkriva ramena jedna djevojka suspendirana je škole, ali i iz svih aktivnosti vezanih uz maturu iako joj je prosjek ocjena 4,4. Riječ je o maturantici Summer koja pohađa srednju školu Hickory Ridge u gradu Harrisburgu u Sjevernoj Karolini, a kojoj je prošli tjedan u školskoj kantini prišao ravnatelj škole. On joj je rekao da odjene jaknu jer ima nepristojnu majicu. Djevojka je, naime, na sebi imala majicu koja se može prevući preko ramena što se ravnatelju nije svidjelo te joj je rekao da previše toga pokazuje. Ona mu je odgovorila kako je mislila da je majica prikladna za školu, ali je uzela jaknu od prijateljice. Ravnatelju to ipak nije bilo dovoljno pa ju je poslao da se presvuče. No, Summer je to odbila i onda su nastali problemi. – Ostala sam sjediti kao moji mnogi uzori jer sam smatrala da se moram boriti za svoja uvjerenja – rekla je djevojka koja je zahtijevala da njezina majka dođe u školu. No, kako s majkom tog trenutka nisu mogli doći u kontakt, naredili su joj da se presvuče ili će je uhititi. To ipak nisu učinili, no zbog neposlušnosti je suspendirana iz škole na dva tjedna te je kažnjena sa zabranom dolaska na sve školske događaje, uključujući i prozivku u povodu mature.