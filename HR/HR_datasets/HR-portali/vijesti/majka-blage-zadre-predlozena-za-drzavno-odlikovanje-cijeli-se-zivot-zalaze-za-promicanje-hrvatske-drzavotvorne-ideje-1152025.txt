Majka je vukovarskog junaka Blage Zadre i baka njegova sina Roberta Zadre, hrvatskih branitelja koji su zahvaljujući ideji o samostalnoj Hrvatskoj koju je brižno utkala u njihov odgoj stali u obranu domovine kada je to bilo najpotrebnije i za nju dali svoje živote. No, nije to jedina žrtva koju je obitelj Zadro ponijela, osobito ona, danas 97-godišnja Vukovarka Milka Zadro. Njezina se žrtva najbolje zrcali u činjenici da je deset članova njezine uže obitelji, uključujući i nju, sudjelovalo u obrani domovine tijekom Domovinskog rata, s čime najšira javnost dosad nije bila upoznata. Važnost tolerancije Stoga je Udruga pravnika Vukovar 1991. upravo Milku Zadro predložila za državno odlikovanje “zbog zasluga i doprinosa tijekom uspostavljanja, održavanja, a poslije i promicanja samostalne, neovisne i suverene Republike Hrvatske”, a taj je prijedlog jučer i formalno upućen u Ured predsjednice Kolinde Grabar-Kitarović. – Gospođa Milka Zadro cijeli se život zalaže za promicanje hrvatske državotvorne ideje kojoj je nesebično podredila i ono najvrednije: svoju obitelj – tumači predlagatelj Zoran Šangut iz Udruge vukovarskih pravnika. Milka Zadro rođena je u obitelji Čolak 24. rujna 1920. u Donjim Mamićima u Bosni i Hercegovini. Udaje se za Jozu, hrvatskog domobrana, s kojim podiže šestero djece, za život zarađujući obavljanjem poljoprivrednih poslova jer se Jozo, budući da nije bio član KPJ, nije mogao zaposliti. Odluku o preseljenju u Slavoniju donijeli su 1954. pa nakon kupnje kuće u Borovu naselju u Vukovaru grade novu, veću kuću kako bi se u nju smjestila velika obitelj sa šestero djece. – Uz obrazovanje koje su primali u školi, djecu je odgajala u duhu zajedništva, ljubavi i vjere u hrvatski narod i državu, čuvajući tradicijske vrijednosti i hrvatski identitet, ali i naglašavajući važnost tolerancije u višenacionalnom okruženju tadašnjeg Vukovara – tumači Zoran Šangut pa nastavlja kako je nakon vala demokratskih promjena sa suprugom Jozom postala članicom Hrvatske demokratske zajednice, dok je njihov sin Blago u to vrijeme imenovan jednim od čelnika vukovarskog ogranka stranke. – Gospođa Zadro cijelo je vrijeme uključena u razgovore o opstanku hrvatske države i naroda, kao i u planiranje obrane od sve izraženije agresije pobunjenog srpskog stanovništva i neprijateljski nastrojene JNA – nastavlja Šangut. Iako je stanje sve napetije, Milka Zadro sa svojom obitelji odbija napustiti Vukovar i ratne mjesece 1991. dočekuje u Borovu naselju, zajedno sa svojim suprugom, djecom, unucima i zetovima. Cijela obitelj staje u obranu grada predvođena njezinim sinom Blagom Zadrom, koji pogiba 16. listopada 1991. godine. Unuk Robert Zadro nakon okupacije Vukovara nastavlja se boriti na drugim ratištima s ciljem oslobađanja okupiranih teritorija Republike Hrvatske i u tom nastojanju pogiba na Kupresu 10. travnja 1992. godine. Milkin suprug Jozo zarobljen je u Vukovaru 20. studenoga 1991. godine, a potom prolazi pakao logora Begejci i Srijemska Mitrovica, kao i beogradski zatvor. Nakon puštanja na slobodu, od posljedica rata i logora liječi se u Zagrebu i Rijeci, gdje umire 1995. godine. Milkin sin Stanko također je dragovoljac Domovinskog rata, kao i kćeri Danica i Marica, unuci Tomislav i Damir i unuka Sanja. Nakon Kate Šoljić Milka je zarobljena nakon okupacije Vukovara te odvedena u Novi Sad. Nakon povratka iz zatvora odlazi u Crikvenicu, gdje s preživjelim članovima obitelji živi do završetka mirne reintegracije Podunavlja, kada se vraćaju i zajedno s ostalim povratnicima rade i doprinose svome gradu. Danas, nadomak stote godine života, živi u Domu za starije i nemoćne u Vukovaru, a članovi njezine obitelji često je posjećuju. – Svoj život i svoju obitelj podredila je stvaranju slobodne, samostalne i neovisne Republike Hrvatske, zaslužila je odlikovanje – zaključio je Zoran Šangut. Stanko Zadro, Milkin sin, ugodno je iznenađen inicijativom. – Gospodin Šangut predočio nam je ideju, ja sam se s time složio i zaista sam na tome zahvalan. Mislim da su roditelji Blage Zadre, i moji roditelji, zaslužili neko priznanje za svoj doprinos stoljetnom snu generacija koje su sanjale slobodnu Hrvatsku. Bude li inicijativa prihvaćena, bit ćemo jako, jako zahvalni – kazao nam je Stanko Zadro. Uistinu, prepoznaju li je i na Pantovčaku, Vukovar će nakon Kate Šoljić, majke četvorice poginulih branitelja, posve zasluženo dobiti svoju novu “majku hrabrost”.       >> Kad je poginuo Blago Zadro, kola su krenula nizbrdo >> Predrag Matić: Blago Zadro blago je cijele Hrvatske 