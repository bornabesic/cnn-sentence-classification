Foto: Handout/Handout/Getty Images  NJEMAČKA kancelarka Angela Merkel planira razgovarati s turskim predsjednikom Recepom Tayyipom Erdoganom o sporovima dviju zemalja u četvrtak, na rubu summita NATO-a, najavio je Berlin. Erdogan je poručio da se Turska neće udaljiti od Europske unije i da je napad u Manchester pokazao da NATO treba tješnje surađivati.   "Postoji mogućnost sastanka s turskim predsjednikom Erdoganom u sklopu summita", rekao je u Berlinu glasnogovornik kancelarke Steffen Seibert tijekom redovne konferencije za novinarem, prenosi agencija AFP.  Ako sastanak bude potvrđen, postoji puno pitanja o kojima bi kancelarka htjela razgovarati, posebice o pravu njemačkih zastupnika da posjete njemačke vojnike, nastavio je kancelarkin glasnogovornik. Česti sukobi dvaju zemalja  Ankara je prošli tjedan zabranila njemačkim zastupnicima posjet turskoj bazi Incirlik, gdje su raspoređeni njemačkih vojnici koji sudjeluju u operacijama međunarodne koalicije protiv džihadističke skupine Islamska država. Takvu je odluku kancelarka nazvala žalosnom i spomenula moguće alternative, primjerice Jordan, na što je Turska odgovorila da neće moliti Nijemce da ostanu u bazi.  Odnosi dviju zemalja pogoršani su otkako je Njemačka zabranila održavanje predreferendumskih skupova turskih političara na njemačkom tlu, a dala je i azil nekim turskim vojnim dužnosnicima i njihovim obiteljima, na što je Ankara optužila Berlin da štiti sudionike neuspjelog državnog udara u srpnju. Smirivanje situacije  Naznake smirivanja napetosti dao je predsjednik Erdogan u razgovoru s novinarima u Ankari kazavši da Turska ne planira prekinuti veze s Europskom unijom i očekuje da blok učini svoj dio posla, prenosi agencija Reuters.   "Ne kanimo prekinuti veze s EU no sigurno EU mora učiniti svoj dio", rekao je Erdogan i istaknuo da Turska "čini najbolje što može" u usklađivanju svojih zakona s onima u EU.    Ranije u svibnju Erdogan je pozvao Europsku uniju da ubrza dugotrajne pregovore s Ankarom ili da ih jednom za svagda prekine.   EU je kritična prema turskom obračunu s političkim protivnicima i gušenju medijskih sloboda nakon neuspjelog puča u srpnju 2016.  Prije odlaska u Bruxelles na summit NATO-a u povodu otvaranja novog sjedišta vojno-političkog saveza Erdogan je poručio da napad u Manchesteru pokazuje da NATO treba tješnje surađivati i brzo dijeliti informacije kako bi se suprotstavio terorizmu.