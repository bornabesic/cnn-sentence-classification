Foto: FAH BROJ žrtava jučerašnjeg napada u Berlinu nastavlja rasti. Njemački ministar unutarnjih poslova Thomas de Maiziere tragični incident na božićnom sajmu u Berlinu nazvao je "terorističkim napadom", kao i kancelarka Angela Merkel. Tokom današnjeg dana odgovornost za napad preuzela je Islamska država. Broj mrtvih u napadu porastao na 12, prenose agencije. "Želimo biti vrlo, vrlo oprezni, i raditi na temelju rezultata istrage, a ne prema spekulacijama", rekao je De Maiziere za televiziju ARD.  Njemačka policija objavila je da je u napadu kamionom na božićni sajam u Berlinu poginulo dvanaestero ljudi, a najmanje 48 je ozlijeđeno, od kojih neki teže. Napad se dogodio u ponedjeljak navečer, u vrijeme kada se puno ljudi okupilo pored tradicionalnih štandova s božićnim proizvodima, hranom i pićem.  22:49 Glasnogovornik State Departmenta rekao je kako nema direktnih dokaza da iza napada stoji Islamska država, ali način na koji je napad izveden upućuje na takav zaključak.  22:45 Njemački ministar policije rekao je da istražitelji prate nekoliko tragova. Opširnije  22:25 GPS sustav kamiona koji je korišten u napadu otkrio je da je kamion pokrenut u utorak u 15.45, te je vozio samo naprijed-nazad, kao da netko uči voziti. Opširnije.  21:50 Njemačke desnice za napad u Berlinu optužila je Angelu Merkel. 21:30 Bosanka Lana preživjela je tragični teroristički napad u Berlinu, pročitajte njezinu priču. 20:30 Džihadisti Islamske države su u kratkoj poruci objavili da je napadač iz Berlina na meti imao "građane križarske koalicije".  20:20 Odgovornost za napad u Berlinu preuzela je Islamska država. Putem novinske agencije Amaq ta skupina džihadista objavila je kako je napadač "vojnik Islamske države". Ta fraza korištena je i kod ranijih napada koje su izvodili usamljeni teroristi Islamske države, poput onoga u američkom Orlandu i njemačkom Wurzburgu.  19:40 Savezni tužitelj je poslao priopćenje u kojem objašnjavaju zašto je pušten 23-godišnji Naved B. Više informacija 19:00 Pakistanac Naved B., koji je prvotno uhićen zbog navodnog sudjelovanja u napadu, pušten je na slobodu. Time su potvrđene sumnje da se radi o nevinom čovjeku, odnosno da je pravi ubojica još uvijek na slobodi. BBC javlja kako je pušten jer nema dokaza da je sudjelovao u napadu.   18:25 Guardian je razgovarao s nekoliko izbjeglica iz Sirije, koji strahuju da će se Nijemci nakon napada u Berlinu okrenuti protiv njih. "Naravno da smo zabrinuti, bojimo se kako će nas promatrati njemačka javnost nakon ovog terorističkog napada. Moja poruka Nijemcima je: Nemojte sumnjati u sve, nemojte generalizirati", rekao je 26-godišnji Ibrahim Sufi, koji je u Njemačku izbjegao iz Sirije.  18:20 Biskup Heiner Koch se, govoreći na komemoraciji žrtvama napada u Berlinu, prisjetio i patnje ljudi u sirijskom gradu Alepu, koji je nedavno pao u ruke Asadova režima.  17:55 Organizatori božićnih sajmova širom svijeta najavljuju da će pojačati sigurnosne mjere nakon napada u Berlinu. Pojačane mjere sigurnosti najavljene su u Chicagu, Oslu, Bergenu, Kopenhagenu...  17:45 U Berlinu zvone crkvena zvona u počast poginulima i ranjenima u napadu, a uskoro bi trebala započeti i komemoracija.  17.20 Brandenburška vrata, simbol Berlina, osvijetljena su bojama njemačke zastave u počast poginulima i ranjenima u jučerašnjem napadu.    17.09 Podaci pokazuju da je 1,25 milijuna tražitelja azila stiglo u Europu 2015., dvostruko više nego prethodne godine, bježeći od ratova i siromaštva u Siriji, Afganistanu, Iraku i drugim zemljama na Bliskom istoku i u Sjevernoj Africi. Opširnije... 16.55 Michael Behrendt, novinar Die Welta koji je prvi objavio da je policija uhitila krivog čovjeka nakon terorističkog napada u Berlinu, kazao je da su istražitelji "potpuno pogubljeni". Opširnije... 16.15 Jedan muškarac koji poznaje Naveda B. iz izbjegličkog kampa ispričao je da ne vjeruje da je on počinitelj jer se radi o potpuno "normalnom tipu". Opširnije... 15.40 Holger Munch, šef kriminalističke policije, iznio je dodatne detalje o jučerašnjem napadu. "Trenutno u pritvoru imamo jednog osumnjičenog ali nismo sigurni je li on počinitelj, niti znamo je li jedini počinitelj. Nismo pronašli oružje te smo zbog toga na oprezu. Naši istražitelji čine sve ne bi li otkrili ima li još počinitelja koje treba privesti", kazao je. 15.20 Njemačka kancelarka Angela Merkel posjetila je mjesto jučerašnjeg napada i položila cvijeće za žrtve.   14.57 Šef njemačke federalne policije Holger Münch kazao je kako Njemačka nakon jučerašnjeg napada uskoro može očekivati nove, velike napade. 14.53 Klaus Kandt iz berlinske policije stao je u obranu sigurnosnih mjera na božićnom sajmu. Kazao je kako se rizik terorističkih napada ne može svesti na nulu. 14.50 Njemački federalni tužitelj Peter Frank ponovio je sumnje kako uhićena osoba nije napadač. "Moramo se priviknuti na ideju da on možda nije napadač", rekao je na konferenciji za medije u Berlinu. 14.35 Britainska premijerka Theresa May kontaktirala je sinoć Angelu Merkel kako bi iskazala sućut, no nisu telefonski razgovarale, rekao je glasnogovornik May. "Rekla je kako je u mislima uz građane Berlina i kako je Velika Britanija spremna pomoći na bilo koji način", dodao je glasnogovornik. 14.10 Vlasnik poljske kompanije koja je vlasnik kamiona kojim je jučer izveden teroristički napad u Berlinu rekao je kako je upravo poljski vozač bio prva žrtva terorista. Opširnije 13.30 Die Welt od visokih izvora u berlinskoj policiji doznaje kako je policija uhvatila krivog muškarca te kako osumnjičeni Pakistanac nije napadač koji je ubio 12 ljudi sinoć na božićnom sajmu u Berlinu. Opširnije... 13.15 Maiziere je kazao kako osumnjičeni Naved B. govori samo baluchi, jedan od pet regionalnih jezika koji se govori u Pakistanu. Dodao je kako zbog toga ispitivanje svjedoka ide jako sporo, jer policija ne može naći prevoditelja koji govori baluchi. 12.55 Njemački ministar unutarnjih poslova Thomas de Maiziere održao je press konferenciju. "Osamnaest ljudi je u kritičnom stanju nakon napada. Vozač kamiona je po završetku napada pobjegao, a jedna od 12 mrtvih osoba je i čovjek koji se nalazio na suvozačkom mjestu kamiona. Ubijen je pištoljem.  Ne smijemo dovesti u pitanje naš način života. Ako to napravimo, neprijatelji slobode su već pobijedili. Jako nam je žao zbog ovog događaja, no nastavit ćemo se boriti za našu slobodu", kazao je te potvrdio da će božićni sajmovi danas biti zatvoreni u Berlinu, ali i da će ostati otvoreni u Njemačkoj.   "Zatvaranje svih sajmova bilo bi krivo", rekao je. Maizière je potvrdio da je osumnjičenik iz Pakistana i da dosad nije bio poznat po terorističkim aktivnostima. Dodao je i da njegova prijava za azilom nije bila finalizirana, a pištolj kojim je ubijen suvozač još uvijek nije pronađen. 12.15 Politički saveznici Angele Merkel u Bavarskoj zatražili su promjenu njemačke imigracijske politike, ali i njemačke sigurnosne politike. "Dugujemo to žrtvama, onima koji su pogođeni ovim napadom, ali i cijelom društvu. Moramo mijenjati imigracijsku i sigurnosnu politiku", rekao je šef CSU-a Horst Seehofer. 12.05 Osumnjičenik za napad u Berlinu odbacuje krivicu za ubojstva, tvrde sigurnosni izvori, prenosi DPA. 11.30 Dan nakon stravičnog napada u Berlinu u kojemu je 12 osoba umrlo, a njih 48 ranjeno, njemačka kancelarka Angela Merkel održala je press konferenciju o tragičnom događaju. Opširnije 11.02 Božićni sajmovi diljem Njemačke danas će u znak žalosti zbog jučerašnjeg napada biti zatvoreni, objavilo je njemačko ministarstvo unutarnjih poslova. 11.00 Neposredno nakon jučerašnjeg napada vozilom na božićnom sajmu u kojem je život izgubilo 12 ljudi, pristaše Islamske države počele su slaviti ubojicu na društvenim mrežama, forumima i Telegram kanalu. Opširnije 10.55 Brojni svjetski čelnici osudili su jučerašnji napad u Berlin te iskazali sućut obiteljima žrtava. 10.35 Iz njemačkog AfD-a, populističke anti-migrantske stranke, su poručili kako Njemačka više nije sigurna te kako je njemačka kršćanska tradicija napadnuta. Opširnije 10.15 Stephen Mayer, glasnogovornik CSU-a, kazao je da bi napadač mogao biti izbjeglica s "islamističkom pozadinom". Opširnije 10.07 Njemačka kancelarka Angela Merkel dati će izjavu za javnost u 11 sati. 9.50 Donosimo dramatične snimke sinoćnjeg događaja u Berlinu, neposredno nakon što se kamion zaletio u ljude na Božićnom sajam. SNIMKE POGLEDAJTE OVDJE 9.47 Ubojicu iz Berlina cijelim putem pratio je, kako pišu njemački mediji, nepoznati junak koji je odmah pozvao policiju i dojavio gdje se osumnjičeni nalazi. Opširnije 9.35 Bild uživo prenosi što se jutros događa na mjestu sinoćnjeg napada. Prijenos pratite OVDJE. 9.30 Bivši šef UKIP-a, populist Nigel Farage, na Tiwtteru je objavio kako će "događaji poput ovog biti naslijeđe Angele Merkel". 9.18 Njemački državni tužitelji preuzeli su odgovornost za istragu napada na Breitschreidplatzu.  9.00 Ubojica koji je jučer kamionom u Berlinu oduzeo život najmanje 12 osoba te ozlijedio još 48 njih ima 23-godine. Radi se o izbjeglici iz Pakistana, piše Die Welt, koji je stigao u Njemačku u veljači preko balkanske migrantske rute, doznaju njemački mediji od sigurnosnih izvora. Opširnije 8.47 Policija je potvrdila da je mrtvac iz kamiona poljski državljanin. Opširnije. 8.47 Njemački Die Welt objavio je da je napadač  23-godišnji mladić iz Pakistana 8.43 Die Welt javlja kako su danas u 7.43 sati po lokalnom vremenu njemačke specijalne postrojbe upale u hangar bivšeg aerodroma Tempelhof u južnom Berlinu. Tempelhof, jedan od najvećih građevinskih kompleksa na svijetu, a koji su uglavnom izgradili nacisti, trenutačno se koristi kao izbjeglički centar. Opširnije 8.29 Američki State Department izdao je upozorenje za sve Amerikance koji planiraju putovati u Europu, osobito za vrijeme sezone blagdana i vezanih događaja. Opširnije 8.17 Danas će se održati bdijenja za 12 ubijenih u jučerašnjem napadu. Svi zainteresirani su pozvani na službu u Kaiser Wilhelm crkvu, gdje će se moći upisati u knjigu žalosti. 7.55 Poljski web site money.pl javlja kako je firma kojoj pripada kamion uspjela doći do novih informacija kroz analizu kretanja vozila. Zaposlenik firme rekao je kako je netko "palio i gasio vozilo, pokušavajući ga pokrenuti" netom prije napada na Breitscheidplatz.  Łukasz Wąsik, direktor transporta kompanije, rekao je: "Ne znamo što se dogodilo s našim vozačem, ali prema medijskim napisima znamo da su se dvije osobe nalazile u kamionu. Mi smo u kamionu imali samo jednog čovjeka, koji se zaputio u Berlin i tamo je trebao ostaviti teret". Poljski medij navodi kako činjenica da je vozač gasio i palio vozilo prije napada ukazuje na to da je netko pokušavao saznati kako točno vozilo radi te da je imao poteškoća pri upravljanju istim. Berlinska policija istražuje mogućnost toga da je kamion ukraden. 7.44 Policija je potvrdila kako tretiraju jučerašnji napad kao "vjerojatni teroristički čin", piše Guardian. 7.39 Philippe Pradal, gradonačelnik Nice, gdje je napadač kamionom ubio 86 ljudi, upozorio je na sličnosti između tog i jučerašnjeg napada u Berlinu.   "Isti modus operandi. Isto slijepo nasilje. Ista mržnja sretnih ljudi. Više nego ikada, moramo se boriti protiv toga", napisao je na Twitteru. 7.33 Glasnogovornik njemačkih vatrogasaca Sven Gerling kazao je kako su spasioci bili šokirani viđenim po dolasku na mjesto zločina, piše Reuters. 7.25 Berlinska policija je objavila kako je istraga pokazala da se vozač kamiona namjerno zabio u gomilu ljudi na božićnom sajmu na Breitscheidplatzu.  Nacionalnost osumnjičenog vozača kamiona, koji je pokušao pobjeći s mjesta događaja ali je kasnije uhićen, zasad nije poznata, objavila je policija. Njemačka novinska agencija dpa objavila je, pozivajući se na sigurnosne izvore, da je muškarac osumnjičen za napad najvjerojatnije došao u Njemačku u veljači kao izbjeglica, i to iz Afganistana ili Pakistana. Muškarac se koristio različitim imenima i stoga ga je teško sa sigurnošću identificirati, rekli su sigurnosni izvori. Suvozač mrtav  Osoba koja se nalazila na suvozačkom mjestu pronađena je mrtva, ali zasad nisu jasne okolnosti u kojima je poginula. Više njemačkih medija javilo je da je kamion - koji se zaletio u mnoštvo na božićnom sajmu na Breitscheidplatzu kod memorijalne crkve Kaiser-Wilhelm u samom središtu nekadašnjeg Zapadnog Berlina - imao poljske registarske tablice. Berlinska policija objavila je da istražuje trag prema kojemu je kamion ukraden s gradilišta u Poljskoj.  Izabrani američki predsjednik Donald Trump osudio je napad u Berlinu, povezavši ga s "islamističkim teroristima" prije nego je njemačka policija ustvrdila tko bi mogao biti odgovoran za napad.  Hrvatsko veleposlanstvo nije moglo reći ima li među stradalima Hrvata - veleposlanik Ranko Vilović izjavio je za Hinu da je identitet žrtava zasad nepoznat. "Identitet žrtava se zasad ne zna, policija to još nije objavila. Znamo da je poginulo devet ljudi, a broj ranjenih raste i sada ih je preko 50", kazao je Vilović.  U Berlinu živi između 15 i 17 tisuća Hrvata. Građani pozvani da ostanu u kućama  Policija je stanovnike Berlina pozvala da ostanu u kućama i stanovima, iako nema indicija o novim prijetnjama. Amaterska snimka objavljena na televiziji odmah nakon napada prikazuje ljude kako leže na zemlji na sajmu na trgu Breitschedplatzu. Dobar dio tog područja, na kojem se nalazi jedna od najpopularnijih shopping ulica u njemačkom glavnom gradu, blokiran je.  Njemačka kancelarka Angela Merkel je rekla da tuguje zbog "užasnih vijesti", napisao je njezin glasnogovornik Steffen Seibert na društvenoj mreži Twitter.  Napad u Berlinu podsjeća na onaj u srpnju u Nici kada se terorist na poznatoj gradskoj šetnici kamionom zabijao u ljude, usmrtivši njih 86. Odgovornost za taj napad je preuzela Islamska država.  U mnogim njemačkim gradovima gdje se održavaju tradicionalni božićni sajmovi koje posjećuju brojni domaći i strani turisti ove su godine pojačane mjere sigurnosti.