"Vojni udar u Turskoj?" i "Dio vojske preuzeo kontrolu?", samo su neki od naslova koji su kasno sinoć s naslovnica svjetskih medija tek malo potisnuli vijesti o masakru u Nici. Nitko sa sigurnošću nije mogao potvrditi što se u Turskoj zaista događa i tko je na vlasti. Informacije koje su pratile snimke vojske na ulicama te preleta zrakoplova bile su kontradiktorne. Nakon objave da su turske oružane snage preuzele administraciju, CNN Turska je odmah objavio kako je predsjednik Tayyip Erdoğan "na sigurnom", na odmoru. Kazali su kako se ne može vratiti kući.   Oko 23.30 dao je intervju Skypom i to preko mobitela novinarke te optužio "paralelni sustav" za nered. Premijer Binali Yıldırım opovrgnuo je sve navode o udaru. Agencija Anadolija je pak objavila kako je vrhovni zapovjednik turske vojske Hulusi Akar jedan od taoca koju drže u vojnom zapovjedništvu u Ankari. Na društvenim mrežama objavljene su fotografije koje prikazuju kako je zgrada Erdoganove stranke okružena vojskom. Državna televizija je nakratko prekinula emitiranje, a kad se program vratio, objavili su kako je sada na vlasti Mirovno vijeće, objavila je Russia Today. Sinoć ni američki šef diplomacije John Kerry, koji se nalazio u Moskvi, nije imao više informacija: - Tek dobivam podatke, ali nemam detalja. Nadam se da će u Turskoj prevladati mir, stabilnost i kontinuitet. >> Erdogan: Građani Turske iziđite na javne trgove i zračne luke. Nema veće moći od moći naroda! 