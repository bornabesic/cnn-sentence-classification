O Tinu Šunjergi, mladom ubojici koji je svoje roditelje likvidirao u nedjelju u Čistoj Velikoj, prof. dr. Vlado Jukić, ravnatelj Psihijatrijske bolnice Vrapče, nije htio ništa govoriti. Ovako je to objasnio za šibenski.hr. - Ne mogu davati izjave o slučaju, jer će taj mladić vrlo vjerojatno doći na vještačenje k nama na Vrapče.No, o "liku i djelu" golobradog ubojice razgovarali smo s dr. Ivanom Urlićem, poznatim splitskih psihijatrom. - Taj dečko je u potpunosti karakterno izobličena osoba. On je u svojoj glavi morao uništiti one koji su "uništavali" njegov način života i u tome je uspio. Je li on devijantan bio od svoje najranije mladosti ili je takav postao u adolescenciji pod utjecajem svog društva, sada je manje bitno. Bitno je da je to njegovo društvo zasigurno puno utjecalo na njega. Roditelji su za njega htjeli samo najbolje u životu. Moguća prijetnja odlaskom u komunu bila je svakako za njegovo dobro, a on je to tumačio kao "napad" na sebe, odnosno na onaj način života koji je provodio - kazuje dr Urlić.Međutim, psihijatar ne otklanja mogućnost da je u mladom ubojici bio prisutan i neki duševni poremećaj. - Teški ovisnici o drogama imaju u većini slučajeva dijagnozu ozbiljnog duševnog poremećaja. Ovo što je uradio taj mladić nisu ubojstva na mah, to je jednostavno kulminacija jednog procesa, gdje su roditelji s jedne i mladić s druge strane bili u jednom trajnom sukobu. Roditelji, su mu, kako čitam u medijima, željeli kroz život pružiti sve ono što su mogli. I tu su pogriješili. Ako je on sve dobivao od svojih roditelja, a da to nije zaslužio svojim ponašanjem, radom i općenito načinom života, onda roditelji nisu činili dobro, jer su "uzgajali" u svojoj kući parazita, a ne osobu koja će jednom u budućnosti imati produktivan i odgovoran život.Njihov sin je parazit kojemu sve u životu mora biti servirano, a uz pomoć lošeg društva takva će osoba licitirati sa svojim roditeljima i od njih tražiti sve i svašta - mišljenje je dr. Urlića.Roditelji su po mišljenju dr. Urlića bili krajnje nesretni. - On je, kako govore svjedoci njihova života, u djetinjstvu bio dobro dijete i roditelji su, pučki govoreći, "plesali" oko njega, onako kako je on "svirao". Kada je došao do adolescencije, došli su i dileri i droga, a s time i problemi. On je u tom periodu svog života postao korumpirana osoba kojoj je bilo glavno zadovoljiti svoje dilere i samoga sebe, pa tako nije ni prezao od ovog jezivog čina, a roditelji su bili krajnje nesretni jer su svakim danom postajali svjesniji činjenice kako će sina teško "oteti" onima koji su ga njima oteli - smatra dr. Urlić.Na kraju nas je zanimalo mišljenje osjeća li mladi ubojica sada, nakon ovog jezivog kaznenog djela, imalo grižnju savjesti. - Ne, ovaj čas on najvjerojatnije nema grižnju savjesti jer se osvetio onima koji su mu željeli "zlo" - zaključuje dr. Ivan Urlić za šibenski.hr.