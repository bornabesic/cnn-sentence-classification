Letom nacionalne aviokompanije Croatia Airlines od Zagreba prema Dubrovniku u 05.50 sati službeno je za putnike otvoren novi putnički terminal Zračne luke Franjo Tuđman. Prvi dolazni let bio je let Qatar Airwaysa iz Dohe koji je u Zagreb sletio u 06.35 sati. Croatia Airlines imala je i posljednji odlazni let sa starog terminala, i to let za Split u ponedjeljak, 27.03.u 22.10. sati. Nakon što je na postojeći terminal sletio i posljednji dolazni let, Czech Airlinesa iz Praga u 23.25, svo je poslovanje preseljeno sa starog na novi putnički terminal, priopćili su iz Zračne luke. Što se tiče prvog dana poslovanja iz Zračne luke Franjo Tuđman kažu da sve protječe u najboljem redu, bez ikakvih smetnji ili poteškoća, što je bilo i za očekivati uzevši u obzir desetke tisuća testova koje su zaposlenici i oprema prošli u proteklom razdoblju. - Više od 6000 putnika koji će proći danas novim terminalom na ukupno 50 odlaznih i 44 dolazna leta tako mogu kroz poboljšano iskustvo već prvi dan doživjeti sve prednosti tehnologije i inovativne arhitekture novog putničkog terminala, koji se proteže na 65.000 m2 s ukupnim kapacitetom za 5 milijuna putnika - kažu iz Zračne luke. - Danas je veliki dan za Zračnu luku Franjo Tuđman i izuzetno nam je drago što prvi dan protječe po planu, bez poteškoća te što su prve reakcije putnika pozitivne. S optimizmom gledamo u budućnost i zahvaljujemo Croatiji Airlines na suradnji u mjesecima pripreme koji su prethodili ovom danu - izjavio je Jacques Feron, predsjednik Uprave tvrtke MZLZ d.d., koncesionara Zračne luke Franjo Tuđman, te svima poželio dobrodošlicu u novi terminal. - Ponosni smo što nakon tri i pol godine gradnje pozdravljamo prve putnike u novom putničkom terminalu Zračne luke Franjo Tuđman. Iza nas je uspješno odrađen značajan posao, no on s ovime ne prestaje, dapače, možemo reći kako je danas započela nova era zagrebačke zračne luke - izjavio je David Gabelica, član Uprave tvrtke MZLZ d.d., koncesionara Zračne luke Franjo Tuđman. Boris Kolka, direktor prodaje i marketinga kompanije Croatia Airlines rekao je da im je drago što je upravo njihov zrakoplov prvi poletio s novog putničkog terminala. - Naši će zrakoplovi ove godine povezivati Zračnu luku Franjo Tuđman s 5 hrvatskih i 24 međunarodna odredišta - rekao je Kolka. Novi putnički terminal u prvoj fazi može primiti pet milijuna putnika, dok će nakon druge faze projekta ta brojka iznositi osam milijuna. Zgrada terminala ima 30 šaltera za registraciju putnika, više od 3 km trake za prtljagu u sklopu najmodernije automatizirane sortirnice te po prvi put u povijesti zagrebačke zračne luke i osam avio mostova: šest za međunarodni i dva za domaći promet te svu ostalu potrebnu infrastrukturu zračne luke 21.stoljeća. Novi putnički terminal arhitektonski potpisuju Branko Kincl, Velimir Neidhardt i Jure Radić. Cijene su paprene Oko 8.30 sati sletio je zrakoplov iz Beograda zračnog prijevoznika Air Serbia, i to širokotrupnim zrakoplovom Airbus A330, što će biti prvi put da je jedan tako veliki putnički zrakoplov sletio u zagrebačku zračnu luku. – Novi terminal je lijep, moderan i prostran, no dolazak na aerodrom prošao je loše, znakovi nisu dobro postavljeni, voziš pa je prekriženo pa onda opet dođeš na dio koji je dobar, dolazio sam iz Kutine i imali smo dosta problema. Sveukupni dojam je dobar, no cijene su paprene, ali sve ima svog kupca, prijatelj je gledao, komad pizze stoji 30 kuna – kazao nam je jedan putnik koji s novog terminala leti za Istanbul. Gradnja novog terminala zagrebačke zračne luke trajala je tri godine i dovršena je u zadanom roku, te je to i najveći infrastrukturni projekt u Hrvatskoj u zadnjih deset godina u koji je uloženo oko 300 milijuna eura. Iza investicije stoji tvrtka-konzorcij Međunarodna zračna luka Zagreb (MZLZ) koja, nakon što je 2013. postala 30-godišnji koncesionar, i upravlja tom zračnom lukom, a konzorcij čine članice Aeroports de Paris Management, Bouygues Batiment International, Fond Marguerite, IFC, TAV Airports i Viadukt. Novi terminal prostire se na površini od 65 tisuća metara četvornih na četiri etaže s prepoznatljivim valovitim krovom, a uz 30 šaltera za prijavu (chek-in) i devet prolaza za sigurnosni pregled putnika, osam mostova za zrakoplove i tri stajanke za manje zrakoplove, sortirnicu za prtljagu, ugostiteljske sadržaje i prodavaonice, više od tisuću parkirališnih mjesta, prostor za molitvu i druge, zagrebačka Zračna luka prvi put omogućuje i izravni ulazak putnika iz zgrade u zrakoplov. Projektirana je za pet milijuna putnika u prvoj fazi, s mogućnošću povećanja njihova broja do osam milijuna. >> Otvoren terminal Zračne luke Franjo Tuđman. Plenković: Ovo su nova vrata Hrvatske >> Otkrivamo kako izgleda novi dio zračne luke Franjo Tuđman >> Zračna luka Franjo Tuđman premala! Premalo stajanki za zrakoplove, izlaza manje nego na starom terminalu 