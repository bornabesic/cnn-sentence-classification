Foto: Policija/Tampa DEVON Arthurs (18), gejmer bez kriminalnog dosjea, u petak navečer je u trgovini u Tampi zatočio troje ljudi i rekao da je bijesan zbog američkog bombardiranja muslimanskih država, piše Vice News. Prema policijskom izvješću, Arthurs je ušao u trgovinu mašući poluautomatskim pištoljem i povikao: "Učinite mi uslugu i svi na jebeni pod!". Jednu mušteriju je upitao: "Zašto te ne bih ubio?". Odveo ih do mrtvih cimera Policija je uskoro i stigla i nagovorila Arthursa da pusti taoce. Kada su ga upitali ima li ozlijeđenih, rekao im je da njegovi cimeri nisu ozlijeđeni - već mrtvi. Policija ga je otpratila do obližnjeg stana i pronašla mrtve Jeremyja Himmelmana (22) i Andrewa Oneschuka (18). Imali su prostrjelne rane u glavi i prsima. Uz njih su pronašli Brandona Russella, uplakanog i odjevenog u odoru nacionalne garde Floride. "To je moj cimer", rekao je Arthurs policiji kada su prišli Russellu. "Ne zna što se događa i upravo ih je pronašao, baš kao vi". Radikalizacija mladih ljudi putem interneta: Eksplozivi u stanu Ova priča dospjela je u sve medije kao primjer radikalizacije mladih ljudi putem interneta. Četiri cimera okupila je nacistička ideologija proširena na internetskim forumima. Policija je u njihovoj garaži pronašla eksplozive i napravu koja se koristi kao detonator, za koju je Russell rekao da je njegova. Eksplozivi su pronađeni samo zbog činjenice da je Arthurs u samo malo duže od godine dana prešao od neonacista preko radikalnog islamista, do ubojice. Sprijateljili se na nacističkom forumu Dva tjedna ranije Himmelman i Oneschuk su se uselili u stan s Arthursom i Russellom. Sprijateljili su se igranjem igrica i komunikacijom u internetskim chatovima na platformama kao što su Tinychat, Discord i Skype. Sva četvorica bili su članovi bjelačke nacističke skupine Atomwaffen, što na njemačkom znači "atomsko oružje". Prema ostalim članovima foruma, njihove ideje su uvijek bile "granične", ali u posljednjih godinu dana Arthurs je počeo uznemiravati i svoje prijatelje. Preobratio se na ultrakonzervativni sunitski pravac - salafizam Iako je još uvijek posjećivao iste stranice, njegov interes se s nacizma prebacio na salafizam, ultrakonzervativni oblik sunitskog islama. Preobratio se i promijenio ime profila na internetu iz Weissewolfe u Kekman Al-Amriki, koje asocira na američkog člana militantne skupine al-Shabaab. Arthurs je na internetu u posljednje 4 godine, iako ne pod vlastitim imenom, ostavio trag koji pokazuje njegovu preobrazbu iz tinejdžerskog gejmera preko neonacista do radikalnog islamista. Vice News je razgovarao s devet muškaraca koji su posjećivali iste web stranice te s nekima od članova Atomwaffena. Internet olakšao proces radikalizacije Russell i Arthurs bili su najbolji prijatelji i vođe Atomwaffena, sve dok Arthurs nije počeo na internetu braniti ISIS.  Ovo mu internet nije nimalo otežao, pogotovo zbog činjenice da je terorizam, ekstremizam i nacizam široko prisutan i na najpopularnijim web stranicama, uključujući YouTube i Twitter. Smatrao ekstremnu desnicu "blagom jer ne ubija homoseksualce" James (20), "američki nacionalist" koji je Arthursa upoznao prije nekoliko godina na Tinychatu, je izjavio: "Prešao je iz komunizma do nacionalnog socijalizma, zatim hiper pragmatičnog kapitalizma do ISIS-ovca".  Također je rekao da je Arthurs američku ekstremnu desnicu smatrao "preblagom" jer "skupine poput ISIS-a zaista ubijaju homoseksualce, a u našoj skupini su i članovi LGBT zajednice". "Otpadnici koji su osjetili potrebu da djeluju u stvarnom svijetu" Neki od članova internetskih foruma rekli su da su se povezali na temelju činjenice da su svi bili zatvorene osobe, introverti koji se nisu uspjeli povezati s "vanjskim svijetom". Kada je jedan od članova skupine počinio samoubojstvo prije otprilike godinu dana, osjetili su "potrebu za djelovanjem u stvarnom svijetu". Tako je nastao Atomwaffen. Prijatelji o Arthursu: Bio je previše osjetljiv, psihički nestabilan, ali "ne bi ni mrava zgazio" Skupina je nastala na fašističkom forumu Ironmarch, koji izražava veliku potporu Donaldu Trumpu. Policija tvrdi da je u neonacističkim chatovima prijetio da će "ubijati ljude i bombardirati infrastrukturu". Unatoč tome, James tvrdi da je Arthurs "imao neke vrlo ekstremne ideje, ali i zlatno srce": "Govorio je hrpu sranja, ali nikada ne bi ni mrava zgazio". Svi su ga ismijavali, a salafizam ga je "dokrajčio" Catherine je o Arthursu rekla da je bio "jako osjetljiv", a mnogi korisnici interneta su mu se "rugali, ismijavali ga". Catherine je dodala da nije bio "dovoljno mentalno stabilan" i "spetljao se s krivim ljudima". I ostali prijatelji izjavili su da nije bio psihički zdrav, a salafizam ga je samo dokrajčio: "Htio se osjećati kao dio nečeg velikog, a nacizam i islam pružaju snažne ideologije - vrlo muževne i optimistične. Osvajački pohodi i sve to", izjavio je još jedan od članova Atomwaffena.