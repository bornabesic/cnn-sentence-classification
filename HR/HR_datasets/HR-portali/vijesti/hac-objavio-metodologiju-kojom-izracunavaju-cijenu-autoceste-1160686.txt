Danas od 6 sati ujutro vrijede nove cijene cestarina na dionicama kojima upravljaju Hrvatske autoceste. To je dio programa poslovnog i financijskog restrukturiranja cestovnog sektora kojem na naplatu samo ove godine dolazi 7,8 milijardi kuna. Hrvatske autoceste odlučile su pojasniti način izračuna cijene cestarine po dionicama autoceste. - Do povećanja cestarine došlo je zbog ujednačavanja jedinične cijene cestarine po kilometru na HAC-ovim dionicama s jediničnom cijenom na dionicama Autoceste Rijeka-Zagreb d.d.(ARZ) za prvu skupinu vozila. Jedinična cijena za prvu skupinu vozila na dionicama HAC-a, do 3. travnja 2017. godine iznosila je 0,46 kuna/km s PDV-om, a ARZ-ova iznosi 0,483 kuna/km. Od danas na svim autocestama HAC-a za izračun cijene cestarine primjenjuje se jedinična cijena od 0,483 kuna/km s uključenim PDV-om, što je povećanje jedinične cijene po kilometru od pet posto. Metodologija izračuna cijene cestarine proizlazi iz odredbi Pravilnika o cestarini, koji kaže da se cestarina izračunava i naplaćuje prema udaljenosti između dvije točke naplate, skupini vozila te jediničnoj cijeni po kilometru. Izračun cestarine za dionicu s više među dionica (primjer Zagreb-Kutina uključuje četiri među dionice), računa se na način da se za svaku pojedinu među dionicu izračuna iznos cestarine, a cijena kompletne dionice je zbroj cijena među dionica. Konačna cijena cestarine s PDV-om obračunava se u kunama bez lipa (zaokružuje se na iznos u kunama), a iznos cestarine od početne do krajnje točke naplate na autocesti mora odgovarati zbroju iznosa cestarina za svaku pojedinu među dionicu. Izračun cijena za ostale skupine vozila utvrđen je na sljedeći način: I:II:III:IV = 1:1,5:2,25:3,3, a cestarina za IA skupinu vozila utvrđena je u iznosu od 60% iznosa cestarine za I skupinu vozila. Za opisani način izračuna cijene cestarine za prvu skupinu vozila dajemo primjer u privitku, metodologije izračuna cijene cestarine po Pravilniku o cestarinama, a koji se primjenjuje na svim dionicama - stoji u priopćenju. >> Od sutra poskupljuje cestarina, provjerite koliko ćete sada plaćati >> Cestarina od Zagreba do Splita zimi 181 kunu, a ljeti 199 kuna 