Foto: 123rf VJEROJATNO već i znate ponešto o izmjenama i dopunama Zakona o rodiljnim i roditeljskim potporama, koje je vlada sa sjednice uputila u saborsku proceduru, i po kojima bi se od druge polovice godine potpore trebale povećati, a za to je u ovoj godini osigurano 156,6 milijuna kuna. Izmjene se odnose na povećanje maksimalnog iznosa naknade plaće koja se isplaćuje za vrijeme korištenja roditeljskog dopusta za zaposlene roditelje drugih šest mjeseci, s dosadašnjih 2660,80 kuna na 3991,20 kuna. Povećava se i naknada za nezaposlene roditelje Povećava se i naknada za nezaposlene te zaposlene roditelje koji ne zadovoljavaju zakonom propisani uvjet staža osiguranja - 12 mjeseci neprekidno ili 18 s prekidima – i to s 1663 kune na 2328,20 kuna. Naknada roditeljima koji imaju pravo na roditeljski dopust za blizance, treće i svako sljedeće dijete do treće godine života djeteta, povećava se s 1663 kune na 2328,20 kuna. Povećava se i novčana potpora za zaposlene i samozaposlene roditelje koji koriste dopust radi njege djeteta s težim smetnjama u razvoju i to s 2161 kune na 2328 kuna te za rad s polovicom punog radnog vremena radi pojačane njege djeteta, kao i druga prava povezanih skupina korisnika, i to s 1663 na 2328,20 kuna. Sredstva su osigurana  Za primjenu zakona u proračunu za ovu i projekcijama za iduće dvije godine osiguran je novac - 156,6 milijuna kuna u ovoj godini, u idućoj godini 313,2 milijuna kuna i u 2019. godini 346,5 milijuna kuna, a očekuje se da će se s primjenom izmjena zakona početi već u drugoj polovici ove godine, izvijestila je jučer ministrica za demografiju, obitelj, mlade i socijalnu politiku Nada Murganić. Predložene izmjene, istaknula je, jedna su od najznačajnijih mjera s ciljem poticanja demografske obnove i razvoja Hrvatske, a želi se dodatno potaknuti korištenje roditeljskog dopusta od strane obaju roditelja, odnosno pružiti kvalitetniju i sustavniju potporu obiteljima s novorođenom djecom.