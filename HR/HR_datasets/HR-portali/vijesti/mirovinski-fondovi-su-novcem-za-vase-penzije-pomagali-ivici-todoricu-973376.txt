Foto: Index/ZSE  MIROVINSKI fondovi su novcem građana, svojih članova, pomagali Todoriću u izgradnji financijske piramidalne sheme zvane Agrokor.   Informacija da je Ledo u korist Agrokora izdao jamstva u vrijednosti od oko 19 milijardi kuna, koja je objavljena prije nekoliko dana, zazvučala je nevjerojatno i najvećim pesimistima. Kako je moguće da je Ledo izdao jamstva nekoliko puta veća od njegove vrijednosti i da za to nitko nije znao?  Iako se Ledo percipira kao Agrokorova kompanija, koncern drži otprilike polovicu dionica. Značajni dioničari su mirovinski fondovi - AZ, Raiffeisen i PBZ.  Mirovinci, iako su imali i predstavnike u Nadzornom odboru, nisu učinili ništa kako bi spriječili Todorića da uplete Ledo u mrežu svojih dugova i tako ugrozi imovinu članova mirovinskih fondova, koji su, posredno, suvlasnici kompanije.  Ledo od Agrokora kupio Frikom  Ne samo da nisu uspjeli spriječiti izdavanje jamstava, nego su i kroz dokapitalizaciju Leda praktički financirali Agrokor.  Prije četiri godine Agrokor je Ledu prodao tvornicu smrznute hrane u Srbiji, Frikom, za oko 730 milijuna kuna. Osim toga, Ledo je od Agrokora za 150 milijuna kuna kupio i Ledo Podgorica, koji je također bio u vlasništvu Agrokora.   Podloga za tu transakciju bila je dokapitalizacija Leda u iznosu od 750 milijuna kuna, u kojoj su glavnu ulogu imali hrvatski mirovinski fondovi koji su upisali najveći dio izdanja i to po cijeni od 8000 kuna. Izdano je 93.750 redovnih dionica serije B koje su kasnije konvertirane u seriju A.  Vlasnička struktura dionica Leda izdanih u dokapitalizaciji  2012. godine (Izvor: Mojedionice.com)   Do objave točnih financijskih izvješća obustavljeno trgovanje dionicama  Znači, novac iz mirovinskih fondova, na temelju tih transakcija, preko Leda je otišao u Agrokor.  Iz kompanije su taj potez tumačili željom za objedinjavanjem vlasničke strukture u segmentu sladoleda i smrznute hrane.  Ledo, koji se donedavno činio kao solidna kompanija, opterećen je ogromnim jamstvima, a trenutno prolazi i reviziju financijskih izvješća koja bi trebala utvrditi stvarno stanje.  Trgovanje dionicama kompanije obustavljeno je do objave revidiranih izvješća, a posljednja cijena na Zagrebačkoj burzi iznosila je 3.450 kuna.  Kretanje dionica Leda