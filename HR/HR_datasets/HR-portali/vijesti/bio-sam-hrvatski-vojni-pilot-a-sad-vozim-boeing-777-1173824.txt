Zrakoplovom Emiratesa na prvom letu između Dubaija i Zagreba upravljao je hrvatski pilot Marin Zrilić. On je jedan od 250 Hrvata koliko ih ukupno radi u Emiratesu i jedan od 12 iz Hrvatske koji voze za tu aviokompaniju. Taj 36-godišnji Riječanin ispričao nam je kako je počeo raditi za avioprijevoznika. Koliko dugo letite za Emirates i kako ste se zaposlili u toj aviokompaniji? Za Emirates letim pet godina. A zaposlio sam se vrlo jednostavno. Sve je išlo preko interneta, prijavio sam se na njihovoj web stranici. Pogledao sam imam li potrebne uvjete i ispunio formular. Nakon tri tjedna, pozvali su me na intervju u Dubai. Emirates pri tome plaća kartu za dolazak na razgovor. Intervjui su vrlo zahtjevni i traju četiri dana. Nakon toga su mi javili da su me primili. Gdje ste prije toga radili? U Hong Kongu za Hong Kong Express, tada manju aviokompaniju. Koliko dugo letite po svijetu? Devet godina. Od 2008. Četiri godine letio sam za Hong Kong Express, a sad već pet godina radim za Emirates. Gdje ste započeli s letenjem? U vojsci, bio sam vojni pilot. Ali sam usporedo plaćao sve i za civilne dozvole. Kako je raditi u Emiratesu i živjeti u Dubaiju? Jako dobro. Imam ženu i dijete, svi živimo u Dubaiju. Sad sam prvi časnik u Boeingu 777, prije sam letio manjim avionom, Boeingom 737. Emirates mi je omogućio obuku za 777. Oni plate školovanje, a ja imam obvezu ostati pet godina u kompaniji. Ljudi gledaju, pogotovo iz manjih aviokompanija, kako da se zaposle u Emiratesu. Dubai je lijep, pruža puno toga, sve se ondje može naći.   Kakav je osjećaj sletjeti s tako velikim zrakoplovom poput Boeinga 777 u Zagreb? Jako lijep osjećaj. Zagreb ima dosta veliku pistu, zgrada aerodroma ipak nije tako velika kao na nekim svjetskim aerodromima, ali iznenadio me terminal, jako je lijep. Prije sam na Pleso slijetao samo s vojnim avionima, a sad prvi put u civilnom. Gdje ste sve dosad letjeli? Obišao sam cijeli svijet. Najkraći let traje 40 minuta, a najdulji 17 sati. Letio sam 16 sati i 40 minuta u Houston. Prije Zagreba sam letio u Hong Kong, a nakon Zagreba letim u Lagos. Potražnja za pilotima u svijetu je velika, dobro je biti pilot. Doduše, nekad zna biti naporno zbog promjena vremenskih zona. U Zračnu luku Franjo Tuđman jučer je sletio prvi zrakoplov Emiratesa na redovnoj cjelogodišnjoj liniji Dubai - Zagreb. Jedna od najvećih svjetskih aviokompanija u Zagreb leti širokotrupnim zrakoplovom Boeing 777 koji ima tri klase - prvu s osam sjedala, poslovnu s 42 i ekonomsku klasu s 310 sjedala. Pri tome je jedina kompanija koja putnicima iz Zagreba i u Zagreb nudi luksuznu prvu klasu, za koju karta košta oko pet tisuća eura. U Emiratesu su za promociju Zagreba kao svoje 39. europske destinacije uložili dva milijuna dolara. Očekuju da će u Hrvatsku voziti putnike iz Australije i s Dalekog istoka, ali i da će hrvatski putnici preko njihovih 150 destinacija putovati diljem svijeta.