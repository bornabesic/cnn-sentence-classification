Izvanredni povjerenik u Agrokoru Ante Ramljak gostovao je večeras u Temi dana HRT-a i Dnevniku Nove TV te je govorio o aktualnoj situaciji u kompaniji.   U Temi dana komentirao je dugovanje Agrokora od 40 milijardi kuna. – Misli se na 19 kompanija koje posluju u Hrvatskoj, BiH i Srbiji. Isključen je Mercator u Sloveniji. Ova brojka od 40,4 milijardi kuna je brojka koja je vrlo blizu ukupnim obvezama grupacije Agrokor – rekao je Ramljak. – Iz podataka se vidi da su u toj strukturi duga za 6 milijardi i 700 milijuna kuna veće obveze nego 31. rujna 2016 godine kada je bilo zadnje službeno izvješće – rekao je Ramljak i dodao kako se za 3,7 milijardi kuna duga ne zna kako je nastao. DORH je počeo s izvidima u kompaniji  – DORH je počeo s izvidima u kompaniji. Hoće li se fokusirati na taj iznos, ili na nešto drugo, sada ne znamo. Imali smo neke preliminarne razgovore u kojem pravcu ćemo krenuti – rekao je Ramljak te dodao kako u prošlosti u Agrokorovim izvješćima nisu bile "prijavljene sve obveze koje su imali".  – Neke obveze su isključili i nisu ih knjižili. Pretpostavljam iz razloga da ne bi prikazali da je dug veći nego što je bio. Ne bih spekulirao je li to bio način na koji se izvlačio novac. Zanimljivija strana bilance je imovina i još nismo u stanju utvrditi kakvo je to stanje – rekao je Ramljak. – Nakon primopredaje dužnosti izvanrednog povjerenika, 10. travnja, moje prvo pitanje financijskom direktoru bilo je kakvo je stanje s novcem u tom trenutku. Njegov odgovor bio je 6 kuna. Danas sve kompanije isplaćuju sve svoje plaće i redovito plaćamo obveze prema dobavljačima. U rokovima koji su veći od 60 dana, a ubrzo ćemo krenuti prema rokovima od 60 dana – kazao je Ramljak.  Novi kredit – Pad prihoda u Konzumu je oko 12 do 14 posto u prva četiri mjeseca – rekao je Ramljak te dodao da prihodi rastu iz dana u dan, a tijekom turističke sezone očekuje da će se prihodi vratiti na staru razinu. Ramljak je rekao da o novim kreditima za osiguravanje poslovanja razgovaraju s bankama koje su već kreditirale Agrokor, ali i nekima koje to još nisu. – U ovom trenutku to je relativno sigurno ulaganje. Bit će prvi u isplatnom redu s relativno dobrom kamatom. To im je relativno sigurno ulaganje i postoji veliki interes – kazao je Ramljak i dodao da vjeruje da će nešto manje od 200 milijuna eura uspjeti dobiti u roku dva do tri tjedna. Kazao je da moraju prestati s avansnim plaćanjem nekim dobavljačima što bi moglo dovesti do toga da ostanu bez nekih proizvoda na policama Konzuma. – Kada sve račune počnemo plaćati na vrijeme, onda ćemo vratiti i povjerenje tih dobavljača koji traže avansno plaćanje – rekao je Ramljak. Otkrio je da je 60-ak ljudi na nivou Agrokor Holdinga otišlo iz kompanije. Nema razloga za otpuštanje tisuća ljudi  – Poručujem svim zaposlenima Agrokora: te kompanije su jako dobre operativno. Nema razloga da dođe do neisplate plaća u tim kompanijama. Nema razloga da radimo velike rezove i otpuštamo tisuće ljudi – kazao je Ramljak. Na pitanje kada se posljednji put čuo s Ivicom Todorićem, kazao je da se od primopredaje nije vidio ni čuo s Ivicom Todorićem. – Nisam očekivao da će se javiti. Njegovi sinovi bili su na razgovoru o raskidu ugovora o radu – kazao je Ramljak. "Još prije godinu dana znao je da će stanje biti ozbiljno" Izvanredni povjerenik u Agrokoru Ante Ramljak gostovao je večeras i u Dnevniku Nove TV. Na pitanje misli li da će završiti kao pukovnik ili kao pokojnik, Ramljak je odgovorio: kao običan čovjek koji će raditi svoj posao i dalje.   – Imajući nekakve informacije otprije o sistemskom riziku koji je ova kompanija napravila, nije teško bilo doći do zaključka da je cijela država ugrožena, ekonomski ugrožena – rekao je Ramljak na pitanje "zašto mu je trebala ta pozicija".  – Ja mogu reći da sam znao da će stanje biti ozbiljno sigurno jedno godinu dana ranije. Moji kontakti s tom grupacijom bili su preko Morgan Stanley banke, s kojom sam ja radio i bio lokalni partner. I već onda su neke analize pokazivale da ovakvo zaduženje neće dugo trajati – kazao je Ramljak. Iz Agrokora je danas prvi put od početka krize u toj kompaniji objavljena lista dugovanja zaključno s 31. ožujkom ove godine.  Prema tom popisu, ukupni dug 19 najvećih tvrtki iz Agrokorova portfelja iznosi 40,4 milijarde kuna. Financijskim vjerovnicima dug iznosi 24,49 milijardi kuna. Osiguranim vjerovnicima duguje 2,948 milijardi kuna, a neosiguranim vjerovnicima 21,482 milijarde kuna.  Premijer Andrej Plenković danas je kazao da je Vlada Zakonom o izvanrednoj upravi u sistemski važnim tvrtkama sačuvala hrvatsko gospodarstvo od posljedica krize u Agrokoru. Naglasio je kako misli da su ostvarili cilj Vlade – zakonom spriječiti "gospodarski i financijski tsunami" koji bi pogodio sve. Tvrdi da su zakonom napravili "svojevrsni zid oko kompanije" i dodao da su zaposlenici dobili plaće, a dobavljači isporučuju robu. "Kompanija i sustav u ovom trenutku funkcioniraju s normalnim poslovanjem", ustvrdio je.  