Još dok je bio u kampanji, novoizabrani francuski predsjednik Emmanuel Macron rekao je kako će njegov prvi posjet biti Njemačka ako pobjedi u izborima. Upravo je njemačka kancelarka Angela Merkel bila među prvim državnicima koji su Macronu čestitali na pobjedi. Macron dolazi u posjet Berlinu, a njemačka kancelarka Angela Merkel odagnala je bojazni francuske strane kako će Berlin „s visoka" očitati Macronu lekciju kako njegovi planovi neće proći zbog otpora Berlina. Kancelarka je kratko uoči susreta objasnila kako ne želi ni pod koju cijenu djelovati kao netko tko sve zna i može bolje, piše Deutsche Welle. - Mi zaista nismo u poziciji da Francuskoj objašnjavamo što joj je činiti. Ja imam puno povjerenje u predsjednika i uvjerena sam da on to zna i da ćemo zajednički govoriti o planovima naše  suradnje - rekla je Merkel uoči dolaska Macrona. Najmlađi predsjednik kojeg je Francuska ikada imala preuzeo je predsjedničku funkciju jučer u Elizejskoj palači u Parizu. U prvom govoru koji je održao u novoj ulozi, Macron je istaknuo je da će Europska unija za vrijeme njegovog mandata biti "reformirana i obnovljena", ali i da će raditi na savladavanju podjela u francuskom društvu. Prije samog odlaska u Berlin Macron je dosadašnjeg konzervativnog gradonačelnika Le Havrea Eduarda Phillipea proglasio novim francuskim premijerom.