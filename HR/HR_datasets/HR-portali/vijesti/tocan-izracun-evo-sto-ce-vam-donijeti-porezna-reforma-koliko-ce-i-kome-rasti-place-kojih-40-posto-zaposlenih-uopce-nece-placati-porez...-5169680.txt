Porezne olakšice za djecu, o čijem se ukidanju spekuliralo, prema prijedlogu Ministarstva financija postojat će i nakon provedbe porezne reforme, ali će se promijeniti način njihova izračuna: više neće biti vezane uz visinu osobnog odbitka, već će biti određene kao fiksni iznos. Kako neslužbeno doznajemo, iznos osobnog odbitka (iznos koji svaka osoba može zaraditi, a da na njega ne mora plaćati porez) trebao bi se povećati sa sadašnjih 2600 kuna na 3750, ali će priznati iznos poreznih olakšica za djecu u apsolutnim brojkama ostati isti kao i dosad: 1300 kuna za prvo dijete, 1820 kuna za drugo dijete, 2600 kuna za treće dijete, 3640 kuna za četvrto dijete itd.   Istovremeno će se ukinuti stopa poreza na dohodak od 40 posto i uvesti nova stopa od 36 posto, po kojoj će se oporezivati svi zaposleni čija porezna osnovica iznosi više od 20.000 kuna. Sada se po najvišoj poreznoj stopi od 40 posto oporezuju svi čija je porezna osnovica veća od 13.200 kuna. Novost bi, kako neslužbeno doznajemo, trebalo biti i oporezivanje tzv. drugog dohotka (autorskih honorara, bonusa direktora itd.) koji se sada u cijelom iznosu oporezuju po stopi od 25 posto, a koji bi se ubuduće trebali oporezivati jednako kao i osnovni dohodak. To su, kako doznajemo, posljednji prijedlozi Ministarstva financija, koje će iznijeti partnerima iz Mosta. Nakon ovih izmjena, prihod od poreza na dohodak bit će manji za 1,5 do 2 milijarde kuna. Porezne olakšice na djecu i druge članove obitelji (nezaposlenog supružnika, na primjer) sada se izračunavaju kao postotak osobnog odbitka, pa tako za prvo dijete iznose dodatnih 50 posto od osobnog odbitka (1300 kuna), za drugo 70 posto te se povećavaju za svako sljedeće dijete. Tako roditelj dvoje djece sada ima pravo zaraditi 5720 kuna na koje ne treba plaćati porez (2600 kuna osobnog odbitka te još 3120 kuna olakšica na djecu). Kad bi se zadržao isti izračun i nakon povećanja osobnog odbitka na 3750 kuna, iznosi na koji se ne bi plaćao porez višestruko bi rasli. Budući da je takav model ocijenjen preskupim, odlučeno je da se olakšice odrede u fiksnom iznosu, odnosno da se u apsolutnim iznosima ostave onakvima kakve su danas. To konkretno znači da će roditelj jednog djeteta ubuduće - a najvjerojatnije već od 1. siječnja 2017. - moći neoporezivo zaraditi 5050 kuna (osobni odbitak od 3750 kuna te olakšica od 1300 kuna) umjesto sadašnjih 3900 kuna, roditelj dvoje djece 6870 kuna umjesto 5720 kuna itd. Te promjene neće utjecati na roditelje s nižim plaćama od prosječne. Što roditelju s minimalnom plaćom od 3121 kunu bruto znači da smije neoporezivo zaraditi 3900 kuna? To je godinama glavna primjedba stručnjaka: porezne olakšice koriste isključivo bolje plaćenim roditeljima. U Ministarstvu objašnjavaju da im je cilj motivirati i zadržati upravo dobroplaćene kadrove, a nakon ove reforme, ističu, čak 40 posto zaposlenih uopće neće plaćati porez. POGLEDAJTE IZRAČUN: Napomena - sadašnje plaće su sadašnje neto plaće roditelja s olakšicom za dvoje djece u gradu s prirezom od 10 posto, a buduće plaće su plaće iste osobe s novim osobnim odbitkom od 3750 kuna i novim izračunom poreznih olakšica: sadašnja plaća  u kunama                         buduća plaća  u kunama 5686                                                             5686 8000                                                             8224 12.000                                                         12.316 18.000                                                         19.021 25.000                                                         27.086