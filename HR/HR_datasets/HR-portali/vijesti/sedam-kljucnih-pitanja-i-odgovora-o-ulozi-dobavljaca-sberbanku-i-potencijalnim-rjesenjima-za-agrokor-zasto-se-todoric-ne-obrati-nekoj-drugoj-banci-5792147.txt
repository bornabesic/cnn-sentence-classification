1.  Zašto su važni dobavljači? - Konzumu, Tisku, Velprou, kao i ostalim Agrokorovim perjanicama u trgovini, od presušne je važnosti da police ne ostanu prazne. Te kompanije važne su za obrtaj robe, likvidnost i dotok novca. Ako na njima nema robe, kupci više neće ići u te trgovine. Zato je i važno ako sad, primjerice, nema Jogobelle, da ima nekog drugog voćnog jogurta ili ako nedostaje Ledova kesten-pirea, a kupac baš želi isprobati neki novi recept, da postoji alternativa. Povjerenje potrošača teško se vraća, zbog toga ga je važno zadržati. A nije nevažno u cijeloj priči to što je turistička sezona pred vratima i turiste trebati nahraniti. 2. Koliki su dugovi Agrokora i njegovih kompanija prema dobavljačima? - Zasad ne postoji točna brojka. Svi barataju podacima iz devetomjesečnih rezultata za prošlu godinu, a to je nešto više od 16 milijardi kuna. Prema nekim tumačenjima, od tog iznosa oko 10 milijardi kuna odnosi se na fakturu za robu, a ostatak su neki drugi aranžmani pojedine tvrtke s koncernom. Svojevrsne kratkoročne pozajmice. Prema okvirnim procjenama, dospjela potraživanja dulja od 60 dana kreću se između 2 i 2,5 milijarde kuna. 3. Koja je uloga Sberbanka u svemu i zašto ta banka ima glavnu riječ? - Prije otprilike tri godine Agrokor je počeo koketirati s Rusima. U travnju 2014. oni su mu odobrili sindicirani zajam od 600 milijuna eura s kamatom nižom od 5,5 posto i tada je sve počelo. Otada je Sberbank izrastao u glavnog kreditora carstva Ivice Todorića. Ta banka, prema podacima iz Moody’sova izvješća, drži 52 posto ukupnog duga i 87 posto duga koji Agrokor ima prema bankama. 4. Zašto se Ivica Todorić ne obrati nekoj drugoj banci? - Od otprilike 24 milijarde kuna dugova, koliko je po knjigama Agrokor bio dužan u rujnu prošle godine, na domaći bankarski sustav odlazi oko pet milijardi kuna. Prema propisima, izloženost jedne banke prema jednom klijentu može iznositi najviše 25 posto njezina kapitala. Agrokor je, kako se može čuti, kod većeg broja domaćih banaka iskoristio taj limit do maksimuma. 5. Koji je plan Sberbanka? - Ta banka kao glavni vjerovnik s drugim kreditorima priprema ‘tromjesečni plan likvidnosti za Agrokor’ koji bi danas trebao biti predstavljen. Za početak, on podrazumijeva postavljanje njihovih ljudi u Upravu i na ključna mjesta u kompaniji. Kako je pojasnio Maksim Poletajev, prvi zamjenik direktora Sberbanka, ‘razmotrit će strukturu koja je u sklopu zakona i koja zadovoljava glavne kreditore’. Nakon što postave svoju zapovjednu strukturu, poboljšaju likvidnost kompanije, razmotrila bi se i prodaja dijela imovine koja ne predstavlja osnovnu djelatnost i krenulo bi se u potragu za investitorima koji imaju ‘veliko iskustvo u industriji’ i koji bi bili prihvatljivi kreditorima i sadašnjim dioničarima. Prema neslužbenim informacijama, kad su pustili tranšu od ‘vatrogasnih’ 60 milijuna eura, tražili su od Tornja specifikaciju da vide kome koliko ide. Okvirni plan je bio trećina za dobavljače, trećina za plaćanje davanja državi te zadnja trećina za isplatu plaća. Ruse je, kako se može čuti, razljutilo kad su se među prvim računima koje treba platiti dobavljačima pojavili računi Jamnice, Leda, Zvijezde... i onda su odlučili postaviti svoje ljude od povjerenja. 6. Što analitičari smatraju najboljim rješenjem u sadašnjoj situaciji? - Prema mišljenju upućenih u situaciju, najbolje rješenje bilo bi da netko unaprijed kupi većinski paket dionica i da se krene s restrukturiranjem. Jer, kako pojašnjavaju, sve druge opcije traže vrijeme kojeg sada baš i nema. Na pitanje tko bi to mogao biti, kao spominju se veliki igrači, Deutsche Bank, Goldman Sachs, JP Morgan. 7. Koliki će udjel u vlasništvu nakon svega imati Ivica Todorić? - On će, kako se spekulira, ostati manjinski dioničar, vjerojatno s udjelom od oko 20 posto.