Hillary Clinton i Donald Trump u subotu nastavljaju žestoku kampanju u ključnoj državi Floridi u kojoj milijarder mora pobijediti ukoliko želi spriječiti da njegova demokratska suparnica postane prva žena u Bijeloj kući. Još je samo tri dana ostalo za najprljaviju i najpodjeljeniju predsjedničku kampanju u Americi, a tijesni rezultat u anketama naveo je 69-godišnju Clinton i 70-godišnjeg Trumpa na žestoku borbu do samog kraja. Bivša državna tajnica, koja bi mogla ući u povijest kao prva predsjednica i time prva Amerikanka u svojstvu vrhovne zapovjednice američkih oružanih snaga, u petak se Clevelendu, Ohio,  pojavila na koncertu s reperom Jay-Z i njegovom suprugom i pjevačicom Beyonce, a u nastavku kampanje će se u Philadelphiji pojaviti sa slavnima iz industrije zabave, pjevačima Stevieom Wonderom, Bon Jovijem i Katy Perry. Trump u Floridi poručuje da je pojavljivanje s mega popularnim zabavljačima jedini način da Clinton privuče mase ljudi. "Ja nisam trebao dovesti JLo ili Jay-Z (...) ovdje sam samo ja. Nitko drugi. Bez gitare, klavira, bez ičega", kazao je Trump. Nakon što je FBI prošli tjedan objavio da obnavlja istragu o elektroničkoj pošti Hillary Clinton u vrijeme kada je bila državna tajnica, razlika u anketama se smanjila, ali Clinton i dalje drži prednost. Anketa koju je u subotu proveo Real ClearPolitics pokazuje da Clinton uživa potporu od 45 posto, a Trump 42,7 posto. Anketa ABC-a i Washington Posta pokazala je da Clinton vodi s 47 posto te da Trump ima potporu 43 posto birača. >> Snažne optužbe: Assange tvrdi da isti službenici financiraju zakladu Hillary Clinton i ISIL 