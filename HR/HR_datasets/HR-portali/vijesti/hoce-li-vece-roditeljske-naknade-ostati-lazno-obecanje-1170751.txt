U kampanji na izborima 2015. tada predsjednik HDZ-a Tomislav Karamarko najavljivao je da će dijeliti tisuću eura za svako novorođenče. Razveselile se toj vijesti sve trudnice koje su u međuvremenu rodile, proslavile prvi rođendan svoje bebice i već se vratile na posao nakon rodiljskog, a obećani novac nisu dočekale. Opravdanje je bilo da je ta Vlada pala pa se obećanje nije stiglo realizirati. Onda je isto obećanje preuzeto i u kampanji za prijevremene izbore u 2016., da bi se objasnilo kako je umjesto tisuću eura jednokratno bolje delimitirati naknadu na punu plaću svih 12 mjeseci. Ta je Vlada s radom počela u listopadu i, evo, gotovo osam mjeseci kasnije te prigodno tri dana prije lokalnih izbora Vlada na sjednici predlaže povećanje maksimalnog iznosa naknade plaće koja se isplaćuje za vrijeme korištenja roditeljskog dopusta za zaposlene roditelje drugih šest mjeseci, s dosadašnjih 2660,80 kuna na 3991,20 kuna. Dakle, odustalo se od tisuću eura, odustalo se od delimitiranja naknade, ali je se ipak malo povećalo. Jedini je problem to što postoji velika i realna opasnost da se ni ovo polovično ispunjeno i davno dano predizborno obećanje ni sada ne ispuni. Zašto? Zato što ne znamo hoće li Vlada nakon izbora u Saboru dokazati većinu i, ako je ne uspije dokazati, Sabor se raspušta pa ovaj Vladin prijedlog zakona neće imati tko raspraviti ni izglasati. Pa će nam, ako opet budemo išli na izbore, ponovno obećavati isto uz dokaz da su čak na sjednici Vlade i predložili zakonski prijedlog. Da se razumijemo, mjera je dobra, bolje išta nego ništa, svakoj će obitelji dodatna kuna u kućnom budžetu odlično doći. Međutim, nije lijepo davati lažna obećanja. Nije ovo prvo obećanje koje nikako da se realizira, nažalost nije ni zadnje. Nije ni HDZ prva stranka koja nas je prevarila, a nažalost nije ni zadnja. Ali to nije razlog da mahnemo rukom i kažemo “to svi rade”. Poanta je samo da iz toga izvučemo lekciju i na sljedećim izborima dobro razmislimo je li taj netko zaslužio da mu opet damo svoje povjerenje.