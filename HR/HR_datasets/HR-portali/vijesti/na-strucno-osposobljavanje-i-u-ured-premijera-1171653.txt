Ured premijera, pučka pravobraniteljica i različiti sudovi objavili su da ove godine planiraju omogućiti stručno osposobljavanje bez zasnivanja radnog odnosa za više osoba. Ured predsjednika Vlade planira stručno osposobiti dvije osobe sa završenim diplomskim sveučilišnim ili specijalističkim diplomskim stručnim studijem društvenog, humanističkog ili tehničkog smjera. Osposobljavali bi se u Službi za odnose s javnošću, odnosno u odjelima za medije te za online komunikaciju. Pet osoba - tri visokoobrazovane, te po jedna sa srednjom i višom stručnom spremom (preddiplomski sveučilišni ili stručni studij od najmanje tri godine) prva bi stručna iskustva trebala steći u Uredu pučke pravobraniteljice. Državni ured za mjeriteljstvo planira stručno osposobiti 11 osoba, među njima osam sa srednjoškolskim obrazovanjem, i to u Zagrebu, Osijeku, Rijeci i Splitu. Planove prijema za stručno osposobljavanje bez zasnivanja radnog odnosa objavili su i Trgovački sud u Varaždinu te Prekršajni sud u Virovitici, prvi za dvije, a drugi za tri osobe sa srednjom stručnom spremom. Stručno osposobljavanje dogovarat će se s Hrvatskim zavodom za zapošljavanje, a planovi će se provoditi ako nadležne službe za zapošljavanje u cijelosti osiguraju novac za pokriće troškova osposobljavanja.