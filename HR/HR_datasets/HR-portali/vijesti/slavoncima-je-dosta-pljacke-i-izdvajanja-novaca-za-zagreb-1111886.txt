Na djelu je sustavna pljačka Slavonije i Slavonaca – rekao je danas (srijeda) na konferenciji za novinare u Slavonskom Brodu predsjednik HDSSB-a Dragan Vulin. Prema njegovim riječima, Most provedbom Zakona o poljoprivrednom nastavlja nastavlja politiku bivše Vlade i ministra Tihomira Jakovine, želeći opljačkati slavonsko selo te oduzeti zemlju OPG-ima i podijeliti je krupnom kapitalu. On je istaknuo da Ministarstvo poljoprivrede treba izmjestiti u Slavoniju, a na upit novinara što će biti s radnicima Ministarstva koji u tom slučaju u Zagrebu ostaju bez posla, ironično je odgovorio: – Slavonci su do sada dosta svog novca izdvajali za Zagreb i centraliziranu vlast. Vrijeme je da se nešto vrati i u Slavoniju! HDSSB-ov kandidat za ministra poljoprivrede i osječko-baranjski dožupan Željko Kraljičak rekao je kako je ministar Romić samo nastavio kontinuitet ministra Jakovine. Obiteljska poljoprivredna gospodarstva, posebno ona mlađa od 40 godina, gurnuta su, kaže, u stranu.  – Ovo je kontinuitet krađe državnog poljoprivrednog zemljišta onima koji žele živjeti od svoje proizvodnje i svog rada. Ako dobijemo povjerenje birača, stavit ćemo izvan primjene ovaj antislavonski i antiseljački zakon i provesti naš program za poljoprivredno zemljište – rekao je Kraljičak. Predsjednica HKS-a Ruža Tomašić istaknula je kako su joj ovo posljednji izbori na kojima se kandidirala i koje je posvetila upravo rodnoj Slavoniji. – Hodajući po Slavoniji, slušam razne priče kako će Bandić donijeti ovo, a mostovci ono. Bandić je zadužio Zagreb za sljedećih najmanje deset generacija. Tuđi novac je lako dijeliti, ali morate razmisliti odakle taj novac dolazi. Mostovci su osam mjeseci u Saboru, a nisu dali prijedlog zakona o isključivom gospodarskom pojasu, iako su to obećavali i u prvoj predizbornoj kampanji – kazala je Tomašić. >> Riječanin će prije prevariti ženu nego glas dati HDZ-u ili Imoćanin SDP-u 