Hrvatsku stranku prava Ante Starčevića u Zadarskoj županiji nije napustilo 1300 članova, nego tek pedesetak, ustvrdili su u četvrtak u Zadru predsjednik te stranke Ivan Tepeš i glavni tajnik Pero Ćorić. Prošli je tjedan na konferenciji za novinare u Zadru bivši predsjednik zadarskih pravaša Rudolf Dvorski rekao da je stranku napustilo 1300 članova iz županije zbog nezadovoljstva radom središnjice "koja je zanemarila svoj program i postala glasnogovornik drugih". Ćorić pozvao ''sve zavedene ovčice'' da se vrate Ćorić je danas ponovio kako "nikada neće pristati na vođenje stranke na razini ucjene i političke trgovine", a upravo se bivše zadarsko vodstvo tako ponašalo. "Otišlo je 50-ak, što članova, što dužnosnika. Otišla su dva gradska vijećnika, dva županijska, dožupan i dogradonačelnik. Prema našim spoznajama, a imamo sve dokumentirano, oni su komunicirali u cijeloj Zadarskoj županiji sa 181 osobom. Imamo potvrdu da je 31 osoba pristala izaći iz stranke, s tim da imamo naznake da će se većina njih i vratiti. Dakle, to je bio njihov veliki pucanj u prazno", rekao je Ćorić i pozvao "sve zavedene ovčice" da se vrate, ali ne i kolovođe ustanka. Vode razgovore s prijateljima Tepeš i Ćorić predstavili su novo zadarsko vodstvo i nekoliko starih članova, povratnika koji su godinu i pol dana izbivali iz stranke. Za novoga županijskog koordinatora izabran je Dalibor Barišić iz podružnice Pakoštana, a novi gradski koordinator je Mate Lukić, dosadašnji čelnik Hrvatske konzervativne stranke u Zadru. Na novinarsko pitanje o koaliciji s HDZ-om, Tepeš je odgovorio da vode razgovore s prijateljima, a nakon izbora u HDZ-u, u nedjelju će se sve i konkretizirati, na što je Ćorić u šali dodao: "Do sada me nije ostavila nijedna cura, pa neće ni HDZ".  Trzavice između SDP-a i HNS-a nisu željeli komentirati, a o povratku Stipe Mesića u politiku rekli su kako će oni "na listama imati nova, mlada imena, a vađenje političara iz 'naftalina' govori sve". 