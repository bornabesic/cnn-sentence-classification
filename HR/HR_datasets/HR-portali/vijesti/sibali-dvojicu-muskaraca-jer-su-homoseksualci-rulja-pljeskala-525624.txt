Dvojica muškaraca optužena za homoseksualni odnos podvrgnuta su javnom šibanju pred mnoštvom promatrača u indonezijskoj pokrajini Acehu u kojoj se primjenjuje šerijatski zakon, u prvom takvom slučaju u toj pobožnoj muslimanskoj regiji.   Dok su izvodili muškarce koji su lica prekrili košuljama na podignutu platformu ispred džamije u pokrajinskome središtu Banda Acehu, svjetina od oko 500 ljudi oduševljeno je pljeskala. Čovjek s kapuljačom, poznat kao 'algojo' ili izvršitelj, zatim je počeo šibati muškarce kojima je dosuđeno svakome po 85 udaraca.   Aceh je jedina indonezijska pokrajina u kojoj se primjenjuje šerijatski zakon kao javno pravo, sa šibanjem kao jednom od kazni. Osim javnog šibanja homoseksualaca, koje je prvo takvo kažnjavanje u Acehu, u pokrajini javnim šibanjem kažnjavaju se među ostalima i kockari te neudane žene koje imaju spolne odnose.