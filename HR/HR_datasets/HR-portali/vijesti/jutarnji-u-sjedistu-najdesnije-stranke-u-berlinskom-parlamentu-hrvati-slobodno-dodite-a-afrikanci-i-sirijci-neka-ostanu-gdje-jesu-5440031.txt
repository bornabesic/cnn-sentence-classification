Teroristički napad u Berlinu posljedica je politike Angele Merkel koja je počinitelju omogućila da to napravi. Zato ona mora otići s mjesta kancelarke, kaže za Jutarnji list Ronald Gläser, jedan od 24 zastupnika u berlinskom pokrajinskom parlamentu desničarske stranke Alternativa za Njemačku (AfD) iz čijih redova dolaze najžešći kritičari kancelarkine politike otvorenih vrata izbjeglicama. On bez imalo zadrške tvrdi da se većina od milijun imigranata, koji su u posljednjih nešto više od godinu dana pristigli u Njemačku, mora vratiti kući. Osigurati granice “Bojim se da ni nakon svega što se dogodilo vlada neće poduzeti ništa i da neće biti prave reakcije. Mi smatramo da Njemačka mora osigurati svoje granice i odmah zaustaviti ilegalno useljavanje stranaca. Kriminalce i fanatike među njima treba istoga trena poslati kući. Ne treba donositi nove zakone o sigurnosti i od Njemačke stvarati policijsku državu. Dovoljno je da postojeći pravni sustav profunkcionira”, ističe Gläser koji je do prije nekoliko mjeseci radio kao novinar. Uvjeren je kako nije teško utvrditi tko su potencijalni kriminalci. U tu skupinu, prema njegovu mišljenju, spadaju svi oni koji su bilo gdje i bilo kada počinili bilo kakvo kazneno djelo te oni koji stižu bez dokumenata tvrdeći da su ih izgubili. “Morali bismo otjerati i takozvane izbjeglice iz zemalja Sjeverne Afrike u kojima nema ratova. Ženama i djeci mogli bismo dopustiti da ostanu, ali muškarcima sigurno ne. Sirijcima, u čijoj je zemlji rat, možda bi se moglo dopustiti naseljavanje u Njemačkoj, ali samo privremeno dok se ne uspostavi mir u Siriji, iako bi i za njih bilo bolje da su ostali u Turskoj ili Jordanu umjesto da su došli u Europu”, objašnjava zastupnik stranke koja je na lokalnim izborima u rujnu prvi put ušla u berlinski parlament u kojem ima 24 od ukupno 160 zastupnika. Čekaju izbore Ne krije velike ambicije na predstojećim parlamentarnim izborima koji će se održati u rujnu iduće godine. Cilj im je postati parlamentarna stranka na državnoj razini i osvojiti barem deset posto zastupničkih mjesta, što je, slaže se Gläser, nedovoljno da u velikoj mjeri utječu na kreiranje nacionalne politike, ali vjeruje da mogu lakše utjecati na druge jače stranke da se napokon opamete. Gläser ne vidi problem u doseljavanju državljana iz drugih članica EU, pa čak ni iz ostalih europskih zemalja u Njemačku. Otkriva i kako je njegova supruga Ukrajinka te da njihovo dijete uz njemački govori i ruski jezik. “Jasno je da počinitelj napada u Berlinu nije ni Hrvat, ni Talijan, nego netko koga je IS obučio da u Europi čini zločine. Činjenica da ubija ljude na Božićnom sajmu bila mu je kao islamistu dodatni poticaj. Vjerujem da iza napada doista stoji IS. A njemačke vlasti zasigurno niti ne znaju koliko je među izbjeglicama ljudi povezanih s IS-om i drugim islamističkim organizacijama. Najgore je što njemački političari žele da se na takve napade naviknemo kao na nešto sasvim normalno. Zastupnik CDU u Bundestagu, Norbert Röttgen, bliski suradnik i prijatelj Angele Merkel, otvoreno je rekao da će terorizma biti sve više, da će dugo trajati i da se na to moramo naviknuti”, ističe Gläser s kojim smo razgovarali u njegovu uredu u stranačkim prostorijama na najvišem katu zgrade berlinskog parlamenta u ulici Niederkirchen u čijoj su neposrednoj blizini ostaci nekadašnjeg Berlinskog zida. Getoiziranje Zgrada je, otkriva Gläser, sagrađena sredinom 19. stoljeća, a u savezničkom bombardiranju potkraj Drugoga svjetskog rata ostala je uglavnom neoštećena jer je u njoj bilo sjedište nacističkog ratnog zrakoplovstva. Prema njegovim riječima, Hitler je s Englezima imao dogovor da si međusobno ne bombardiraju zgrade ratnog zrakoplovstva. S povijesnih se tema zastupnik AfD-a opet vraća na aktualne. Tvrdi da se većina stranaca iz bliskoistočnih, a posebno arapskih zemalja uopće ne želi integrirati u njemačko društvo, nego radije u Njemačkoj žive getoizirani. “Između nas i njih vladaju velike religijske i kulturološke razlike, a među njima se kriju džihadisti koji u Njemačku nisu došli normalno živjeti i raditi, nego stvarati probleme. Zato mi želimo da oni odu odakle su i došli te da nas puste da živimo svoj život kao i dosad”, poručuje Ronald Gläser.