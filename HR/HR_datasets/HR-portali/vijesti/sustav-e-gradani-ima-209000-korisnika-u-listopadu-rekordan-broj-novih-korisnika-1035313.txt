Danas je u Banskim dvorima održan VladaUp o sustavu e-Građani koji je na prošlotjednom Globalnom summitu inicijative Partnerstvo za otvorenu vlast u Mexico Cityu proglašen najboljim projektom unapređenja javnih usluga u Europi. Na pitanja tviteraša o sustavu e-Građani odgovarao je Tomislav Vračić iz Uprave za e-Hrvatsku, a razgovor je moderirao Ivan Brkan Brezak. “Reakcije u Meksiku bile su odlične, osjetno nam je porastao broj korisnika, u listopadu smo zabilježili rekordan broj”, istaknuo je Vračić te je nadodao kako je u sustavu trenutno 209.000 korisnika, a moguće mu je pristupiti i putem mobitela. Odgovarajući na pitanja tviteraša zašto je registracija sustavu toliko komplicirana, Vračić je odgovorio da je vrlo važno imati na umu da sustav e-Građani obuhvaća osobne podatke građana čija je sigurnost na prvom mjestu, stoga se mora ići sigurnijim, ponekad kompliciranijim načinom koji zahtjeva i fizičku provjeru. “U sustav e-Građani mjesečno se uvode po dvije nove usluge”, rekao je Vračić te je najavio kako će unutar sustava uskoro biti moguće dobiti potvrdu o redovitom studiju, u budućnosti i uvjerenje da se ne vodi kazneni postupak, a planira se uvođenje usluga iz sustava socijalne skrbi koje su trenutačno izvan sustava. Građane je posebno zanimalo kada će biti omogućeno online glasovanje, na što je Vračić odgovorio da će to biti moguće kada se nadležna tijela poput Hrvatskog sabora i Državnog povjerenstva odluče za takav korak. Uz to, Vračić je naglasio kako je za nadolazeće parlamentarne izbore 2.000 birača promijenilo mjesto glasovanja kroz e- Privremeni upis. >> Grčić na #VladaUp-u: Hrvatska će u eurozonu ući za 5 do 7 godina 