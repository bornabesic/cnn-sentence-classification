Nakon što je Jutarnji list objavio da je predsjednik Nadzornog odbora Ine od Uprave tvrtke zatražio preispitivanje rada Odbora izvršnih direktora, istražili smo što stoji u pozadini te inicijative. Uprava Ine uskoro mora izvijestiti NO o budućem načinu funkcioniranja Odbora izvršnih direktora, najvažnijeg upravljačkog tijela kompanije i predmeta sporenja između dva najveća dioničara tvrtke - MOL-a i Republike Hrvatske. Naime, sa zadnje sjednice NO-a tvrtke Upravi Ine je poslana uputa da se razmotri na koji način bi to tijelo funkcioniralo u budućnosti. Kako neslužbeno doznajemo, na sjednici NO-a pitanje rada Odbora izvršnih direktora potaknuli su hrvatski članovi. Oni su predlagali da se Upravi tvrtke daju veće ovlasti u radu i kontroli rada izvršnih direktora, što mađarska strana nije prihvatila. Predstavnici MOL-a, doznajemo, predlagali su da se uvedu samo kozmetičke promjene poput promjene imena izvršnih direktora u operativne, a što bi se onda javnosti predstavilo kao suštinska promjena. No, po tvrdnjama naših sugovornika, puno je veća mogućnost da mađarski članovi u Upravi u sklopu promjene imena pokušaju uvesti i dodatne veće ovlasti izvršnim direktorima. Naime, Uprava je ta koja imenuje izvršne direktore i određuje im ovlasti, a u Upravi su tri mađarska i tri hrvatska člana, s time da glas predsjednika Uprave, Zoltána Áldotta, vrijedi dvostruko u slučaju nemogućnosti dogovora. Institut Odbora izvršnih direktora uveden je dopunom Međudioničarskog ugovora u Ini između MOL-a i RH koji je potpisan 2009. U njemu se navodi kako je Vlada dala jamstva da će prije stupanja na snagu dodatka Vlada osigurati da predsjednik Uprave sazove Upravu i donese odluku o imenovanju Odbora izvršnih direktora, odredi nadležnost izvršnih direktora te da se odredi nadležnost izvršnih direktora i Uprave. Ugovorom je također određeno da su izvršni direktori odgovorni za svakodnevno funkcioniranje svake poslovne jedinice. To je učinjeno i uvedene su funkcije šest izvršnih direktora. Da bi se Odbor ukinuo, upozoravaju naši sugovornici, potrebna je izmjena Međudioničarskog ugovora, na što MOL ne želi pristati. Naime, Odbor je utemeljen kako bi MOL preko njega upravljao Inom po svojim željama, Upravi je iz ruku de facto oduzeo upravljačka prava i tako iz donošenja odluka isključio hrvatske članove Uprave. Taj Odbor je jedan od najvećih kamenova spoticanja u načinu upravljanja Inom između MOL-a i Vlade. Hrvatska strana godinama pokušava upravljanje vratiti na Upravu, čemu se Mađari protive. Sada je NO zatražio od Uprave, koja je jedina mjerodavna za rad izvršnih direktora, da preispita njihov rad. Dosad je NO tražio usklađivanje rada Odbora s hrvatskim zakonima, što je na papiru uspjelo, ali u praksi baš i ne. Pitanje rada Odbora hrvatski članovi NO-a pokrenuli su samo nekoliko tjedana nakon formiranja nove Vlade i tjedan dana prije sastanka premijera Plenkovića s čelnikom Uprave Ine. Plenković je, naime, najavio da će se ovaj tjedan sastati s Áldottom oko Rafinerije Sisak. No, ne treba sumnjati da će biti riječi i o upravljačkim odnosima u tvrtki. Stoga ovaj potez hrvatskog dijela NO-a treba gledati kao dio dogovora vrha Vlade s čelnikom NO-a Ine.