Vlada HDZ-a i Mosta imat će 18 ministarstava, osim što će se spajati Ministarstvo gospodarstva s poduzetništvom (a energetika ide u zaštitu okoliša), moglo bi se spojiti i Ministarstvo rada i mirovinskog sustava s Ministarstvom socijalne politike i mladih. Ništa od vertikala U ministarstvima i državnim tvrtkama odgovornost neće biti podijeljena po sustavu vertikala, odnosno državni tajnici koji se vraćaju umjesto zamjenika ministara u resorima bit će iz različitih političkih opcija (dakle, Mostovo ministarstvo neće imati isključivo svoje državne tajnike i obrnuto). U svim državnim tvrtkama, agencijama itd. pozicije između HDZ-a i Mosta dijelit će se po sistemu tri naprama jedan. Odnosno, na tri HDZ-ove pozicije ići će jedna Mostova. Šef HDZ-ova Kluba zastupnika u Saboru bit će Branko Bačić, dosad je to bio Ivan Šuker, koji na izborima nije uspio izboriti saborski mandat. Informacije su to s Predsjedništva i Nacionalnog vijeća HDZ-a koji su se jučer održali prvi put nakon parlamentarnih izbora, a na kojima je Andrej Plenković izvijestio članove najviših stranačkih tijela o dogovoru s Mostom o sastavljanju buduće Vlade. Plenković je rekao kako je dobio jednoglasnu potporu ovih tijela za dogovor s Mostom, no većina članova Predsjedništva jučer je izrazila skepsu prema suradnji s Mostom, odnosno požalili su se Plenkoviću kako su Mostovi ministri bili neprijateljski nastrojeni prema HDZ-ovim kadrovima, HDZ-ovim projektima i sl. Također, negodovali su i zbog Mostova ministra Slavena Dobrovića čijoj se zaštiti okoliša sada pripaja i energetika, jer ga HDZ-ovi članovi Predsjedništva drže velikim kočničarom projekata. Od pojedinih članova Predsjedništva doznajemo da su Plenkovićevi suradnici objašnjavali kako nijedan ministar i nijedno ministarstvo neće biti otok, kako će Plenković s pozicije premijera kontrolirati sve ministre i kako nijedan ministar neće imati preveliku autonomiju, na način da će mimo šefa Vlade moći uime Mosta provoditi određenu politiku ili kočiti određene odluke. – Nisam to izgovorio, ali pomislio sam da je takvu kontrolu mogao imati jedino Ivo Sanader – rekao nam je jedan član Predsjedništva koji je skeptičan prema funkcionalnoj suradnji s Mostom. Iako nitko od članova Predsjedništva nije otvoreno prigovorio zbog aranžmana koji je HDZ dogovorio s Mostom, kada se s njima neformalno razgovara, smatraju da je Most za svojih osvojenih 13 mandata dobio previše. – Most opet ne vjeruje HDZ-u i zato su inzistirali da dobiju šefa Sabora kako bi nas mogli tobože kontrolirati. Previše smo im popustili, a i odustajanje od toga da na konstituirajućoj sjednici Sabora bude predstavljena Vlada, također je ustupak Mostu – komentirao je naš izvor iz Predsjedništva. Na samoj sjednici većina članova je sudjelovala u raspravi koja je u globalu, kažu naši izvori, bila pozitivna, ali i usmjerena na kritiku funkcioniranja Mosta. Šeksov savjet Kao i lani, županijske organizacije predložit će središnjici kandidate za ministre, ali Plenković je jučer jasno poručio da će ministri biti njegov izbor i da će stati iza svakog svog čovjeka. Razgovori s kandidatima za ministre počinju idući tjedan. – Nisam primijetio da je netko izrazio nezadovoljstvo. Bilo bi sasvim drugačije da smo osvojili 76 mandata, no sa 61 mandatom i nakon svega što se dogodilo u zadnja tri mjeseca, obratili smo se svojevrsnom prirodnom partneru – rekao je Plenković. Na Predsjedništvu je predstavljeno i savjetodavno vijeće koje će voditi Vladimir Šeks, a u kojem će biti 20-ak akademika, bivših premijera, među njima Ljilja Vokić, Nikica Valentić, Franjo Gregorić, akademik Mirko Zelić...