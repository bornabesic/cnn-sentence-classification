- Projekt Slavonija jedan je od ključnih razvojnih ciljeva ove Vlade. Taj projekt imat će prioritet kada je riječ o demografskim pitanjima, otvaranju novih radnih mjesta te ulaganju u poljoprivredu i regionalni ruralni razvoj. U slučaju Požege radit ćemo i na kvalitetnijem prometnom povezivanju, jer je prometna izoliranost ovdje jedan od ključnih problema - rekao je potpredsjednik Vlade i ministar vanjskih poslova Davor Ivo Stier u Požegi, gdje je svečanim mimohodom povijesnih postrojbi i svečanom sjednicom Gradskoga vijeća obilježen Dan grada. On je tom prilikom istaknuo kako su Požežani i Požežanke, unatoč povijesnim i društvenim mijenama, zadržali ponos i odlučnost upravljanja svojim krajem. Prema njegovim riječima, Vlada želi razvijati partnerski odnos sa svim hrvatskim općinama i gradovima te zajedno s njima ravnomjerno razvijati sve naše krajeve. Projekt Slavonija pokrenut je kako bi se osiguralo 2,5 milijuna eura iz EU fondova isključivo za projekte iz pet slavonskih županija. - Cilj projekta je vratiti ljude na područje Slavonije, Baranje i zapadnog Srijema, omogućiti im nova radna mjesta te pokrenuti rast i razvoj gospodarstva - istaknuo je Stier. I ove godine dodijeljena su javna priznanja laureatima. Kolektivne nagrade Grada Požege dodijeljene su Povijesnoj postrojbi „Trenkovi panduri“, Autoklubu Požega i tvrtki Presoflex gradnja d.o.o. Godišnje nagrade dobili su akademik Milko Jakšić i Luka Balenović, povelju humanosti Leonardo Matijević, a nagrade za životno djelo Davorin Kempf i Drago Krizmanić.  > > 'Oživjet ćemo i potaknuti Slavoniju, koja zaslužuje čvrstu i kontinuiranu podršku Vlade' 