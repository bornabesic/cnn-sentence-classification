Predsjednik Srbije Tomislav Nikolić, šokiran isprikom hrvatskoj javnosti predsjednice Kolinde Grabar-Kitarović nakon što je djeci u Dubrovniku uz svoju fotografiju podijelila i čokoladice proizvedene u Srbiji, u tom postupku vidi jasan znak da Hrvatska ne želi dobre odnose sa Srbijom, piše u petak beogradski tisak. Nikolić je za list Kurir izjavio kako mu "nikakav problem ne bi bio" dijeliti hrvatske proizvode. "Naravno da mi ne bi bio problem davati djeci hrvatske čokoladice. Kolinda tek treba odrasti! Onda padaju u vodu i sve priče o prijateljstvu i tek možemo očekivati neugodnosti  od Hrvata ako su im problem čokoladice", rekao je predsjednik Srbije, navodeći kako se i njemu vjerojatno dogodilo da je dijelio hrvatske proizvode. "Ipak, tome nisam pridavao nikakvu važnost. U mojoj kući ima hrvatskih proizvoda, ali i slovenskih. Države koje su u ratu tako ratuju, a ja nisam čuo da nam je Hrvatska objavila rat.  A tako se ponašaju", rekao je Nikolić. Predsjednik Srbije naglasio je kako "uopće ne gleda čiji je proizvod kad nešto kupuje". "Bitno je da mi se nešto svidi. A kako i da mi bude problem kad je (Ante) Todorić ušao u Srbiju i kupio sve.. Pa što da radimo, da prestanemo jesti? Ovo je veoma jasan znak da ta država ne želi dobre odnose sa Srbijom", ocijenio je Nikolić u povodu isprike hrvatske predsjednice zbog podijeljenih čokoladica proizvedenih u Srbiji.   Beogradski mediji u petak tom događaju na naslovnicama posvećuju veliku pozornost, nazivajući ga "skandalom" i "aferom". List Blic u izdanju za BiH piše da je hrvatska predsjednica ponovno u središtu pozornosti medija u regiji, a naslovom "Afera ČoKolinda i zagrebačka osveta za uhićene u Orašju", otvara dvije odvojene priče – o slučaju s čokoladicama te o verbalnom ratu izjavama hrvatske predsjednice o povratku u BiH islamista s bliskoistočnog ratišta koji predstavljaju opasnost u regiji te ocjenu člana Predsjedništva BiH Bakira Izetbegovića da u Hrvatskoj "buja ustaštvo".   "Europa šuti na Kolindin šovinizam?!", naslov je u Večernjim novostima koje pišu da iz Bruxellesa "nema ni riječi o skandalu s čokoladicama". Srbijanski šef diplomacije Ivica Dačić rekao je za ovaj list da slučaj čokoladice "najbolje govori o stanju u hrvatskom društvu". "Njima su sporne čak i srpske čokolade. Onda su sigurno sporni i Srbi", rekao je i Dačić. Večernje novosti prenose i izjavu ministra rada i socijalne skrbi Aleksandra Vulina koji pita "kako je jedna čokoladica veće zlo od ustaške zastave?" Ovaj list zatražio je objašnjenje i u uredu hrvatske predsjednice na Pantovčaku. "Nismo u ratu i u 21. smo stoljeću. Čokoladice je distribuiralo poduzeće iz Vukovara, gdje je svako radno mjesto važno. Ne treba oko tih čokoladica praviti nikakvu dramu", poručili su iz ureda hrvatske predsjednice za Večernje novosti. Hrvatska predsjednica u srijedu je na upit da komentira slučaj iz Dubrovnika kada je djeci podijelila pakete u kojima su bile čokoladice proizvedene u Srbiji, istaknula da je bila time neugodno iznenađena te da nije osobno provjeravala sadržaj košarica podijeljenih djeci. "Iznimno sam razočarana jer osobno zastupam i podržavam kampanju 'Kupujmo hrvatsko'. U toj košari su se našli proizvodi koji nisu bili hrvatske proizvodnje, a koji se nalaze na hrvatskom tržištu. Hrvatska predsjednica mora promicati hrvatske proizvode i to se više neće dogoditi“, rekla je. >> Predsjednica progovorila o srpskim čokoladicama: 'Nisam osobno provjeravala sadržaj košarica podijeljenih djeci' 