Slovenski stručnjak za obuku policijskih pasa, koji je političarima pomagao u odabiru i obuci njihovih mezimaca, a klijenti su mu bili i Tito, Stane Dolanc te Janez Drnovšek, otkriva da su dobroćudniji ljubimci završavali u rukama političarima, ali im se ta činjenica prešućivala. "Iznenadio sam se kad mi je nadređeni rekao da moram na Brdo kod Kranja, gdje je tada boravio Tito i samo sam pitao kako moram biti odjeven", ispričao je za ljubljanski "Dnevnik" umirovljeni policajac Mirko Džakula, Slovenac rođen u Bosni i Hercegovini. Nekih šest mjeseci školovao je njemačkog ovčara iz Engleske, a pas je bio dar glumca Richarda Burtona Titu, kojega je tumačio u filmu "Bitka na Neretvi". "Iznenadilo me da Tito mnogo zna o kinologiji", rekao je Džakula i otkrio da je bivši jugoslavenski predsjednik prema njemu uvijek bio ljubazan pa su ga i on i Titova supruga Jovanka za boravka u Sloveniji znali pozvati na ručak. "Nikad mi se nije činilo da na mene gleda kao na malog, nevažnog čovjeka, (...)  a ako je nešto pio, i mene je pitao što želim", prisjetio se Mirko Džakula. Za razliku od Tita koji je oduvijek volio vučjake, ali i pudle, bivši slovenski premijer i predsjednik, pokojni Janez Drnovšek, zaljubio se u pse kad je izabran u predsjedništvo i kad se u Ljubljani preselio u protokolarnu vilu kojom se prije njega koristio Stane Dolanc. U dvorištu je bila kućica za psa, a Drnovšek je od nekog obrtnika koji je imao agresivnog bulmastifa svakako htio kupiti tu životinju koja je već napala i ozlijedila više drugih pasa, no uspjeli su ga nagovoriti da odustane. Iako su mu iz policijskog uzgoja nudili ovčare, rotvajlere i labradore, ipak je inzistirao na bulmastifu te ga konačno i kupio u Osijeku. "Pas je imao jedanaest mjeseci i bio je prestar za školovanje, ali sam ga pregledao i ustanovio da je s njime sve u redu, da nije agresivan", ispričao je Džakula. "Policija za svoj rad treba posebno oštre i agresivne pse koji će reagirati i kad je vodič od njih udaljen više od pedeset metara. A političarima smo davali manje agresivne pse, samo što im to nismo rekli. To su bili kućni mezimci koji bi u slučaju potrebe ipak bili u stanju zaštititi svog vlasnika", objasnio je Džakula. >>Političari se odriču slatkog, a estradnjaci Facebooka >>Psa ne žele cijepiti, kako bi uštedjeli novac izbace ga na ulicu