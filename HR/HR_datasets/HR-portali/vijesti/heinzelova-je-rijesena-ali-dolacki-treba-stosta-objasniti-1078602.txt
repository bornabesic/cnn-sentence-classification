Kako smo pisali u nedjeljnom Večernjaku 4. travnja ove godine u policijskoj centrali u Heinzelovoj nastao je “zemljotres”. Otkrivena je do tada nezabilježena krađa u zagrebačkoj policiji, a vjerojatno i u svjetskim razmjerama. Policajci su toga jutra došli na posao, otkrili su da je provaljeno u zgradu policije, zatim u ured načelnika Odjela za suzbijanje organiziranog kriminaliteta Željka Dolačkog, te da je iz kase iz njegova ureda na drugom katu zgrade u Heinzlovoj ukradeno 280.000 eura i dva kilograma zlata. Ljaga koja se teško pere Taj ukradeni novac i zlato oduzeti su dva mjeseca ranije ocu i sinu Peji i Antoniju Iviću. Zaustavile su ih policijske kobre, u naoko rutinskoj kontroli vozila, no po nekim informacijama to zaustavljanje nije bilo rutinsko. Sumnjalo se da novac i zlato potiču od kaznenog djela, odnosno da su Pejići poslovali s tvrtkom koja je dulje vremena bila pod nadzorom zbog sumnje u upletenost u fiktivnu trgovinu zlatom preko koje je zapravo pran novac. Nakon nezapamćene krađe iz sjedišta zagrebačke policije Večernji list me bio angažirao da, na temelju svog dugogodišnjeg iskustva na čelnom mjestu ekipe za očevide zagrebačke policije, pokušam rekonstruirati što se zapravo dogodilo te da objasnim kako je policija trebala postupiti u ovom slučaju. Sve je upućivalo da je krađa počinjena iznutra i da je zapravo i nije bilo. Uobičajeno je da, ako je policija u posjedu predmeta za koje se sumnja da potiču od kaznenog djela, sve te predmete uz potvrdu oduzima i dostavlja u odgovarajuću ustanovu gdje se čuva do okončanja postupka. Ako se u provedenom postupku utvrdi da je to zakonito stečeno, sve oduzeto se vraća onome od koga je oduzeto, u ovome slučaju obitelji Ivić. Ako se utvrdi da u posjedovanju oduzetih predmeta ima protupravnosti, onda se ide u kazneni progon i novac i zlato pripada državi. U ovome slučaju, dogodilo se nešto najstrašnije što se moglo dogoditi i što se nije smjelo dogoditi. Novac je ukraden iz ureda načelnika. Bačena je ljaga na policiju, koja se od toga neće tako lako moći saprati. Kada je sve to dospjelo u javnost, Večernji list je proveo svoju istragu i pojasnio što se sve događalo od samoga trenutka kada se vijest probila do javnosti. Točno je objasnio kako se postupa u baš ovakvim slučajevima. U prvome redu obavlja se očevid i istovremeno se provodi istraga. Sastavlja se plan rada i predviđa što sve policija treba poduzeti, određuje se tko provodi koje mjere i radnje i daju se rokovi u kojima se sve to treba izvršiti. Večernji list je predvidio da se, u prvome redu, u planu rada treba razmišljati o tome da u ovome slučaju uopće nije izvršena provala niti da se provalnik noću pentrao po vanjskim stepenicama, već da je došao iznutra i da je novac mogao ukrasti netko za vrijeme radnog vremena, a da je sama provala fingirana, odnosno lažno prikazana, da bi se zameli tragovi. Radilim ljudi “sa strane” Posebno je Večernji istakao da su sumnjivi svi. U ovom slučaju, u prvome redu najsumnjiviji su policajci, odnosno oni kojima je bilo sve poznato. Jer, kada bi pred zgradu u Heinzelovoj doveli 100 najpoznatijih svjetskih provalnika i ponudili im da krenu u zgradu, da traže kancelariju u kojoj je novac i zlato, i svakako, da to ukradu, a da ih nitko ne vidi i ne čuje mnogi bi odmah odustali, a onima koji bi se ipak odlučili da to sve ukradu trebali bi dani i dani, i pitanje je kako bi to sve ispalo. Zato je Večenji i bio u pravu. Krađa je izvršena iznutra i to, mirno, za vrijeme radnog vremena. Trebalo je povesti bitku sa “svojim” ljudima. Večernji je prvi napisao i to da su očevid i istragu vodili ljudi iz drugih uprava što je dobro jer ljudi “sa strane” objektivnije će to sve odraditi. U istrazi u “slučaju Heinzlova” poligrafskom ispitivanju bili su podvrgnuti svi zaposleni u toj zgradi, njih nekoliko stotina. Policija je pregledavala i materijal kojeg su snimile kamere na zgradi policije. Ima ih osam. Iako su stare i slabije rezolucije, sve su u funkciji i ispravne. Policija je u ovoj kriminalističkoj obradi morala utvrditi gdje su se policijske snage nalazile u vrijeme navodne pljačke, tko je sve u gradu bio zaustavljan i legitimiran... Pregledavane su i snimke s nadzornih kamera u gradu. Večernjak je bio naglasio da se nikako ne može i ne smije isključiti mogućnost da su novac i zlato ranije nestali, a da je provala fingirana i lažno prikazana na datum 4. travnja U petak ujutro policija je objavila da je uhićen Željko Dolački, načelnik Odjela za suzbijanje organiziranog kriminaliteta, iz čijeg su sefa u uredu ukradeni novac i zlato. Za policiju, njegovim je uhićenjem slučaj riješen. Nadamo se da će Dolački mnogo toga, ili bolje rečeno sve to, objasniti. >>Kako je razriješena krađa iz sjedišta krim-policije 