Je li deva domaća životinja? To je pitanje postavljeno nakon što se na travnjaku pokraj teniskih terena usred Čakovca utaborio cirkus Classic circus Berlin, pa ispod šatora pasu olinjale deve, goveda velikih rogova i konji iako je Grad Čakovec još prije jedanaest godina potpisao odluku o zabrani cirkuskih točki sa životinjama, kakvu je donijelo još tridesetak gradova diljem Hrvatske (Split, Bjelovar, Požega, Varaždin, Sisak, Karlovac, Prelog, Mursko Središće, Zabok...) Promjena odluke No, u međuvremenu Čakovec je tu odluku ublažio. Pročelnik David Vugrinec ističe da je gradonačelnik Stjepan Kovač u srpnju 2013. donio novi zaključak i izmijenio odluku svog prethodnika iz 2005. – Novi zaključak omogućuje cirkusima organizaciju programa s točkama sa životinjama uz uvjet da moraju ispunjavati sve vrijedeće propise i odluke vezane za zaštitu, držanje i postupanje sa životinjama, a posebno članaka 4. i 53. Zakona o zaštiti životinja – ističe Vugrinec. No, u udruzi Prijatelji životinja napominju da je istim tim Zakonom o zaštiti životinja držanje divljih životinja u cirkusima zabranjeno. Sporno je, međutim, jesu li deve divlje životinje, koje zakon zabranjuje, ili domaće? Prijatelji životinja smatraju da je posve jasno da deve nisu domaće životinje iako ima slučajeva da neki pokušavaju tumačiti drukčije. – Takve odredbe koje vrijede tijekom boravka ne pomažu životinjama jer one neće spriječiti njihovo mučenje za vrijeme putovanja od grada do grada, a ni mučenje iza pozornice. Život na parkiralištu nije ni za divlje ni za domaće životinje – kaže Luka Oman iz Prijatelja životinja. Provjera dozvola Pročelnik Vugrinec kaže da su gradske komunalne službe provjerile ima li organizator sve potrebne dozvole, a tijekom boravka cirkusa u gradu pojačano će motriti pridržava li se svih odredbi zakona, propisa i izdane dozvole. Zanimljivo je da je sličnih pritužbi građana bilo i u kolovozu 2013. kad je u Čakovcu gostovao cirkus Safari. Tada je rečeno da će nastupati samo domaće životinje za koje je veterinarska inspekcija izdala dozvolu, dok za nastup deva i ljama cirkus nije dobio “zeleno svjetlo”. Prijatelji životinja upozoravaju da cirkusi nemaju pravo izlagati životinje bez obzira na to jesu li divlje ili domaće, a zakon ne dopušta ni “prisiljavanje životinja na neprirodno ponašanje”. >>U Peske, jedinu hrvatsku pustinju, stižu tri – deve 