U Hrvatskoj je u ožujku ove godine izdano 786 građevinskih dozvola što je za 37,4 posto ili 214 dozvola više nego u istom mjesecu prošle godine, pokazuju podaci Državnog zavoda za statistiku (DZS).  U prva tri ovogodišnja mjeseca u Hrvatskoj je izdano 2.206 građevinskih dozvola što je 38,5 posto ili 613 dozvola više nego lani. Prema vrstama građevina, tijekom ožujka 643 dozvole ili 82 posto izdano je za zgrade, a 143 ili 18 posto za ostale građevine.  Prema vrstama radova, 70 posto ili 549 dozvola izdano je za novogradnje, a 30 posto ili 237 za rekonstrukcije. Građevinskim dozvolama izdanim u ožujku ove godine predviđena je gradnja 826 stanova, što je 27,3 posto odnosno 177 više nego godinu prije.  Predviđena vrijednost radova prema dozvolama izdanim u ožujku iznosi 2,23 milijarde kuna, što je 33 posto više nego u ožujku. U prva tri mjeseca predviđena vrijednost radova porasla je za 61,4 posto, na više od 6,7 milijardi kuna pri čemu je ta vrijednost predviđena za zgrade iznosila 5,3 milijarde kuna, a za ostale građevine 1,4 milijarde. U Hrvatskoj gospodarskoj komori (HGK) ocjenjuju kako je očito da pri uspostavljenom gospodarskom rastu, poraslom poslovnom optimizmu, visokoj razini raspoloživih sredstava iz fondova EU i sniženim troškovima financiranja raste sklonost investiranju i broj projekata za koje se traže građevinske dozvole. Primjećuju da znatno sporiji rast predviđene vrijednosti radova na infrastrukturnim objektima (tek 0,2 posto u prvom kvartalu ove godine u odnosu na prvi kvartal prošle godine) upućuje na to da i dalje nedostaju veći infrastrukturni zahvati koji bi podigli vrijednost radova na ostalim građevinama. Komentirajući porast broja izdanih građevinskih dozvola za stanove, u Komori smatraju kako je očito da investitori, potaknuti povoljnijim tendencijama na tržištu rada, rastu plaća i novim mjerama olakšanja kupnje stambenih nekretnina, očekuju rast potražnje za stambenim prostorom.     