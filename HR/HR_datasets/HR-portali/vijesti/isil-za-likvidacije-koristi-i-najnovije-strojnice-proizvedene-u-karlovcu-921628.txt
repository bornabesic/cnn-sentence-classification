Foto: Twitter SUDEĆI prema fotografijama prekjučer objavljenima na Twitteru, a koje su prezentirane kao snimljene u posljednjih pet tjedana na području južnog Iraka, sjevernog Bagdada i Mosula, borci tzv. Islamske države u svojim okrutnim pohodima koriste najnoviji model strojnice VHS-K2 (Višenamjenska hrvatska strojnica) koje proizvodi tvrtka HS Produkt iz Karlovca.  Na snimljenim fotografijama koje je objavio talijanski reporter vide se upravo ti, noviji modeli jurišne puške koja ispaljuje 800 metaka u minuti, a koristi streljivo kalibra 5,56 mm, u skladu sa standardima NATO-a.  Iako je ta informacija začudila čak i neke od solidnih poznavatelja prilika u svijetu trgovine oružjem, direktor HS Produkta Željko Pavlin u njoj ne vidi ništa sporno. HS potvrdio: Prodajemo oružje u Irak  "Nemoguće da je riječ o nekim velikim količinama, vjerojatno se radi o pojedinim komadima oružja koji su zaplijenjeni u borbama. Mi tu pušku proizvodimo dvije godine i legalno je prodajemo na Bliskom istoku, na tržištima na kojima za to nema nikakve zapreke", kaže Pavlin za Index i potvrđuje da je takav posao realiziran i s Vladom Iraka.  Po svemu sudeći, a dijelom se o tome već špekuliralo u medijima, hrvatsko oružje bilo je primarno namijenjeno pripadnicima pešmergi, vojne organizacije koja čini bazu vojnih snaga iračkog Kurdistana i koji ratuju protiv džihadista Islamske države.  Naime, nakon što su mediji objavili da je zabilježen posjet predstavnika iračke vojske hrvatskim proizvođačima oružja i da je već sklopljen poslovni ugovor s karlovačkom tvrtkom, Pavlin je to samo potvrdio, bez ulaženja u detalje poslovnog odnosa.  Sada kaže kako je posljednja isporuka modela VHS-K2 prema nekom od tržišta na Bliskom istoku išla lani, dok ove godine nisu imali ni jednu takvu transakciju. O količinama nije htio govoriti.  Jordanski kontingent  Inače, javnosti je dosad koliko toliko bila poznata samo priča o tzv. jordanskom kontingentu, odnosno o trgovini Republike Hrvatske i Jordana s kraja 2012., odnosno početka 2013 godine.  "Ni tada, kao ni sad, Hrvatska nije pretjerano vodila računa o tome gdje sve može završiti oružje koje prodaje Jordanu, bez obzira na to koliko taj potez bio pokriven zakonima", komentira Indexov izvor. Takva se praksa očito i nastavila, međutim, pitanje je i je li ikakva kontrola u tom smislu uopće i moguća.  Poznati vojni analitičar Igor Tabak već je tumačio koji su to bili osnovni pravci kojim je hrvatsko oružje prijašnjih godina dospijevalo u regiju u kojoj djeluje ISIS. Osim spomenute trgovine s Jordanom, kao drugi pravac Tabak je naveo od Milanovićeve Vlade RH odobrenu isporuka oružja i vojne tehnike u ruke iračkih Kurda u Iraku i Siriji.   Iako se o tome i tada navodno odlučivalo na zatvorenoj sjednici Vlade, cijela priča je dospjela u medije, a svega nekoliko dana kasnije američki ministar obrane zahvalio je Hrvatskoj za naoružavanje Kurda...  Tijek oružja je nemoguće kontrolirati  Analitičari vjeruju kako veći dio hrvatskog oružja u rukama sirijskih i iračkih islamista potječe vjerojatno baš iz tih 'jordanskih pošiljki' iz 2012. koje, formalno, ni po čemu nisu sporne (Kraljevina Jordan nije bila ni pod kakvim sankcijama ili međunarodnim ograničenjima prometa oružja ili vojne opreme), osim što tijek isporučenog oružja naprosto nije bilo moguće kontrolirati.  Često se događalo, kažu nam poznavatelji tamošnjih prilika, da se izjalove i inicijative SAD-a da s borcima protiv ISIL-a odrade obuku i naoružaju ih. U neslavnom finišu takvih obuka, grupe prebjega završavale bi, skupa s oružjem, pridružene nekoj od islamističkih skupina. Hrvatsko oružje tako se već našlo i na popisu ISIS-ove opreme koji je prije dvije godine objavio i Anthony Cordesman, sigurnosni analitičar iz Centra za strateške i međunarodne studije.  Konkretno, radilo se o raketnom bacaču M79, poznatom po učinkovitosti u uništavanju tenkova i bunkera, a koje je – prema tada objavljenim informacijama – u Siriju prokrijumčarila Saudijska Arabija kako bi pomogla tamošnjim pobunjenicima. Nadalje, prema istom izvoru, ISIL je koristio i hrvatski bacač granata RBG-6 koji se koristi u pješaštvu, a kojem je put do ISIL-a navodno jednak kao i u slučaju raketnog bacača M79, odnosno uz posredovanje Saudijske Arabije.  Inače, 'stariji model' spomenute karlovačke strojnice koja se u posljednje vrijeme našla u rukama ISIS-ovaca formalno je ušao u operativnu upotrebu naših oružanih snaga tijekom 2012. godine, iako su je hrvatski vojnici i prije toga koristili u misijama u Afganistanu i Sierra Leoneu. Iz tvrtke HS Produkt tada su joj, poneseni uspjehom svojeg pištolja HS 2000 koji je na američkom tržištu navodno ugrozio pozicije poznatim svjetskim brendovima kao što su austrijski Glock ili talijanska Berreta, predviđali blistavu budućnost.