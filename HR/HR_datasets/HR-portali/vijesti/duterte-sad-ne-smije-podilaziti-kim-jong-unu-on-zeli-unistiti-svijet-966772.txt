Foto: FAH FILIPINSKI predsjednik Rodrigo Duterte danas je kazao da SAD mora pokazati suzdržanost, a ne ići na ruku sjevernokorejskom vođi Kim Jong Unu koji "želi okončati ovaj svijet".  Duterte je potvrdio da će kasnije tijekom dana razgovarati s američkim predsjednikom Donaldom Trumpom kao trenutni predsjedavajući ASEAN-a te da će od njega zatražiti da se ne da isprovocirati od Sjeverne Koreje jer bi rat značio katastrofu.  "Reći ću Trumpu neka ga pusti da se igra sa svojim igračkama i da mu ne ide na ruku. Taj momak (Kim) želi okončati ovaj svijet i zbog toga je jako sretan. Uvijek je nasmijan, ali u stvari želi sve dokrajčiti", kazao je Duterte.  U međuvremenu je Francuska osudila najnoviju raketnu probu Sjeverne Koreje i pozvala na čvrstu i odlučnu reakciju prema Pjongjangu. Osuda Francuske  "Usprkos neuspjehu, ova raketna proba potvrđuje spremnost sjevernokorejskih vlasti da postignu operativni nuklearni kapacitet i to predstavlja prijetnju međunarodnom miru i sigurnosti".  Naša je kolektivna odgovornost da reagiramo s odlučnošću i čvrstinom, izjavio je glasnogovornik ministarstva vanjskih poslova Romain Nadal.  Japanski premijer Shinzo Abe, koji se nalazi u posjetu Londonu, u subotu je "apsolutno neprihvatljivom" ocijenio ispaljivanje sjevernokorejskog balističkog projektila.  Taj čin predstavlja "ozbiljnu prijetnju našoj zemlji", kazao je Abe i pozvao međunarodnu zajednicu, posebice Kinu, da "pokaže solidarnost" u pripremanju odgovora.  "Nazire se ozbiljna kriza glede mira i prosperiteta u svijetu (...) ispaljivanje balističkog projektila predstavlja ozbiljnu prijetnju za našu zemlje i to je apsolutno neprihvatljivo", ocijenio je Abe i poručio da čelnici G7, koji se u svibnju sastaju u Italiji, "imaju veliku odgovornost" odgovoriti na tu prijetnju.