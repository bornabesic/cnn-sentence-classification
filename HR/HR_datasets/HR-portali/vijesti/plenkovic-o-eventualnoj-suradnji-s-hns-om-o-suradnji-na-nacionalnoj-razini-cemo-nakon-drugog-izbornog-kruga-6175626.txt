Predsjednik HDZ-a  i premijer Andrej Plenković u petak je u Sinju dao potporu kandidatkinji HDZ-a za gradonačelnicu Ivani Pavić i kandidatu za splitsko-dalmatinskog župana Blaženku Bobanu, a o mogućoj suradnji s HNS-om na nacionalnoj razini je rekao da će" o tome nakon drugog izbornog kruga." Upitan o nagađanjima da će na nacionalnoj razini doći do suradnje s HNS-om, odnosno do formiranje većine u Saboru, Plenković je odgovorio: "Nakon drugog kruga ćemo o tome." Ponovio je kako je više puta u prošlih nekoliko tjedana rekao da su dobrodošli on koji se žele priključiti projektu političke stabilnosti, gospodarskog rasta i razvoja, pravne sigurnosti i društvene solidarnosti, odnosno programu Vlade. Plenković je istaknuo da ekonomski pokazatelji, od rasta BDP-a, preko smanjenja javnoga duga i smanjenja prekomjernog proračunskoga manjka, do pada nezaposlenosti i rasta zaposlenosti, potvrđuju kvalitetne rezultate i dobar smjer Hrvatske. Dodao je i da su izgledi kreditnog rejtinga stabilni.  Podsjetio je i da će ministrica regionalnoga razvoja i fondova EU Gabrijela Žalac i povjerenica za regionalnu politiku Europske komisije Corina Crețu, sljedećeg tjedna, u Bruxellesu potpisati dokument kojim se sufinancira Pelješki most u iznosu od 357 milijuna eura. "To je dosad pojedinačno najveći projekt financiran EU sredstvima i pokazuje koliko smo predani realizaciji konkretnih rezultata i iskorištavanju EU sredstva“, istaknuo je.  Govoreći o Agrokoru, Plenković je ključnim istaknuo postizanje dogovora oko nove likvidnosti. „Sve banke, domaće ili strane, dobrodošle su sudjelovati u tom procesu, koji će omogućiti da se restrukturiranje kroz izvanrednu upravu učinkovito odvija kroz narednih godinu dana“ rekao je. Rekao je i da je Vlada suočena s velikim sistemskim problemima, od gospodarskih i socijalnih do sigurnosnih, i "da odgovorno rješava sve krupne teme koje su na dnevnom redu hrvatskoga društva i na temelju komparativne prakse drugih zemalja. "Oni koji se žele priključiti tom procesu dobrodošli su“, ponovio je Andrej Plenković. Na pitanje hoće li dobiti potporu članstva HDZ-a za eventualnu suradnju s HNS-om, rekao je da će nakon drugog izbornog kruga "sve raspraviti na stranačkim tijelima".   Plenković je u Sinju naglasio kako HDZ u drugom izbornom krugu očekuje još veću potporu birača. Za kandidata za župana Bobana je istaknuo kako je dosadašnji uspješni gradonačelnik Solina i saborski zastupnik koji je uvjerljivo dobio prvi krug lokalnih izbora te je vjeruje da će nakon nedjelje biti splitsko-dalmatinski župan. Također je istaknuo kako je cijeli HDZ fokusiran na preostale izborne utakmice, za župane, gradonačelnike i načelnike općina. "Moj je cilj da HDZ nakon ovih izbora  ima više od 50 posto županija, gradova i općina. Smatram da  ćemo uz ovakve kandidate te ciljeve i ostvariti", zaključio je Plenković.  Podržao je i način vođenje kampanje Andre Krstulovića Opare koji je po njemu pokazao da je čovjek "za budućnost Splita koji je svjestan svih aspekata razvoja grada te je siguran da će većina Splićana u nedjelju donijeti mudru odluku.