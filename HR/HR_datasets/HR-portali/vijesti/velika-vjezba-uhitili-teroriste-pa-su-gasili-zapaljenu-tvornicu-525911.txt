Teroristi su pokušali prokrijumčariti velike količina cezija-137, plutonija-239 i nepoznatih kemikalija na granici Hrvatske, Srbije i BiH. Kad su ih otkrili policajci, zabarikadirali su se u kući i počeli pucati po specijalcima iz Lučkog. Pripadnici Anti-terorističke jedinice su uzvratile i uz pomoć kolega iz helikoptera, svladali su kriminalce. S obzirom na stvarnu prijetnju od takvog scenarija koji bi se odvijao daleko od očiju javnosti, danas su je policajci izveli na velikoj pokaznoj vježbi obrane od terorizma i reagiranju u slučajevima nesreća na poligonu u Stubičkoj Slatini nedaleko od Oroslavlja. Organiziralo ju je Veleučilište u Velikoj Gorici na otvaranju Međunarodne konferencije Dani kriznog upravljanja (DKU). - Konferencija Dani kriznog upravljanja ne sastoji se samo od znanstvenog i stručnog dijela, nego ima i neke poruke koje moramo poslati javnosti, građanima, studentima. Mi imamo integralni pristup kriznom upravljanju, od cyber pa sve do suvremenih napada kao što je terorizam. Ova međunarodna konferencija korigira i sustav kriznog upravljanja i to je naš najveći doprinos društvu u kojemu živimo - rekao je dekan Veleučilišta Ivan Toth na predstavljanju vježbe. Na dan „N“, događa se oružani sukob između antiterorističke jedinice hrvatskog Ministarstva unutarnjih poslova i krijumčara, pri čemu se preživjeli krijumčari zabarikadiraju u praznoj kući. Nakon intenzivne paljbe od pješaštva, krijumčari se pokušavaju probiti kroz opsadu antiterorističkih snaga bježeći i dižući u zrak planinsku kuću kako bi antiterorističkoj jedinici odvratili pozornost, ujedno izazvavši uzbunu zbog ispuštanja radioaktivnog materijala i nepoznatih toksičnih kemikalija tijekom eksplozije. Nakon uhićenja krijumčara otkrivena je jaka kontaminacija okoliša radioaktivnim i kemijskim tvarima, s tendencijom širenja na ostatak hrvatskog sela i dalje prema tromeđi triju zemalja. Obaviještena su zapovjedništva civilne zaštite svake pojedinačne države, kao i njihove NBKO (nuklearno-biološko-kemijske) jedinice. Vatrogasni odjel DUZS-a (Državne uprave za zaštitu i spašavanje) Republike Hrvatske obara radioaktivni i kemijski oblak i gasi požar, pritom pokušavajući spriječiti daljnje širenje radioaktivne i kemijske kontaminacije na tlu. Istovremeno vatrogasna brigada vrši radiološko, kemijsko i vizualno izviđanje krijumčarskog automobila pomoću višenamjenskog sustava na daljinsko upravljanje za otkrivanje i uklanjanje improviziranih eksplozivnih naprava. Automobil eksplodira tijekom izviđanja tako da se sustav također koristi za gašenje požara, raspršivanje radioaktivnog i kemijskog oblaka te sprečavanje daljnjeg širenja kontaminacije radijacijom i kemijskim tvarima na tlu. DUZS organizira radiološko i kemijsko izviđanje, dekontaminaciju pripadnika antiterorističke jedinice MUP-a, evakuaciju lokalnog stanovništva, medicinsku trijažu, dekontaminaciju i sklonište, te zatim nastavlja s dekontaminacijom kontaminiranih kuća, građevina i cesta. Drugi dio vježbe odnosio se na pripravnost vatrogasnih jedinica kojima je u gašenju zapaljene tvornice kemikalija pomagao i robot-vatrogasac MVF-5 hrvatske tvrtke DOK-ING. Uslijed olujnog nevremena s jakim oborinama, vjetrovima i grmljavinom došlo je do požara u skladištu zapaljivih i eksplozivnih kemikalija u jednoj kemijskoj industriji. Požar se vrlo brzo proširio i na ostala skladišta sirovina te na proizvodni pogon. Sumnja se da su u proizvodnom pogonu ostali pogonski inženjeri i tehničari, njih ukupno 5. Zbog otvorene vatre, eksplozija, fragmenata i urušavanja te emisije velikih koncentracija toksičnih kemikalija, vatrogasne snage ne mogu prići mjestu požara, započeti sa efikasnim gašenjem i evakuacijom zarobljenih djelatnika zbog čega prijeti ugroza toksičnim kemikalijama obližnjih naselja i stradavanje zarobljenih djelatnika. U pomoć je pozvano daljinski upravljivo višenamjensko vozilo (DUV) Državne uprave za zaštitu i spašavanje. Ono je uklonilo prepreke i termovizijskom kamerom potražilo preživjele. Nakon toga su ih evakuirali. U vježbama su sudjelovali ATJ Lučko, DUZS, tvrtka DOK-ING, JVP Grada Zagreba, Hitne pomoći HP Zagreb, Studenti VVG – studija Upravljanje u kriznim uvjetima, Pirotehnika Mirnovec i Hrvatski Crveni križ.