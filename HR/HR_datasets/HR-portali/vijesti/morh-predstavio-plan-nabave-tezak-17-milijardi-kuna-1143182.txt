Plan nabave Ministarstva obrane za 2017. predstavljen je u srijedu javnosti, institucijama te nevladinom sektoru, a riječ je o planu "teškom" 1,7 milijardi kuna od čega je oko 470 milijuna ranije preuzetih obaveza, a oko 1,3 milijarde kuna bit će u postupcima nabave. Potpredsjednik Vlade i ministar obrane Damir Krstičević naglasio je da će se ta sredstva trošiti transparentno i odgovorno te naglasio da nijedna nabava u ovoj godini nema oznaku tajnosti, što je prvi puta u MORH-u. Ministar je ustvrdio kako je predstavljanje Plana nabave dobra praksa koja se nastavlja te je najavio kako će inzistirati na jačanju integriteta, odgovornosti, transparentnosti u svim poslovima i boljem sustavu kontrole financijskih sredstava. Istaknuo je da je obrambeni proračun povećan za 400 milijuna kuna i da ukupni vojni proračun sada iznosi 4,385 milijardi kuna. Postupci javne nabave moraju biti transparentni i to nije samo stvar zakona nego i naš interes i naše čvrsto opredjeljenje, rekao je Krstičević. Naveo je primjer iz 2012. kad je postotak tajnosti bio 51 posto. Prošle godine to je bilo 2,1 posto, a ove godine neće biti ni jednog klasificiranog postupka nabave s oznakom tajnosti. Fokus su, kaže, stavili na poboljšanje rada i života pripadnika Oružanih snaga te na projekte modernizacije i opremanja. U 2017. remont helikoptera i nabavka inženjerijskih strojeva Tijekom 2017. u MORH-u, prema Planu nabave, namjeravaju nabaviti ubojita bojeva sredstava tj. streljiva, obaviti remont helikoptera Mi 171 SH, nabaviti inženjerijske strojeve i opremu, te napraviti generalnu reviziju tenkova M 84 i drugo. Od projekata iz prethodnog razdoblja MORH ističe izgradnju Obalnih ophodnih brodova, kupnju i remont haubica PzH 2000, troškove helikoptera KIOWA, kao i građevinske radove u vojarni u Petrinji i u HVU "Franjo Tuđman". Za vojnu opremu, između ostalog, ove godine izdvojeno je 424 milijuna kuna odnosno 118 milijuna više nego lani. Najavljeno je više od tisuću raznih građevinskih zahvata na vojnim objektima, kao i niz poboljšanja u vojnim objektima. U MORH-u navode da će svi predmeti u javnoj nabavi vidljivi na njihovom internetskom portalu i potpuno transparentni te da svi zainteresirani mogu imati uvid u to. Uz ministra obrane, na predstavljanju Plana nabave MORH-a, bili su i članovi Odbora za obranu Hrvatskog sabora, Nacionalnog vijeća za praćenje provedbe Strategije suzbijanja korupcije Hrvatskog sabora, Državnog odvjetništva, kao i udruge civilnog društva. Oni su pohvalili transparentnost predstavljanja Plana nabave MORH-a. Predsjednik saborskog Odbora za obranu Igor Dragovan pohvalio je suradnju MORH-a i nadležnog saborskog odbora te ocijenio je da je to dobar primjer nastavka odgovornog i transparentnog odnosa prema sredstvima poreznih obveznika, dodavši da je to put i za druga državna tijela. ŠTO SE SVE NABAVLJA:  Planom nabave za 2017. godinu iznos od oko 1.700.000.000,00 kuna predviđen je za nabavu sredstava za materijalno zbrinjavanje, što iznosi približno 40 posto Financijskog plana MORH-a za 2017. godinu. Rezervirana sredstva za obveze stvorene u prethodnom razdoblju, kao što su višegodišnje financiranje, zakonske obaveze, dio režijskih troškova, te predmeti nabave koji se realiziraju u inozemstvu za operacije potpore miru iznose oko 470.000.000,00 kuna, dok je oko 1.300.000.000,00 kuna iznos rezerviranih financijskih sredstava za koje se provode postupci nabave. Od projekata za koje su obveze stvorene u prethodnom razdoblju, istaknuta je: - izgradnja Obalnih ophodnih brodova, - kupnja i remont samohodnih haubica PzH2000 - nabava helikoptera OH-58D Kiowa Warrior - izgradnja zapovjednog objekata u vojarni "pk Predrag Matanović" u Petrinji - izgradnja smještajnog objekta na Hrvatskom vojnom učilištu "Dr. Franjo Tuđman" u Zagrebu   Od značajnijih predmeta nabave u 2017. godini istaknut je: - nastavak postupka nabave UbS-a - remont helikoptera Mi-171 SH - nabava inženjerijskih strojeva i opreme - nabava vojnih kamiona i cisterni - nabava dijelova za vozila MRAP, - generalna revizija tenka M-84 - komunikacijska oprema - izgradnja i adaptacija objekata - izgradnja i adaptacija infrastrukture - nabava odjeće i obuće >> U prijeporima između Zagreba i Beograda profitirala tvrtka iz BiH: MORH je streljivo kupio kod susjeda >> Damir Krstičević: Svi moraju biti svjesni da se bez obrane ne može ako želimo da Hrvatska bude sigurna zemlja 