Predsjednik Republike Srpske Milorad Dodik potvrdio je u srijedu kako je dobio poziv Tužiteljstva Bosne i Hercegovine za saslušanje zbog organiziranja referenduma provedenog 25. rujna, kao i to da će mu se odazvati, no odbija zbog toga ići u Sarajevo. Dodik je novinarima na Palama pokraj Sarajeva kazao kako mu je stigao poziv koji mu je u statusu osumnjičenika u ponedjeljak uputilo državno tužiteljstvo. To tužiteljstvo provodi istragu zbog činjenice da su vlasti RS-a odbile provesti odluku Ustavnog suda BiH kojom je referendum zabranjen a 9. siječnja kao praznik RS-a proglašen neustavnim. – Odazvat ću se pozivu i spreman sam dati izjavu – kazao je Dodik, ali je istaknuo kako to neće učiniti u sjedištu Tužiteljstva BiH u Sarajevu, nego u nekom od ureda pravosudnih tijela smještenom na teritoriju RS-a. Dodik tvrdi kako u Sarajevu nije siguran i kako mu je tamo život ugrožen. Pravdao je to izjavom predsjedatelja Predsjedništva BiH Bakira Izetbegovića koji je ocijenio kako bi zbog konfrontiranja s međunarodnom zajednicom mogao završiti poput Saddama Husseina, Moamera Gaddafija ili Slobodana Miloševića, što je Dodik u utorak protumačio kao poziv da ga se likvidira. Komentirajući suspenziju glavnog tužitelja Tužiteljstva BiH Gorana Salihovića, Dodik je ustvrdio kako je to dokaz izravnog utjecaja politike na pravosuđe. U konkretnom slučaju, kako tvrdi, taj pritisak vrši Izetbegovićeva Stranka demokratske akcije (SDA). – Sada stranci, naravno, šute, sada im i nije stalo do pravosuđa kada se u njega uplete politika, ali u svakom slučaju to je njihova stvar – kazao je Dodik. Tužitelja Salihovića ranije tijekom dana suspendiralo je Visoko sudsko i tužiteljsko vijeće BiH (VSTV) do okončanja pokrenutog stegovnog postupka. Salihović je pod sumnjom da je zlorabio položaj utječući na istrage, ali i odajući podatke koji se povezuju s Dodikom.  >> Dodik: Ne mislim ići u Sarajevo dati izjavu >> Dodik: Na svaki poziv odazvat ću se, ali ne u Sarajevu, nego u RS 