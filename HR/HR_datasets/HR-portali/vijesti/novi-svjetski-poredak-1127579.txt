Izbor Donalda Trumpa za novog predsjednika najmoćnije sile na svijetu dovest će do novog svjetskog poretka. Analitičari su uvjereni kako Trumpa očekuje najmanje deset velikih žarišta diljem svijeta s kojima će se morati suočiti. Osim poremećenih odnosa s Putinovom Rusijom i zategnutosti s Kinom koje će morati izgladiti, čeka ga izuzetno težak ispit na Bliskom istoku, Balkanu, kao i s Europskom unijom. Već je najavio reviziju sporazuma koje je s Kubom i Iranom sklopio Barack Obama. Tu je i Venezuela za koju zajednice zemalja Južne Amerike traže da Washington povuče uredbu kojom je američki predsjednik Obama Venezuelu proglasio „prijetnjom američkoj nacionalnoj sigurnosti“. Tu je i golemi Brazil koji je utonuo u političku i ekonomsku krizu, Meksiko prema kojemu najavljuje gradnju zida... Prioritet Trumpu, osim odnosa s Rusijom, bit će svakako i Bliski istok. Naime, Trumpov savjetnik za vanjsku politiku Walid Phares, porijeklom Libanonac, kazao je za arapske medije kako će prvo Trumpovo službeno putovanje biti u Egipat. Kako kaže, Egipat kao najveća arapska zemlja drži ključ rješenja Bliskog istoka te može odigrati veliku ulogu u ponovnom pokretanju mirovnog procesa na Bliskom istoku između Palestinaca i Izraelac. Phares je otkrio kako će Trump, za razliku od Baracka Obame i Hillary Clinton koji su pokretu Muslimansko bratstvo dali politički legitimitet, taj pokret odmah staviti na listu terorističkih organizacija. – Iako će Trump zasigurno promijeniti svoju retoriku, možda neće promijeniti svoju osebujnost, ali morat će mijenjati određene politike i vjerojatno će smanjiti svoju političku agresivnost – smatra geopolitički stručnjak Vlatko Cvrtila ističući kako svakako možemo očekivati promjenu politike prema Rusiji i Kini, s tim da je o Kini oštro govorio, a prema Rusiji je izražavao simpatije koje je i sam dobivao od Putina. – Ako bude provodio sve što je zagovarao prema Putinu, doći će do stvaranja novog svjetskog poretka. To bi podrazumijevalo ukidanje sankcija Rusiji i zatopljenje odnosa što će opet dovesti do posljedica na Bliskom istoku u Siriji gdje je SAD zapeo u rješavanja tog problema – govori Cvrtila vjerujući da će Trumpova politika prema Kini biti vezana prije svega uz gospodarske interese. Što se tiče Trumpova odnosa prema Izraelu i obećanja koje je dao u predizbornoj kampanji kako će veleposlanstvo SAD-a preseliti u Jeruzalem koji će priznati kao glavni grad Izraela, Cvrtila to smatra izuzetno osjetljivom temom i dodaje kako Trump još mora definirati svoj odnos s Izraelom. Njemačka kancelarka Angela Merkel jasno je rekla da izvan EU najjaču i najčvršću suradnju ima sa SAD-om i Trump to vjerojatno neće promijeniti te će Njemačka zamijeniti Veliku Britaniju i nakon njena izlaska iz EU postati najvažniji partner SAD-a. Bit će zanimljivo vidjeti kako će se Trump postaviti prema Filipinima i predsjedniku Duterteu te Iranu koji očekuje da će Trump poštovati potpisani nuklearni sporazum. Tu je i Balkan. – Zasigurno po Trumpovu dolasku nećemo gledati dodatne ratove u svijetu jer će on sve prepustiti Rusiji. Osim Sirije, Trump će Rusiji prepustiti i Balkan gdje će najviše profitirati Srbija, dok će najgore proći BiH za koju SAD više nije zainteresiran – uvjeren je politički analitičar Žarko Puhovski. >> Pet pitanja o ekonomiji na koja Trump mora uskoro odgovoriti 