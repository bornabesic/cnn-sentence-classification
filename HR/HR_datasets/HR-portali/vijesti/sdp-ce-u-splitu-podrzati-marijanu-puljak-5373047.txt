Zahuktava se neslužbena predizborna kampanja u gradu pod Marjanom, mediji su zatrpani anketama, spinovima i svim mogućim imenima potencijalnih kandidata koji bi mogli u svibnju iduće godine zamijeniti Ivu Baldasara i postati 11. splitski gradonačelnik. Zasad je službenu kandidaturu istaknuo jedino HDZ-ov saborski zastupnik Andro Krstulović Opara, nekadašnji savjetnik predsjednice Republike, diplomat, povjesničar umjetnosti i bivši ravnatelj Muzeja Ivana Meštrovića, koji se odmah na početku nametnuo kao favorit. No, ubrzo su stigle i prve stranačke ankete koje prednost zasad daju Marijani Puljak, splitskoj gradskoj vijećnici i predsjednici stranke Pametno, a na drugom je mjestu Robert Pauletić, potencijalni kandidat Mosta, dok je Krstulović Opara treći. Međutim, u HDZ-u kažu kako su ankete rađene prije nego što je njihov kandidat istaknuo kandidaturu i prije nego što je SDP odredio tko će s njihove strane ući u utrku za čelnog čovjeka drugoga grada po veličini, pa te ankete treba uzeti s rezervom, a na strani HDZ-a ispitivalo se nekoliko kandidata.   U utrku će i bivši gradonačelnik Željko Kerum, HNS bi mogao kandidirati Srđana Gjurkovića, aktualni gradonačelnik Ivo Baldasar brani svoj mandat, dok SDP nema još spremnog čovjeka, a kuloari sve glasnije bruje o tome da će na kraju podržati Marijanu Puljak, iako službena odluka još nije donesena. Dojam je da je novo vodstvo stranke otvoreno prema toj ideji, a da ih u tome zdušno podržava i lokalna organizacija, pa je sve izglednije da neće imati svog kandidata u Splitu, a u Zagrebu vjerojatno hoće. No, budući da se ideja o podržavanju HNS-ova Srđana Gjurkovića zbog njegova niskog rejtinga odbacila, jedino što SDP može napraviti jest da stane iza Marijane Puljak. Splićane pak čeka i turbulentno razdoblje oko donošenja proračuna. Sve je izglednije, naime, da Baldasarov milijardu kuna težak proračun za iduću godinu neće proći, jer su SDP i Puljak najavili da ga neće podržati, a i HDZ je na tom tragu jer kažu da su oni stalno oporba i da će se tako i dalje ponašati iako ostavljaju prostor da prvo vide kako će izgledati dokument. To znači da bi Split mogao ići na privremeno financiranje, a potom i da će Vlada odrediti povjerenika do izbora. Nekoliko je ključnih točaka koje će odrediti tko će na kraju preuzeti vođenje dalmatinske metropole. Prvo, bit će zanimljivo vidjeti kako će se ponašati HDZ i Most, koji su partneri na nacionalnoj razini. HDZ je ispočetka imao ideju da zajednički nastupaju na lokalnim izborima, budući da zajednički vode i nacionalnu politiku. Most je to odmah u startu odbio, no kako to obično biva, pojavile su se i informacije da bi Most mogao pristati na svojevrsnu prešutnu suradnju. U četvrtak popodne do nas su došle informacije kako je Nacionalno vijeće Mosta odlučilo da ipak neće kandidirati Roberta Pauletića, jer da nisu pristali na njegove uvjete. Pauletić je, naime, Mostu rekao da će pristati na kandidaturu jedino uz uvjet da se kampanja odradi ozbiljno i da se ide na pobjedu, a ne samo po vijećničke mandate. Kao drugi kandidat spominjao se Nikša Jajac, relativno nepoznati vijećnik županijske skupštine s liste don Ivana Grubišića. No, informacija je odmah oštro demantirana iz vrha Mosta, a jučer se pokazalo da je stvarno riječ o spinu i da Most doista još nije donio odluku. Splitski politički kuloari pak kažu da ako Most doista kandidira nekog slabijeg kandidata, to će značiti pakt o nenapadanju s HDZ-om, na način da njima trasiraju put za pobjedu Krstulovića Opare u Splitu, a da zauzvrat HDZ ne istakne jače kandidate u Omišu i Metkoviću, njihovim dalmatinskim utvrdama. Postoje čak i informacije da je zadnjih dana, posebice nakon objavljenih anketa u kojima je Pauletić drugi, HDZ uvjeravao nekadašnjeg zamjenika ministra turizma da odustane od kandidature i da će Krstuloviću Opari biti dogradonačelnik. Iz HDZ-a pak demantiraju takve informacije, ali Krstulović Opara otvoreno poziva Most na razgovore. - Osobno mislim da se partnerstvo na nacionalnoj razini mora preslikavati i na lokalnu jer pitanje upravljanja Splitom jest nacionalno pitanje. Ja sam i na predstavljanju kandidature pozvao sve srodne političke grupacije i pojedince na razgovor o platformi koja bi mogla poslužiti kao temelj za suradnju. Zato očekujem razgovor s partnerskom strankom da vidimo idu li sami ili s nama, ali zasad takvih razgovora nema - kaže Krstulović Opara. Drugo važno pitanje jest i kako će se SDP postaviti prema Splitu. Naime, svog jakog kandidata nemaju. Svi koji su se spominjali ili ne žele poginuti, ili toliko loše stoje u anketama da ni nemaju šanse. Kao potencijalni kandidati spominjali su se Roko Andričević, nekadašnji zamjenik ministra obrazovanja Vedrana Mornara, ali on doista nema šanse. Novi predsjednik splitskog SDP-a Darko Parić po funkciji bi mogao ići u tu utrku, ali kako doznajemo, ni on se ne želi “ubiti” odmah na početku svog mandata. Ranko Ostojić je nekoliko puta demantirao da će ići na izbore, kao i Branko Grčić, a Boris Lalovac, koji bi kao jedan od prepoznatljivijih članova i mogao napraviti neki rezultat, nema prijavljeno prebivalište u Splitu. Zato je SDP sve bliže odluci da stvarno na izborima podrže Marijanu Puljak. Zadnje informacije koje smo dobili idu u prilog tome. Ni vrh stranke u Zagrebu, ni lokalna organizacija nisu neskloni toj ideji, jedino što će biti problem kako to dogovoriti s Puljak. Naime, ona ne bi imala ništa protiv da SDP pozove svoje birače da glasaju za nju, ali nipošto ne želi da ispod njenog imena piše SDP, a teško da će se i dogovoriti oko mjesta mogućeg zamjenika gradonačelnika, budući da je Pametno i izraslo na kritici postojećih stranačkih struktura. S druge strane, SDP i Puljak su osuđeni na suradnju. Stranci pod novim vodstvom Davora Bernardića hitno treba neka pobjeda u velikom gradu, jer im prijeti da će zadržati samo Rijeku, a Puljak bez ozbiljnije podrške neke stranke ne može računati na pobjedu. Ako se na kraju stvarno barem neformalno dogovore Puljak i SDP, onda ne treba isključiti ni sličnu suradnju HDZ-a i Mosta jer će s onda stvarna borba u drugom krugu događati između tzv. lijevo-liberalne splitske koalicije i koalicije desnog centra.   U razgovoru i s SDP-ovcima i s Marijanom Puljak stječe se dojam kako im nije nelogična takva suradnja. - Koga će SDP podržati ili ne, to je stvar njihove stranke. Mi ćemo na ove izbore izaći samostalno, a o podrškama izvana, možemo razgovarati kad i ako do toga dođe. Moramo isto tako naglasiti da je SDP podržavao, i to pune tri godine, politiku gradonačelnika Baldasara i kako ne smije očekivati kolektivnu amneziju građana - poručuje Puljak, ipak ne odbacujući mogućnost podrške. I splitski SDP-ovci su pri sličnoj tezi - da su sve mogućnosti otvorene. - Splitski SDP je promjenom vodstva radikalno promijenio pristup prema stranci Pametno jer vidimo prostor za suradnju, zastupamo slične ideje i vrijednosti. Nismo dosad razgovarali o suradnji, ali sve opcije su moguće - kaže naš sugovornik iz splitskog SDP-a. Kako doznajemo, SDP će konačnu odluku donijeti početkom siječnja, razmatraju se sve opcije, ali ipak je najbliža ona o Puljak. - Teoretski to jest jedna od mogućnosti i mislim da ima sasvim dovoljno prostora za suradnju - kažu splitski SDP-ovci. Podrži li doista SDP Puljak u Splitu, to znači da će sigurno imati svog kandidata u Zagrebu, pa makar ga morali žrtvovati u prvom krugu, pa onda dati podršku Mrak-Taritaš u drugom krugu, jer velika stranka poput SDP-a ne može si dopustiti da ni u jednom većem gradu osim Rijeke nema svog kandidata već podržava nekog iz srodnih stranaka. Dakle, trojac među kojim će se vjerojatno odlučivati tko će biti idući splitski gradonačelnik očito će biti Puljak-Opara-Pauletić, a gotovo je sigurno da će biti i drugog kruga. Sve su strane, unatoč tipičnim stranačkim prepucavanjima, zapravo uvjerene da će se voditi afirmativna kampanja. Krstulović Opara najavljuje odmak od ideoloških rasprava, želi razgovarati o Splitu u budućnosti, da grad postane motor razvoja Dalmacije, i SDP najavljuje borbu programima, Puljak već nekoliko godina plasira svoj program pametnog razvoja Splita, i Kerum najavljuje borbu za radna mjesta, dok Baldasar želi dovršiti započete projekte.   Čak i jedni o drugima ne govore negativno, pa tako Kerum brani Baldasara i govori da je htio nešto napraviti, ali mu nisu dali, SDP kaže da se neće baviti protukandidatima pa čak neće izvlačiti ni pitanje Hajduka, Krstulović Opara također najavljuje da na provokacije neće odgovarati i da mu je bitan jedino grad i njegovi građani, a i Baldasar o Krstuloviću govori kao o ozbiljnom kandidatu. Ipak, morali smo mi malo novinarski zakuhati stvar, pa smo pitali Puljak i Krstulovića što misle jedno o drugom: - Za HDZ je Krstulović Opara vjerojatno njihov najbolji kandidat, no Split nakon 25 godina krivih politika nema više vremena za kozmetičke promjene. Uvijek imajte na umu da je to ipak HDZ, a osjetili smo tijekom proteklih 25 godina što znači kad HDZ vlada u gradu, županiji i državi. Upravo kad su na svim mjestima u isto vrijeme bili na vlasti dovedeni smo na rub provalije. Split i Splitsko-dalmatinska županija dovedeni na stup sama, postali su simbol stranačkog i rodbinskog zapošljavanja, a u tome prednjače HDZ, SDP i HNS. Kako do sada niste čuli da se Krstulović Opara borio protiv svih loših poteza svoje stranke, a sam se hvali da je tamo 25 godina? - podbada Puljak. Krstulović joj ne ostaje dužan pa odgovara: - Kao prvo ona još nije moja protukandidatkinja. Kandidaturu će dogovoriti bračni par Puljak i oni će odlučiti tko će se od njih natjecati. Kad istakne svoju kandidaturu službeno, a ne preko lobiranja u medijima, očekujem debatu gdje ćemo razgovarati o temama važnima za budućnost grada, a ne o nečemu što joj je netko napisao na šalabahter i što stalno ponavlja. Jer ja ne snosim odgovornost za 25 godina vladanja HDZ-a u Splitu jer je moja stranka vladala samo četiri godine, a ja sam 27, a ne 25 godina u HDZ-u. Dakle taj koji joj je to napisao je površan kao što je uostalom površna i njihova politika - kaže Krstulović Opara. Puljak, naime, zamjeraju što stranku vode ona i njezin suprug, pa ih posprdno zovu OPG-om (obiteljsko poljoprivredno gospodarstvo). - Stranku ne vode supružnici već tijela stranke koju čine predsjednica, dvije potpredsjednice, tajnik i predsjedništvo, ukupno 11 ljudi te skupština stranke. Mi smo u ovaj proces ušli na duge staze i znamo da put nije lak. Stranka nema tajnih financijera koji će nas lansirati u medije i javnost, sve radimo sami, vlastitim snagama i radom. Pametno je stranka koja okuplja članove iz cijele Hrvatske, rastemo svakodnevno i širimo organizaciju i navode kako je vode supružnici, više je suvišno i komentirati - odgovara Puljak na kritike. Tema kampanje, osim gradskih projekata, moglo bi biti i vječno pitanje Hajduka, no sve strane kažu kako to ne bi trebala biti tema budući da svi, bez obzira na stranačke preferencije, isto misle kada je u pitanju splitski nogometni klub, a Krstulović Opara se već javno ogradio od predsjedničina prozivanja Torcide orjunašima. - Hajduk neće biti točka kampanje niti jedne političke stranke jer manje-više svi imaju iste ili jako slične stavove oko toga - kažu u SDP-u. Jednako misle i u stranci Pametno, a na teme o budućnosti grada, a ne politikanstvo poziva i HDZ. Dvojica kandidata koja su pak već sjedila u fotelji splitskoga gradonačelnika, Kerum i Baldasar, opet žele novi mandat. Baldasar kaže da želi dovršiti započete projekte, a da je intencija da se sruši proračun čisto politikanstvo. Tvrdi i da ne dijeli ništa pred izbore, nego da je proračun povećan zbog nekoliko projekata, ali i više izdvajanja novca za socijalu. Tako bi umirovljenici trebali dobiti božićnicu, a učenici od prvog do četvrtog razreda besplatne udžbenike. - Ključ je u razvojnim projektima - sanaciji Karepovca, postavljanju LED rasvjete, koncertnoj dvorani, Trgu Gaje Bulata, o tri nove garaže, mostu preko željezničke pruge, raskrižju u Stobreču, školi na Pazdigradu i Pujankama... - nabraja Baldasar, koji tvrdi da će proračun napuniti prodajom dijela nekretnina koje ne služe ničemu. Također, vjeruje da će dio SDP-ovaca koji su bili protiv politike Zorana Milanovića biti za proračun, a ni HDZ nije do kraja odbio mogućnost da dignu ruku.   A zašto ide u utrku kad mu ankete ne daju baš neku šansu, a na parlamentarnim izborima je u gradu osvojio tek 300-injak glasova. - Mislim da imam šanse i moram završiti projekte, za što treba barem dva mandata. Na parlamentarnim izborima jesam doživio fijasko. S Bandićem sam imao namjeru povezati Split i Zagreb, ali ljudi to očito nisu shvatili i tu je možda bila moja pogreška - iskren je Baldasar koji je uvjeren da ima dovoljno vremena da vrati povjerenje građana. Kerumov je okidač taj što “voli Split, iako je sa sela, jer mu je Split dao sve”. - U vrijeme dok sam bio gradonačelnik napravio sam više projekata nego svi bivši gradonačelnici zajedno. Zato me ljudi zaustavljaju na ulici i mole da se kandidiram. U četiri godine nisam kunu uzeo od grada i ljudi to prepoznaju. Imam snage i volje i ponovno ću pobijediti - uvjeren je Kerum. Kaže da će ovaj put pametnije: s medijima se neće svađati, a kritike su mu, kaže, samo reklama. Za protukandidate kaže da su pristojni, ali da se od kulture, znanosti i umjetnosti ne živi. - Živi se od projekata, a onda se može pričati o sportu, kulturi, znanosti koja se iz toga financira. Kad sam ja to rekao svojim kandidatima, onda su oni pali na koljena i sad ih više nema ni čut’ ni vidjet’ - poručuje Kerum u svom stilu i najavljuje predstavljanje kandidature 13. prosinca u 11 sati.