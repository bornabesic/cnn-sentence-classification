Proteklog ponedjeljka hrvatsko je zdravstvo dobilo prvu ženu neurokirurga, dr. Nikolinu Sesar, koja je dio tima prof. dr. sc. Krešimira Rotima na Klinici za neurokirurgiju zagrebačkog KBC-a Sestre milosrdnice. Polaganjem specijalističkog ispita iz neurokirurgije 33-godišnja liječnica  i službeno je započela karijeru u tradicionalno muškoj grani kirurgije.  Stižu još dvije kolegice – Ona je ravnopravni dio tima, njezina je edukacija vrlo kvalitetna. Naime, naša je klinika akreditirana kao europski edukacijski centar od EANS-a, krovne udruge europskih neurokirurških društava, i dr. Sesar je školovana prema tom europskom programu. Završila je europski edukacijski tečaj i posjetila više svjetskih klinika – komentira prof. dr. sc. Krešimir Rotim, predstojnik Klinike za neurokirurgiju u spomenutom KBC-u ističući kvalitetu edukacije ove mlade liječnice. Po završetku Medicinskog fakulteta u Zagrebu dr. Sesar educirala se na nizu svjetskih neurokirurških klinika, pa tako i onoj u francuskom Caenu gdje je godinu dana provela na poziv neurokirurginje prof. Evelyn Emery. U jednom prijašnjem javnom istupu dr. Sesar opisala je to iskustvo uspoređujući ga sa hrvatskim prilikama kao “mašineriju u kojoj se radi bez prestanka 12 sati”. Gdje će nastaviti svoju karijeru, ova svestrana liječnica nije imala dvojbu. Radit će na spomenutoj zagrebačkoj klinici uz prof. Rotima i ostale kolege koje redom karakterizira iznimna ljubav prema neurokirurgiji, a poseban interes dr. Sesar su tumori mozga i epilepsije. Inozemna iskustva neupitno su vrijedna, ali ova klinika u Vinogradskoj ravnopravna je zvučnim adresama u svijetu neurokirurgije, slažu se svi. Zahvati koje izvode, konstantna edukacija i opremljenost njihove sale takav status i potvrđuju. Sada je ovaj tim pomaknuo još jednu granicu i u hrvatskom je zdravstvu otvoreno sasvim novo poglavlje dolaskom prve žene u neurokirurgiju, dijelu medicinske struke u kojemu prema svjetskim statistikama samo deset posto čine žene. Ni ova mlada liječnica neće zadugo u hrvatskoj neurokirurgiji ostati jedinom ženom jer su pri kraju specijalizacije još dvije njezine kolegice.  Ljubav za jezike i blizanka Kada smo dr. Sesar opisali svestranom, time smo “objedinili” neke crtice iz njezina životopisa i života jer je riječ o liječnici koja govori pet stranih jezika i čiji je hobi slikarstvo. Kako možemo doznati, umjetnošću se bavi posljednjih godina na amaterskoj razini i, što bi se reklo, za svoju dušu. Na godišnji će ponijeti štafelaj i platno, a oni koji je poznaju kažu da je proputovala cijeli svijet. Ljubav prema stranim jezicima je, izgleda, genetska jer su engleski, portugalski, španjolski, francuski i talijanski također i jezici koje govori njezina sestra blizanka Ana, koja je sudski tumač. Uz sestru blizanku tu su mlađi brat Ante, inženjer građevine, i sestra Marija, studentica ekonomije. Posljednjih dana mediji je nazivaju Zadrankom jer rođena je u Zadru i u njegovoj okolici, konkretno u Bibinju, provela rano djetinjstvo, no tada se obitelj preselila u Zagreb, grad u kojemu će ova liječnica nastaviti svoju karijeru i u kojem živi sa suprugom Vedranom. >> Hitna, liječnik, lijek i soba po izboru u bolnici – uz nadoplatu  >> Zdravstvo dug vraća štednjom – hitna u reformu, a pacijenti će imati nadstandard