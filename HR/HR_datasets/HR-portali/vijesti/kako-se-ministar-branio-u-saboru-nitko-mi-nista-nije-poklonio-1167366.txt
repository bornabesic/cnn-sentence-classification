U Saboru se danas raspravljalo o SDP-ovom prijedlogu opoziva ministra financija Zdravka Marića. Ministra su žestoko napadali, a on je odbacivao sve navode koji su stajali u zahtjevu. Marić je govorio o svojim dostignućima te je upitao što je točno napravio da bi trebao snositi odgovornost.  Odbacujem sve što stoji u zahtjevu kao potpuno promašeno i neutemeljeno. Nitko od moje uže, a ni šire obitelji nije zaposlen u Agrokoru – rekao je Marić te dodao kako je najavio da će se izuzeti iz donošenja odluka o Agrokoru jer je tamo bio zaposlen. – Ponosan sam na sve što sam u životu radio. Od studentskog posla do posla ministra – nastavio je ministar Marić odgovarajući na pitanja o onome za što ga se tereti – sukob interesa, dodjelu kredita Agrokoru, dodjelu kredita i pogodovanje Agrokoru. Na opasku o mogućem ugrožavanju države, a nakon problema u Agrokoru, Marić je samo odgovorio da “zahvaljuje što ga se pita za rezultate”. – Prvi smo put u našoj recentnoj povijesti uspjeli smanjiti javni dug. Posebno se radujem što smo u 2016. godini smanjili rashode za kamate za 763 milijuna kuna – odgovorio je Marić zastupniku Živog zida Ivanu Pernaru, koji je Marića prozvao da izgovori odakle će ove godine podignuti 45 milijardi kuna kredita te kada to misli vratiti i svodi li se taj plan u državi na ono što se radilo u Agrokoru. Nemam nikakvih problema. Niti sam se rodio kao takav niti ću vječno biti ministar financija. Što će sutra donijeti, to ćemo vidjeti – odgovorio je Marić Kreši Beljaku, koji ga je prozvao da je stvorio probleme Plenkoviću i HDZ-u, ali i Hrvatskoj, te da zato odstupi s pozicije ministra. – Moja ostavka ili opoziv. Ja s tim osobno nemam nikakvih problema. Ali, dajte mi priliku da iznesem argumente i obranu. Tužen sam i osuđen a da me se nije pitala nijedna jedina stvar. Dva potpisa u četiri godine stavio sam na dva papira, na ugovor o radu i na raskid ugovora. Što sam to konkretno napravio da bih trebao snositi odgovornost? U Ministarstvu financija dnevno stavim 50 potpisa – odgovorio je Marić mostovcu Šimiću. Odgovarajući na prozivku o izuzeću, Marić je odgovorio da se izuzeo u samo dvije odluke vezane uz Agrokor. Kod davanja kredita HBOR-a i kod donošenja lex Agrokor. – To su dvije jedine situacije u kojima sam govorio da sam se izuzeo od odlučivanja – odgovorio je Marić na repliku zastupniku Lackoviću. Na upit Gordana Marasa iz SDP-a o povlaštenom kreditu u HBP-u na koju imaju pravo zaposlenici banke, Marić je odgovorio da je kredit odobren u skladu sa svim aktima banke i zakona. – Nitko meni nije ništa poklonio. Ja tu kamatu vraćam HPB-u. Imam još jedan stambeni kredit u jednoj komercijalnoj banci koji ima nižu kamatu od ovoga. Hoćete li vi progovoriti o svojim kreditima? – odgovorio je Marić. Prije godinu dana počela su nagađanja da ja navodno planiram ukinuti porezni USKOK, a porezna reforma je otkrila sve karte koje sam imao od početka. Bila mi je namjera, isključivo plemenita i časna, da takvu instituciju sačuvam od bilo kakvog utjecaja – odgovorio je na optužbe o ukidanju poreznog USKOKA, a izrazio i želju da se čuvaju institucije RH. – Bio ja ministar financija do sutra, nekoliko godina, ja vas lijepo molim, čuvajmo institucije RH, ja nisam Superman, pa ne mogu ja nekome narediti – rekao je Marić. Na prozivku o odobrenju kredita HBOR-a Agrokoru rekao je da NO HBOR-a daje suglasnost te da nije dao nalog da neki kredit bude na dnevnom redu. – Spreman sam čuti sve ovo što slušam, teške optužbe ispod svake razine, ali nema veze, to je moja uloga – rekao je.      