Foto: Hina PEGGY WHITSON iz NASA-e, koja će uskoro po vremenu koje je provela u svemiru postati najiskusnija američka astronautkinja, u nedjelju je preuzela zapovjedništvo nad Međunarodnom svemirskom postajom (ISS), nakon što su se dva ruska i jedan američki član posade pripremili za let nazad na Zemlju.  To je drugi put da će 57-godišnja Whitson biti na čelu 100 milijardi dolara vrijedne multinacionalne postaje koju nadgledaju NASA i ruski Roskosmos.  Whitson će 24. travnja postati američki astronaut s najviše "staža" u svemiru. Dosadašnji rekord od 534 dana držao je također NASA-in Jeff Williams. Whitson je već vlasnica rekorda kao žena s najviše vremena provedenog u svemiru, te najviše svemirskih šetnji.  "Sada će oboriti još jedan rekord", rekao je u nedjelju američki zapovjednik na odlasku Shane Kimbrough na konferenciji za medije.  "Ona će postati prva žena koja je dva puta bila na čelu Međunarodne svemirske postaje", istaknuo je.   Kimbrough i njegovi ruski kolege Sergej Rižikov i Andrei Borisenko završit će svoju 173 dana dugu misiju u ponedjeljak, kad će padobranom sletjeti u Kazahstan. Njihove zamjene će stići 20. travnja.