Foto: FAH, Achetron PREDSJEDNIK Uprave ruskog Sberbanka Herman Gref ocijenio je da će investicijska klima u Hrvatskoj pasti ne postigne li se dogovor s hrvatskom vladom o kreditiranju Agrokora, izvijestila je ruska agencija Ria.    "Sberbank je obavio pregovore s Agrokorovim kreditorima, razgovori s hrvatskom Vladom će se nastaviti i ne bude li pronađen kompromis, investicijska privlačnost Hrvatske će pasti", rekao je Gref novinarima na Međunarodnom ekonomskom forumu u Sankt Peterburgu.    "Pitanje što će se dogoditi s Agrokorom treba postaviti hrvatskoj vladi", kaže on te ocjenjuje da hrvatska vlada "provodi aktivnosti koje potkopavaju prava kreditora i dogovore s njima" i da je to pitanje o kojemu predstoje ozbiljni razgovori.   Dalić se sastala s Grefom   Potpredsjednica Vlade i ministrica gospodarstva, poduzetništva i obrta Martina Dalić sudjelovala je jučer i danas na 20. Međunarodnom ekonomskom forumu u Sankt Peterburgu.  Na marginama Foruma potpredsjednica Dalić sastala se s više sudionika, između ostaloga i s predsjednikom Uprave Sberbanka Hermanom Grefom, s kojim je razmijenila informacije i prodiskutirala činjenice o procesu izvanredne uprave u Agrokoru, priopćili su iz Ministarstva.