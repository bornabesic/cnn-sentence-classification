Iako je Donald Trump formalno dobio nominaciju Republikanske stranke za predsjedničkog kandidata, trećeg dana stranačke konvencije njegov bivši protivnik Ted Cruz pokazao je da stranka nije jedinstvena i da u njoj još uvijek ima teških trzavica koje bi mogle izazvati veliku štetu. U svome govoru pred konvencijom konzervativni senator iz Teksasa Ted Cruz odbio je podržati Trumpa. Štoviše, u govoru, koji je on navodno sam napisao, izbjegao je spominjanje njegova imena, a sve je otišlo toliko daleko da su oni koji podržavaju Trumpa iscenirali atmosferu linča. Cruz je izviždan, a njegovu su suprugu sigurnjaci sklonili s pozornice jer su procijenili da postoji opasnost da je netko napadne. U osnovi, Cruz je konvenciju iskoristio kako bi svima dao na znanje da će se ponovno kandidirati na predsjedničkim izborima za četiri godine. “Molim vas, nemojte ostati kod kuće prvog utorka u studenome. Zauzmite stav, glasajte po svojoj savjesti, glasajte za kandidate za razne funkcije kojima vjerujete jer ćete samo tako obraniti našu slobodu i biti vjerni ustavu”, naglasio je Cruz. Upravo ovo je bila rečenica koja je podigla buru u publici koja je bila razjarena zato što Cruz nije otvoreno podržao Trumpa i pozvao naciju da glasa za njega. Uza sve to, on je upotrijebio i neke fraze kojima su se koristili oni republikanci koji su pokušali srušiti Trumpa kao kandidata, što je izazvalo dodatni bijes Trumpovih pristaša. Uoči svoga govora pred konvencijom, Trump je New York Timesu dao više nego zanimljiv intervju u kojem je, među ostalim, kazao da će, ako postane predsjednik, povući jamstvo da će Sjedinjene Države sudjelovati u obrani drugih zemalja članica budu li one napadnute. “Svojim saveznicima pružit ćemo pomoć samo ako su one ispunile sve obveze prema nama”, naglasio je Trump. Ovime je udario na same temelje Sjevernoatlantskog saveza u čijoj povelji stoji da svi saveznici imaju obvezu braniti članicu koja je napadnuta. Kako je u središtu toga intervjua bila vanjska politika, Trump je također naglasio da više neće vršiti pritisak na one zemlje partnere koje se budu obračunavale s vlastitom oporbom ili uskraćivale neke građanske slobode. – Prvo treba počistiti u vlastitom dvorištu, a onda drugima držati lekcije. Pogledajte što nam se ovdje događa. Kako ćemo pametovati drugima kada ovdje ljudi ubijaju policajce – kazao je Trump. Na sveopće čuđenje, dao je podršku turskom predsjednik Recepu Tayyipu Erdoğanu odavši mu počast što je “uspio preokrenuti stvar”, misleći time na pokušaj državnoga udara. Sredinom sljedećeg tjedna biti će zaključena i stranačka konvencija Demokratske stranke na kojoj će Hillary Clinton biti proglašena predsjedničkom kandidatkinjom. Jedina nepoznanica je tko će biti njen potpredsjednički kandidat. Popis imena je u posljednje vrijeme sve kraći, a mediji pišu da bi mogla posegnuti za nekim od progresivnih stranačkihj političara, čime bi pokazala i smjer svoje politike.      >> SAD možda neće automatski štititi saveznike u NATO-u