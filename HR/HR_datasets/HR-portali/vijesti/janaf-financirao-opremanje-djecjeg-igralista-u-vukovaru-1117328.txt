Predsjednik Uprave JANAF-a Dragan Kovačević i gradonačelnik Vukovara Ivan Penava otvorili su danas dječje igralište, koje se nalazi u gradskoj četvrti Sajmište u Orahovačkoj ulici, obnovljeno i uređeno sredstvima ove državne tvrtke. Na igralištu su postavljena njihalica, klackalica pony, vrtuljak bez sjedalice, penjalica žirafa, dvorac… kako je rečeno, vrijednost donacije iznosi 124.500 kuna s PDV-om.   – Kao firmi, JANAF-u je čast i zadovoljstvo da je mogao prikupiti sredstva i pomoći Vukovaru. Postoji puno mjesta kojima je pomoć potrebna, ali je Vukovar najznačajnije mjesto. Vukovar kao grad ima velike potencijale i na dobrom je putu da u skorijoj budućnosti postane ono što je nekada bio i predstavljao. U Vukovaru se mogu razvijati ne samo mirovinski sustav i živjeti od mirovina nego grad može postati mjesto razvoja ekonomije – rekao je Kovačević.  Vukovarski gradonačelnik istaknuo je kako gradske vlasti svakodnevno  čine Vukovar boljim te da se rezultati toga rada mogu vidjeti i u samome gradu. – Nekada radimo to sami, a nekada u društvu i uz pomoć prijatelja – rekao je Penava. Prema riječima vukovarskog dogradonačelnika Marijana Pavličeka, u gradu dječja igrališta postoje na 56 lokacija u gradu od kojih je, kako je rekao, realno prije 2,5 godine 80 posto njih bilo u derutnom stanju.  – Prošle godine obnovili smo 3 nova igrališta i 3 sanirali. Ove godine uz ovo planiramo otvoriti još 5 novih igrališta i 2 postaviti. I iduće godine u planu nam je postaviti jš 5 igrališta. Tako će do kraja godine oko 40 posto dječjih igrališta biti skoro novo. Godišnje u opremanje dječjih igrališta izdvajamo pola milijuna kuna – rekao je Pavliček.  >> Muzeju vučedolske kulture vrijedno priznanje