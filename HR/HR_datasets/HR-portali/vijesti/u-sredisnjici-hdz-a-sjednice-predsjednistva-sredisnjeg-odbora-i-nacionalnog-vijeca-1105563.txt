Hrvatska demokratska zajednica (HDZ) na sjednicama najviših stranačkih tijela u četvrtak raspravlja o predstojećim parlamentarnim izborima te sastavu lista za Sabor po izbornim jedinicama. HDZ-ovci su to potvrdili novinarima dolazeći u Središnjicu stranke u kojoj se jedna za drugom održavaju sjednice Predsjedništva, Središnjeg odbora te Nacionalnog vijeća. Darko Milinović rekao nam je da postoji mogućnost da ne bude na listi u 9. izbornoj jedinici ako se ne izmijeni sastav liste. Milinoviću, naime, nije sporno što je on četvrti, niti što je Ivana Maletić nositeljica liste u toj izbornoj jedinici, dapače, rekao nam je kako ju je podržao, ali su mu sporni neki drugi ljudi koji su se našli na listi u devetoj izbornoj jedinici.  Kako doznajemo, prijedlog koji bi se danas mogao eventualno promijeniti je da na listi u toj izbornoj jedinici budu još neki kandidati kojima to nije domicilna jedinica. Plenković: Usvojen izborni program, liste dogovaramo na Nacionalnom vijeću Predsjednik HDZ-a Andrej Plenković izjavio je nakon sjednice Središnjeg odbora kako je stranka usvojila izborni program i strategiju, a da će nakon sjednice Nacionalnog vijeća koja slijedi u 14 sati biti dogovorene izborne liste na čiji je sastav nezadovoljstvo izrazio jedino ličko-senjski veteran HDZ-a Darko Milinović. – Sad smo usvojili izborni program i strategiju, što su konsenzusom svi podržali. Tijekom popodneva imat ćemo dodatne konzultacije s našim kolegama i nakon toga imati sjednicu Nacionalnog vijeća gdje će biti dogovorene liste – rekao je Plenković. Nije otkrio kada će HDZ predati izborne liste, tek kazavši da se o tome dogovoriti. – To može biti bilo kada u zakonskom roku – dodao je. Upitan da prokomentira nezadovoljstvo koje je sastavom na listi izrazio Darko Milinović, šef HDZ je novinare uputio da to pitaju njega. – Ja mislim da on kao čelnik Ličko-senjske županije, kao saborski zastupnik i bivši ministar ima sigurno kvalitetno mjesto u najjačoj izbornoj jedinici za HDZ u brojnim izborima i mislim da će on dati veliki doprinos – rekao je Plenković. Na opasku da je Milinović zaprijetio povlačenjem s liste, Plenković je rekao: – Ma neće se povući. Dado je HDZ-ovac. Sve će biti OK. Sam Milinović je pak novinarima ponovio da neće biti na listi ako se ne budu poštivali kriteriji, ali je ostavio mogućnost da se na kraju ipak dogovore. – Ako  biram između ponosa i saborske stolice, biram ponos – rekao je Milinović odlazeći na dodatne konzultacije. – Možda ipak sve bude u redu – dodao je. >> Plenkoviću prva, Sunčani Glavak treća, a Ivani Maletić deveta izborna jedinica >> HDZ ponovno nudi 7500 kuna za svako novorođenče 