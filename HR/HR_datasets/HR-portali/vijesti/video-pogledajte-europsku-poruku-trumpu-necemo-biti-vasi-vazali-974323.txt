Screenshot: Facebook/Al Jazeera ODLUKA predsjednik SAD-a Donald Trump da, unatoč uvjeravanju američkih saveznika na nedavnom summitu G7, povuče svoju zemlju iz Pariškog sporazuma o klimi, izazvala je brojne žestoke reakcije. Među ostalima, oglasio se i predsjednik Europske komisije Jean-Claude Juncker. "Ja sam trans-atlanticist, što god to znači. To ne znači ništa, ali znači sve. Ali ja sam protiv toga da se ponašamo kao američki vazali. Ako predsjednik SAD-a napusti Pariški sporazum u idućih nekoliko sati ili dana, onda je dužnost Europe da kaže, 'tako to ne ide'", poručio je Juncker.   Zatim je pojasnio što želi reći: "Amerikanci ne mogu samo napustiti ovaj sporazum o zaštiti klime. To gospodin Trump vjeruje jer se ne bavi dovoljno podrobno dokumentima da bi ih potpuno razumio. Potrebno je 3 do 4 godine kako bi se napustio sporazum nakon što je on stupio na snagu u studenom 2016." "Dakle, ova ideja, 'ja sam Trump, ja sam Amerikanac, Amerika prva, i ja ću izići iz toga', to se neće dogoditi. Pokušali smo to prenijeti gospodinu Trumpu u Taormini u jasnim njemačkim rečenicama. Izgleda da pokušaj nije uspio", rekao je Juncker, uz smijeh iz publike. "Ali zakon je zakon. Nisu svi zakoni niti sve što je zapisano u međunarodnim sporazumima lažne vijesti", poentirao je Juncker, aludirajući na Trumpovu naviku da sve vijesti i činjenice nepovoljne po njegovu politiku proglašava "lažnim vijestima".