Potpredsjednik Vlade RH Božo Petrov rekao je da će Most donijeti na vrijeme svoju odluku o tome hoće li u Saboru, ako se bude odlučivalo o opozivu prvog potpredsjednika Vlade Tomislava Karamarka, biti uz njega ili dignuti ruku protiv te je ocijenio da situacija nije dobra jer svaki dan izlaze neki novi detalji i da je Karamarko, u određenom dijelu, politički odgovoran. – Mogu reći da situacija nije dobra, svaki dan izlaze neki novi detalji. Most će donijeti na vrijeme svoju odluku. Ono što je bitno je bitno upravo zbog toga što se pojavljuju novi detalji – pričekati –  i onda vidjeti kako će se situacija razvijati s vremenom – rekao je Petrov u Dnevniku Nove TV. Upitan očekuje li da će biti još ugovora u kojima će biti vidljive i nekakve poslovne suradnje Karamarkove supruge s nekim tvrtkama, rekao je da to ne može znati. – Nisam ni znao da će nakon ovog prvog dijela biti i drugi dio koji je izašao. Zato kažem, trebalo bi pričekati. Mogu smo reći da situacija nije dobra – dodao je. Sigurno postoji i Karamarkova politička odgovornost Politički stav o Karamarku Most će, kaže, donijeti u trenutku kada budu imali apsolutno sve podatke i kada se bude apsolutno sve znalo. No, smatra da u cijeloj situaciji postoji politička odgovornost. – Sigurno postoji i politička odgovornost. Barem u određenom dijelu. Bilo bi najbolje da smo imali mogućnost uvida u te informacije, jer danas bi sigurno situacija bila lakša. Bilo bi neke stvari jednostavnije komunicirati – kazao je. Petrov je odbacio spekulacije da iza mnogih ugovora ili nekih stvari koje se tiču Ine-MOL-a, slučaja Karamarko, stoji Most. – Ne vidim zbog čega bi mi na bilo kakav način rušili Vladu. Mislim da svaka osoba, građanin Hrvatske, treba zaštititi interes te države i, ako postoji bilo kakva mogućnost da se naškodi državi, da svaki građanin koji je odgovoran, to treba prijaviti. Most iza ovih napada sigurno ne stoji. Po meni je to prvenstveno problem unutar HDZ-a i ne bih volio da se sad na bilo kakav način optužuje Most ili sudionici koji su u Mostu. Volio bih da to HDZ unutar sebe riješi – naglasio je. Nije želio spekulirati o mogućnosti da Karamarko sam odstupi, rekavši da to ne može znati i da se mora vidjeti što će se na kraju dogoditi. Smatra da je potrebno izuzeti osobu postoji li mogući sukob interesa. – Za sada, je li tvrtka koja je povezana s njim na bilo kakav način u poslu s nekom drugom tvrtkom, to ja u ovom trenutku zaista ne mogu znati – dodao je. Vezano uz to što je predsjednica Povjerenstva za odlučivanje o sukobu interesa Dalija Orešković rekla da je Karamarko trebao i da će trebati, otkad je preuzeo dužnost prvog potpredsjednika – na sjednicama ili užeg kabineta ili Vlade – dati do znanja da postoje okolnosti za njegovu moguću nepristranost, zbog činjenice da je njegova supruga imala svojedobno ugovor s mađarskim Molom, Petrov je kazao da na službenim sjednicama Vlade ili na užem kabinetu, nije bilo rasprave o slučaju Ina-MOL. – Tako da vjerojatno nije davao informacije o tome u kakvom je poslovnom odnosu Josip Petrović, bivši član Uprave Ine, a sadašnji konzultant MOL-a i tvrtka njegove supruge. U trenutku kada smo izašli prvi, čak i ako nas se zbog toga osudilo, nama je bilo u cilju zaštititi nacionalne interese. I nije mi bilo u cilju na bilo kakav način utjecati ili dovesti u nepovoljan položaj bilo čiju obitelj. Bilo mi je bitno zaštiti državu – rekao je. Upitan koliko je realno to što predsjednik SDP-a Zoran Milanović kaže da pregovara s Mostom oko mogućnosti da ih podupru oko postupka Karamarkova opoziva, Petrov je odgovorio da on trenutačno nije popularan u Mostu. – Poznate su mi lobističke sposobnosti gospodina Milanovića iz vremena nakon parlamentarnih izbora pa bih ovom trenutku savjetovao da baš i nije popularan u Mostu i da ne lobira jer bi mogao izazvati kontraefekt – poručio je Petrov. >> Karamarko: Afera je izmišljena u funkciji destabilizacije i mene i HDZ-a >> Ana Karamarko: Drimia s Gavrilovićem surađuje na poslovima marketinga i odnosa s javnošću Na pitanje kada će donijeti politički stav o povjerenju Karamarku, Petrov je kazao: U trenutku kada budemo imali apsolutno sve podatke i kada se bude apsolutno sve znalo. Ali, mogu citirati gospodina Brkića koji je rekao: Vladu ne čini jedan čovjek. Tako da Vlada može biti stabilna i bez gospodina Karamarka i bez mene i bez bilo koga drugoga. Vladu ne čini stabilnom jedna osoba, nego cijeli tim i sve ono što Vlada treba raditi. O tome što će se dogoditi za 15 dana, mjesec dana, znat ćemo kada dobijemo sve podatke. Vecernji.hr 