Sporazum EU i Turske o rješavanju migrantske krize stupio je na snagu danas u ponoć  i migranti koji od danas stignu u Grčku bit će vraćeni u Tursku ukoliko ne podnesu zahtjev za azilom u Grčkoj ili njihov zahtjev bude odbijen. Priljev migranata na grčke otoke uoči stupanja na snagu sporazuma porastao je i Grčka je poručila da je u ovom trenutku primjena sporazuma nemoguća jer nisu stvoreni potrebni preduvjeti poput osiguravanja stručnih ljudi koji će ga provoditi, piše AFP. Prema sporazumu za svakog sirijskog izbjeglicu koji bude vraćen iz Grčke u Tursku jedan Sirijac će iz Turske biti smješten u EU. Još je uvijek mnogo nejasnoća oko provedbe sporazuma uključujući kako će se migranti vraćati natrag u Tursku, ocjenjuje BBC. Oko 2300 osoba među kojima prevoditelji i stručnjaci za sigurnost i migrante trebali bi tek stići u Grčku kako bi se sporazum mogao provesti. Grčki dužnosnici kažu kako nijedan još nije stigao i stoga se sporazum ne može odmah početi primjenjivati jer se ključni detalji još moraju razraditi. "Plan poput ovoga ne može se početi primjenjivati za 24 sata", kaže vladin stručnjak za migrante Giorgos Kyritsis za AFP.  EU se nada da će sporazum odvratiti ljude od opasnog morskog puta iz Turske u Grčku a zauzvrat Turska će dobiti milijarde eura pomoći i političke ustupke poput ukidanja viza i ubrzavanja pregovora o pristupanju EU. Prema službenim izvorima oko 1500 migranata u petak je preko Egejskog mora stiglo u Grčku što je dvostruko više nego dan ranije. U prethodnih tjedan dana prosječno je stizalo nekoliko stotina ljudi dnevno, piše AFP. Nekoliko sati prije stupanja na snagu sporazuma četveromjesečna beba utopila se kad je potonuo čamac u blizini turske obale, prenijela je turska agencija Anadolija. Od siječnja 2015. milijun migranata i izbjeglica stiglo je u EU brodovima iz Turske. Prema Međunarodnoj organizaciji za migracije od početka ove godine stiglo je 143 tisuća migranata a 460 umrlo je na tom putu. U Grčkoj je trenutko zaglavljeno više od 40 tisuća ljudi zbog zatvaranja balkanske rute. Kritičari sporazuma upozoravaju da bi se migranti sada mogli okrenuti opasnijem putu do Europe poput onog od obala sjeverne Afrike do Italije. U subotu talijanska obalna straža spasila je više od 900 osoba a libijske vlasti objavile su kako su pronašle četiri ženska trupla s broda koji je potonuo u blizini njihove obale te se još 20 osoba vodi kao nestalo. U subotu tisuće ljudi prosvjedovale su u Londonu, Ateni, Barceloni, Amsterdamu i Ženevi pozivajući na otvaranje granica migrantima. >> Talijanska obalna straža spasila više od 900 migranata, a Libijci gotovo 600 izbjeglica