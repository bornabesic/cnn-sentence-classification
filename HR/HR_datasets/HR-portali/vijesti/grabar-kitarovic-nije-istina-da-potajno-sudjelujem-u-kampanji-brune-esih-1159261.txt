Predsjednica Republike Kolinda Grabar-Kitarović u utorak je poručila da ni ona niti njezin Ured ni na koji način nisu umiješani u predstojeća lokalne izbore, te demantirala pisanje tjednika "Nacional" da je "uvučena u bitku za 'projekt Esih'“. U izjavi novinarima po završetku sastanka sa češkim predsjednikom Milošom Zemanom, Grabar Kitarović je na Pantovčaku izjavila kako, iako inače nema običaj, mora demantirati netočne napise u medijima jer je "stabilnost države, kako u predizborno, tako i postizborno vrijeme, iznimno bitna". Veći dio izbornog razdoblja izvan države  "Zato moram najodlučnije kazati da apsolutno ni ja niti moj ured, nismo niti ćemo, izravno ili neizravno, biti umiješani u sljedeće lokalne izbore", rekla je predsjednica. Jedino će izaći na glasovanje, a u razdoblju lokalnih izbora, najavila je, veći dio vremena provest će izvan države i koncentrirati se na vanjskopolitičke aktivnosti. Tjednik "Nacional“ u članku pod naslovom "Kako je Predsjednica uvučena u bitku za 'projekt Esih'“, tvrdi da iza kandidature za zagrebačku gradonačelnicu neovisne saborske zastupnice i članice Kluba zastupnika HDZ-a Brune Esih "stoji grupacija kojoj je cilj oslabiti poziciju premijera Andreja Plenkovića u HDZ-u, time posredno destabilizirati Vladu HDZ-a i Mosta, ali i odnose premijera i predsjednice Kolinde Grabar-Kitarović, čiji savjetnik Mate Radeljić podržava i potajno sudjeluje u kampanji Brune Esih". Predsjednica kaže da je riječ o "uvođenju zabune i neprovjerene informacije u javni prostor" te poručuje kako bi "doista voljela da kad netko piše o meni osobno ili Uredu, da se obrate za naše mišljenje i naš stav". Ustvrdila je da njezin savjetnik Radeljić ni na koji način ne sudjeluje u predizbornoj kampanji za izbore. "Ni ja niti moj Ured nemamo nikakve veze s predizbornom kampanjom za lokalne izbore", kazala je. O Agrokoru: Najveća odgovornost leži na vlasnicima i vodstvu Grabar Kitarović nije htjela komentirati najavljeno donošenje zakona o postupku izvanredne uprave, koji je u javnosti prozvan "lex Agrokor", ali je poručila kako u vezi budućnosti te kompanije najveća odgovornost leži na vlasnicima i vodstvu Agrokora. "Što se tiče Agrokora - najbitnija su dva elementa. Zadržati stabilnost gospodarstva, a time i hrvatske države, te sačuvati radna mjesta. I drugo - najveća odgovornost leži i dalje na vlasnicima i vodstvu tvrtke", ustvrdila je Grabar Kitarović dodavši kako osobno nije uključena u procese vezane uz Agrokor. >> HKP: Bruna Esih više nije članica udruge. Esih: Očekujem napade, još i gore! >> Zlatko Hasanbegović: Nisam se prepoznao u Plenkovićevoj prijetnji 