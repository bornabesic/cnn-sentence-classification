U istražnom zatvoru završio je bivši krajinski pričuvni 'milicajac' protiv kojega je pokrenuta istraga zbog sumnje da je krajem 1992. na benkovačkom području teško ozlijedio hrvatske supružnike civile koje je prethodno maltretirao i tukao. Tužiteljstvo sumnja da je pritvoreni 52-godišnjak 25. studenog 1992. u "privremeno okupiranom području kao pripadnik pričuvnog sastava milicije tzv. Republike Srpske Krajine i 92. mtbr. Benkovac" naoružan ušao u kuću supružnika i napao tada sredovječnu ženu. Snažno ju je odgurnuo te ju "natjerao da hoda ispred njega nekoliko stotina metara psujući je pogrdnim riječima, nazivajući je ustašom koja je rodila ustašu udarajući je puškom u leđa", izvijestilo je državno odvjetništvo na svojoj internetskoj stranici. Ženu kojoj je pritom slomio rebro neko je vrijeme držao zatvorenu u stanici 'milicije', a puškom u rebra ponovo ju je udario i kada ju je vratio kući te joj nasrnuo na supruga. I njega je potom "vukao prema stanici milicije udarajući ga nogama po cijelom tijelu". Tamo ga je ubacio u podrum, a kada ga je izveo stepenicama "zatražio je od pripadnika pričuvnog sastava milicije da ga ubije jer je ustaša". Kada je ovaj odbio to učiniti zatvorenika je bacio na pod i nastavio ga udarati nogama, slomivši mu tri rebra, navodi tužiteljstvo. Nakon ispitivanja okrivljenika tužiteljstvo je od suca istrage splitskog Županijskog suda zatražilo da 52-godišnjaku odredi istražni zatvor zbog straha da bi mogao napustiti Hrvatsku gdje nema prijavljeno prebivalište ni boravište. >> Za brutalna ubojstva Hrvata u Dalju još nitko nije odgovarao 