Ruža Tomašić, predsjednica Hrvatske konzervativne stranke, komentirala je odluku saborskog Odbora za Ustav o uklanjanju spomen-ploče poginulim braniteljima iz redova HOS-a koja je postavljena u Jasenovcu. - Odluka je sramotna i vrijeđa uspomenu na sve one koji su dali svoje živote za hrvatsku slobodu pod znakovljem HOS-a i pozdravom „Za dom spremni!“. U hrvatskom se javnom prostoru, opterećenom podjelama na ustaše i partizane, danas njihovo ratno nasljeđe povezuje s fašizmom, unatoč činjenici da upravo niti jedan pripadnik HOS-a, kao ni njihovi zapovjednici na području RH nisu optuženi, a kamoli osuđeni za bilo kakav ratni zločin - kaže Tomašić i dodaje: - Očito je da članovi Odbora za Ustav prebrzo zaboravljaju zasluge pripadnika HOS-a u Domovinskom ratu, kada su se svi dičili njihovoj hrabrosti i to upravo u borbi protiv velikosrpskog fašizma. Predsjednica HKS-a još je ustvrdila kako je skandalozno da hrvatski branitelji u slobodnoj Hrvatskoj ne mogu postaviti spomen-ploču svojim suborcima na teritoriju koji su oslobađali od agresora, koji je počinio stravične zločine kakvima Europa nije svjedočila od kraja Drugog svjetskog rata. - Ovom odlukom saborski Odbor za Ustav degradira i omalovažava sve sudionike Domovinskog rata, što još jednom potvrđuje činjenicu da hrvatski državni vrh već godinama provodi slugansku politiku, kako bi se očigledno dodvorio svjetskim moćnicima na štetu vlastitog naroda - zaključuje Tomašić u priopćenju.