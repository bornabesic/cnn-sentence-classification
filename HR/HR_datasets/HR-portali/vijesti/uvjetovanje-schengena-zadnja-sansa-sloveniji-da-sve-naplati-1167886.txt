Treba li Slovenija podržati hrvatski ulazak u Schengen? Neka razmišljanja kažu da treba, kako bi se tako rasteretila slovenska policija na granicama. No druga razmišljanja kažu kako je slovenska potpora Schengenu “zadnja prilika da Slovenija naplati ono što su joj Hrvati dužni: od granice i ribarske zone u Jadranu pa sve do Ljubljanske banke”. Navodi to u svojoj analizi u listu Delo bivši slovenski ministar vanjskih poslova Dimitrij Rupel, poznat po zalaganju za uvjetovanje i usporavanje hrvatskih pregovora s Europskom unijom. Rupel tvrdi da je Hrvatska u NATO i Europsku uniju ušla “jeftino”. Arbitražni je sporazum potpisala “s figom u džepu”, dodaje. Iako je izlaz na otvoreno more bilo uvjet za pristanak Ljubljane da se pregovori Hrvatske i Europske unije završe, Hrvatska to obećanje nije ispunila. Glavni je problem, smatra Rupel, što Hrvatska psihološki nije navikla da, za razliku SFRJ, sada postoji slovensko-hrvatska granica te što je Slovenija u prednosti jer je već dio schengenskog prostora.      