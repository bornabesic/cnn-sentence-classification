Jedna od najpopularnijih, ali i možda najzloglasnija i najsmrtonosnija igrica na svijetu, Plavi kit, nedavno je stigla i do Hrvatske. Igrači u ovoj igri, koja je pokrenuta 2015., kako bi stigli do cilja moraju izvesti ukupno 50 zadataka, jedan dnevno. Zadaci uključuju fizičko i psihičko samoozljeđivanje, kao što su: bušenje ruke, buđenje u 4.20 i gledanje grotesknih snimki, praviti ožiljke, popeti se na visoku zgradu i pustiti noge da slobodno vise s ruba, ne razgovarati ni s kime čitav dan itd. Krajnji zadatak je samoubojstvo zahvaljujući kojem će igrač postati slobodan, visoko razvijen pojedinac, razriješen ovozemaljskih briga - koje simbolizira i slika same igrice 'Plavi kit'. Kako je objavio RTL, u pozivu na igranje ove morbidne igre stoji da je dosad bez života ostalo 130 djece, iako taj podatak nije nigdje potvrđen. - Čitajući o Plavom kitu na internetu zapravo dolazimo do puno oprečnih informacija. Neke govore o tome da se radi o stvarnom fenomenu, druge da se radi samo o prijevari - rekla je u emisiji RTL Danas psihologinja Tea Brezinšćak. MUP kaže da i hrvatska policija raspolaže saznanjima o međunarodnom fenomenu širenja ove igre, koja se između ostalih, kažu, koristi i nazivom Plavi kit. U Uredu glavnog ravnatelja policije upućuju da se svako konkretno saznanje o sudionicima ove i sličnih igara odmah dostavi policiji kako bi poduzeli daljnje mjere u cilju zaštite potencijalnih žrtava. - Ova igra nije prva takva, takvih igara imate i uživo, djeca su sklona ponekad igrama koje su prilično opasne za zdravlja ili za život - rekla je pravobraniteljica za djecu Ivana Milas Klarić. A najbolja zaštita od opasnosti s interneta je - razgovor. - Važno je da djeca znaju da, ako se bilo što govori, da mogu doći roditeljima, da mogu s njima razgovarati, da će ih roditelji bez osuđivanja podržati i probati s njima pronaći nekakvo zajednički rješenje - kaže Tea Brezinšćak. 