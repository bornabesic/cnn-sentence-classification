Potpredsjednica Vlade i ministrica gospodarstva, poduzetništva i obrta Martina Dalić danas je u Žminju izjavila kako se nakon imenovanja izvanrednog povjerenika Agrokora vide poboljšanja, primjerice u Konzumu i na razini potrošača, ali i kako je riječ o procesu u kojem se ne može u vrlo kratkom roku nadoknaditi ono što se duže vrijeme gomilalo.  "Rezultate čak i na razini potrošača možemo vidjeti svi. Police Konzuma su punije nego što je bilo kada je izvanredna uprava počela raditi, neke proizvodne kompanije u trenutku otvaranja izvanredne uprave gotovo da su prestale s proizvodnjom, dok se danas ta proizvodnja diže prema optimalnoj razini potrebne za uspješno savladavanje turističke sezone", rekla je Dalić odgovarajući na novinarski upit koliko je zadovoljna radom izvanrednog povjerenika u Agrokoru Ante Ramljaka. Do sada je, dodaje, isplaćen dio starih dugova prema dobavljačima, dok se rokovi plaćanja za nove tražbine i novo isporučene robe skraćuju. Posao koji izvanredni povjerenik obavlja u Agrokoru izuzetno je složen jer treba savladati kompletno naslijeđe koje je ostavila uprava predvođena Ivicom Todorićem, a koje je kulminirala blokadom cjelokupnog sustava i prijetnjom stečaja svih poduzeća u sustavu Agrokora, kazala je Dalić, koja je u Žminju posjetila tvrtku Rudan.  Po njenim riječima, radi se o procesu u kojem se ne može u vrlo kratkom roku nadoknaditi ono što se dugo gomilalo te stoga drži da su poboljšanja jasno vidljiva. "U idućim mjesecima očekujem da će se ukupno poslovanje sustava Konzum dignuti do jedne normalne razine tijekom sezone, da će se generirati odgovarajući tijekovi novca koji će onda omogućiti povjereniku da se usmjeri na pripremu nagodbe", kaže Dalić, koja do kraja dana očekuje i nadopunu izvješća izvanrednog povjerenika.  Na upit slaže li se s tvrdnjom nekih poslovnih stručnjaka kako je restrukturiranje već trebalo početi, odgovara kako je izvanredni povjerenik u vrlo kratkom roku angažirao savjetnika za restrukturiranje, jednu od najpoznatiji svjetskih tvrtki u tom području. "Savjetnik za restrukturiranje ima svoj plan rada. U ovom trenutku na početku procesa najvažniji prioritet vezan je uz upravljanje likvidnošću, podizanje poslovanja na normalnu razinu, pitanje dinamike otplate starih dugova prema dobavljačima, a paralelno s tim savjetnici obavljaju druge aktivnosti kako bi se mogla postići nagodba i kako bi na kraju restrukturiranje išlo svojim tijekom", poručila je Dalić.  U izjavi novinarima tijekom posjeta tvrtki Rudan istaknula je kako i taj posjet ukazuje na zalaganje Vlade koja među svojim ciljevima ima mjere usmjerene poboljšanju uvjeta poslovanja, smanjivanju barijera za poslovanje i poboljšanju poslovne klime. "To je ono što i istarskim poduzetnicima treba i to je politika koju istarski poduzetnici prepoznaju i očekuju da se nastavi u nadolazećem razdoblju. U našim reformskim planovima Vlada je pokazala da će to činiti", kazala je potpredsjednica Vlade i ministrica gospodarstva, dodajući i kako neovisno o kampanji za lokalne izbore, koja je odvukla jedan dio pozornosti, ministarstva i Vladini resori rade na postavljenim zadacima i ciljevima. "Mi smo nedavno usvojili nacionalni program reformi u kojem su opisani prioriteti i ciljevi koje ćemo ostvariti u idućih godinu dana, a koji su posebno usmjereni na mjere za osnaživanje uvjeta poslovanja, smanjivanju investicijskih barijera, pojeftinjenju načina poslovanja kroz objedinjavanja inspekcija. To su samo neke od tih mjera", naglasila je Dalić.