Screenshot: YouTube S DOLASKOM ljeta u Hrvatsku dolaze i brojni kruzeri, a nekako najviše pažnje privlače kruzeri koji se zaustavljaju diljem obale. No što se dogodilo kad je prvi gay kruzer stigao na ovo područje, Yugopapir donosi priču o prvom brodu s homoseksualnim putnicima koji je stigao u ovo područje, a priča bi vas mogla iznenaditi. Mislite li da smo se u međuvremenu odmaknuli od ovakvih razmišljanja? Srpanj 1981: Ni patka, ni izmišljotina, istina – cijela. Da bi se borio protiv gubitaka, dubrovački "Atlas" iznajmio je najluksuzniji jugoslavenski brod "Ambasador" međunarodnom udruženju homoseksualaca - "Partner travelu", agenciji iz Regensdorfa kod Ciriha, na čijem čelu stoji izvjesni Bob Fisher. Brod kreće 19. rujna iz Đenove pa krstari preko Ajačija, Tunisa, Malte, Krfa i Dubrovnika do Venecije. Dobrodošli na brod pederina, brod peškira, brod "los pederinos", brod muškoljubaca, brod tople braće ili kako ih sve ne zovu i kako ih, uostalom, pozivaju preko prospekata. Nur für Männer. U prijevodu - samo za muškarce. Dobrodošli na najluksuzniji brod "Ambasador" koji plovi pod jugoslavenskom zastavom. Prije dvije godine je potpuno renoviran i opremljen na svjetskom nivou. U te svrhe potrošeno je nekoliko milijardi starih dinara. Ali putnika nije bilo. Zbog toga ga je "Atlas" htio prodati Rumunjima prošle godine. Danas, budućnost je osigurana. Poslovnost prije svega Američka književnica Katherine Anne Porter postala je slavna po svom romanu "Brod budala". Na osnovu njenog teksta vidjeli smo i film "Brod luđaka". Vremena su se promijenila. Ne krstare više samo luđaci i budale, već i drugi sojevi ljudi. Već dva desetljeća po našem Jadranu kruže brodovi vodeći na raznorazne "fiš-piknike" isključivo nudiste. Sada su gosti homoseksualci. Na tom "Sonder-Kreuzfahrtu" prevozimo isključivo - muškarce. Nur für Männer! Možda ćemo jednog dana voziti samo lezbijke. Sretan put i dobro more! Poslovnost naprijed - moral može i pričekati. A kad fratri govore o ljubavi, kurva o poštenju i trgovac o dobroti - svi govore o onome što mu manjka. Onda je sve jasno. Ipak, da ne bi bilo zabune i da se gromovi moralista ne sruče na ovu uglednu turističku kuću, "Atlas" je samo iznajmio brod toj međunarodnoj pederskoj agenciji. Posada naša - klijentela internacionalna. To je čarter, kao što rade i druge prijevozničke organizacije, JAT i drugi. Glavno je da radi radnja, da se zarađuje i da se ne sjedi besposlen. YU klijentela Ovu strogo čuvanu poslovnu tajnu otkrili su pederi iz Beograda. U glavnom gradu ih je evidentirano preko 2000. Na njihove adrese stigli su prospekti ovog "ekskluzivnog putešestvija". U tim prospektima, uz slike samog broda, raspored kabina, golih muškaraca i cjenik koji se kreće od 1.080 do 2.995 švicarskih franaka. U dinarima - od 19.400 do 54.115, bez pristanišnih taksi, pića, ali s punim komforom, uslugama i zadovoljstvima. Između ostalog piše: "Izuzetno krstarenje ... Ekskluzivno ... Dođite sami, "bračno" ili grupno ... Svima je osigurana diskrecija i mogućnost za ispunjenje najintimnijih želja... Oblačenje - bez protokola. Gol, polugol, ili najsvečanije. Stvar ukusa" ... Radi provjere, teleksom smo "rezervirali" četverokrevetnu kabinu i to kao njihovi istomišljenici. Potvrđen je prijem uz kompliment i pozdrav da nismo jedini Jugovići na tom budućem brodu pederina. Normalno je da i za naše ima mjesta pod tim žutim suncem, odnosno žutim krugom na reveru - međunarodnom znaku raspoznavanja "homića". Mjesta ima za naše guzice, ali samo za švicarske franke. Za dinare ih ne možemo prodati! U staroj Grčkoj i Rimu, kod starih Jevreja pederastija je bila normalna, legalizirana stvar. Danas je to kažnjivo. Kažnjivije nego lezbijstvo. Njima se gleda kroz prste. Kažu da je to estetskije nego što su muški ljubavnici, ili muški bračni parovi. Stvar shvaćanja! Stvar morala! Stvar suda i društva! Hoće li ovo krstarenje dobiti svoj red vožnje u budućnosti - vidjet će se. Uzalud smo zvali odgovorne iz "Atlasa" da čujemo o ovom biznisu. Odgovora nije bilo. Stid ili poslovna tajna!?! Jedini refren - "mi smo samo prijevoznici i ništa više". Je li baš tako? Kada smo prije dva desetljeća otvorili širom vrata nudistima, mnogi su se zgražali. Vodile su se polemike i držale moralne prodike. Sada su te gole zadnjice postale zlatne koke našeg turizma. Udruženje naturista Hrvatske postalo je društvena organizacija u okviru Socijalističkog saveza radnog naroda Hrvatske. I kršne Dalmatinke i Crnogorke, koje su izrodile i po desetero djece, a da nisu vidjele golog muža, sada su pipničarke, kuharice ili sobarice tom plemenu golih. Vrijeme je učinilo svoje. Hoće li tako biti i s tim brodom pederina - vidjet će se. Jedan poslanik iz Turističkog saveza Jugoslavije s kojim smo razgovarali na ovu temu dao je ohrabrujuću izjavu: "Ne moramo se zbog toga uzbuđivati. U pitanju su njihove zadnjice, a ne naše!" A što je, onda - obraz? Napisao: Bora Razić (Duga, 1981.)