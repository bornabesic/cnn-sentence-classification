Glavni tajnik Mosta Nikola Grmoja izjavio je u ponedjeljak u Splitu kako poziva građane da na sljedećoj sjednici Hrvatskog sabora gledaju kako će u vezi sa zahtjevom za odstupanje ministra financija Zdravka Marića glasovati IDS, HNS, HSS i Milorad Pupovac, jer će to glasovanje, kako je rekao, biti u fokusu u danima pred nama. "Pozivam sve hrvatske građane da gledaju u srijedu raspravu i kada bude glasovanje - tko će biti ti koji se neće pojaviti, koji će biti suzdržani, to su oni koji su u dogovoru s HDZ-om koji su odlučili štiti kriminal u Agrokoru",  ustvrdio je Grmoja. "Neka gledaju kako će glasovati IDS-ovci, HNS-ovci i hoće li uopće glasovati, kako će glasovati HSS-ovci, kako će glasovati bard hrvatske ljevice Pupovac jer 'Novosti' su ljevičarski tjednik, i vidjet ćemo hoće li on štititi gazdu Todorića ili će glasovati protiv ministra (Zdravka Marića)",  izjavio je Grmoja novinarima u Splitu. Dodao je kako  je predsjednik Vlade Andrej Plenković rekao da ima većinu u Saboru, te ustvrdio da "te većine nema".  "Onda ćemo vidjeti što će biti dalje", rekao je Grmoja, odgovarajući na pitanje ima li Most svoj scenarij u predstojećim danima kako bi odgovorio na HDZ-ov scenarij. Dodao je da je "na potez premijer Plenković", koji je, prema Grmojinim tvrdnjama,  "odlučio štititi kriminal u Agrokoru po nalogu svojih mentora Božinovića, Šeksa, Valentića, Gregurića i ekipe koji već više od 20 godina upravljaju Hrvatskom". Na upit hoće li se na saborskoj sjednici raspravljati najprije o povjerenju predsjedniku Hrvatskog sabora Boži Petrovu ili o povjerenju ministru financija Zdravku Mariću, Grmoja je odgovorio kako su 'neki spremni na sve da zaštite kriminal u Agrokoru, ali predsjednik Sabora je Božo Petrov'. "Ja i svi Mostovci inzistirat ćemo da Božo Petrov kao predsjednik Sabora, iskoriti sve mogućnost koje ima poslovnikom a povjerenje Boži Petrovu može biti za 30 dana. Bit će sve po pravilima i poslovniku i koristit ćemo sve mogućnosti da se odupremo kriminalcima i onima koji ih štite", rekao je Grmoja. Također je najavio kako će Petrov na sljedećoj sjednici predložiti i usvajanje Zakona o arhivima. "Mene je ministrica Nina Obuljen radi Zakona o arhivima gađala mobitelom u Ministarstvu kulture i doživio sam uvrede i ostao sam začuđen. Očito im je to smetalo, možda je i to jedan od razloga za ovakav naprasan prekid suradnje s Mostom", rekao je nadalje Grmoja. Saborski zastupnik Mosta i kandidat za župana splitsko-dalmatinskog Miro Bulj, kojem je danas vodstvo Mosta izrazilo potporu druženjem s građanima na splitskoj Rivi, izjavio je kako je ovo "što je napravio Andrej Plenković gore nego što je napravio Karamarko. On je sluga gospodara Todorića, Valentića, Gregurića, Škegre - tih koji su upravljali Hrvatskom, rekao je Bulj. Prema njegovim riječima, premijer se nije želio riješiti  kriminala koji je napravljen u hrvatskom gospodarstvu, ne samo u Agrokoru, nego i u Hrvatskoj narodnoj banci i Hanfi. Potpredsjednik Sabora i glavni tajnik HDZ-a Gordan Jandroković, reagirajući u ponedjeljak na tvrdnje glavnog tajnika Mosta, Nikole Grmoje, rekao je da Most sebi daje legitimitet koji ne proizlazi iz podrške građana i biračkog tijela, nego iz uloge 'boraca protiv kriminala', zaključivši da je riječ o "svojevrsnom revolucionarnom pravu, a Most se pretvorio u skupinu opasnih ljudi". "Ovdje se radi o svojevrsnom revolucionarnom pravu, a Most se pretvorio u skupinu opasnih ljudi. To je nezabilježeno u političkom životu Hrvatske", rekao je Jandroković Hini, komentirajući izjavu političkog tajnika Nikole Gromoje u Splitu kako glasanje o povjerenju Boži Petrovu može biti i za mjesec dana.  Potpredsjednik Sabora Jandroković ocijenio je da su se članovi Mosta sada proglasili samozvanim borcima protiv kriminala, iako imaju manje od 10 posto potpore građana, pa zato ne dopuštaju demokratsku proceduru, jer će to značiti pobjedu kriminalaca.  Dodao je kako su Mostove teze totalitarne. "To su totalitarne teze. Most sebi daje legitimitet, ne tako da proizlazi podrškom građana, već legitimitet proizlazi jer su, kako smatraju 'borci protiv kriminala' ", rekao je Jandroković. I taj je legitimitet, po Mostovu mišljenju, jači od onoga koji se dobiva od biračkog tijela, dodao je. "To je revolucionarno pravo gdje se skupina ljudi proglašava jedinim dijelom društva koji je brana kriminalu. Ove izjave pokazuju da se Most pretvara u skupinu opasnih ljudi. To nismo do sada imali u demokratskoj povijesti Hrvatske", upozorio je potpredsjednik Hrvatskog sabora i glavni tajnik HDZ-a Jandroković.   