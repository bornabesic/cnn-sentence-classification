Njemačka kancelarka Angela Merkel odbacila je povezanost dolaska izbjeglica u Njemačku s opasnošću od terorističkih napada, prenose u četvrtak njemački mediji. – Fenomen islamističkog terorizma i Islamske države nije fenomen koji je stigao s izbjeglicama, nego smo s njim bili suočili prije – rekla je njemačka kancelarka i predsjednica Kršćansko-demokratske unije (CDU) u srijedu navečer na predizbornom skupu u Neustrelitzu u saveznoj pokrajini Mecklenburg-Vorpommern gdje se 4. rujna održavaju lokalni izbori. Merkel je naglasila kako postoje slučajevi u kojima se izbjeglice pokušalo vrbovati za islamistički terorizam, ali da je to tek rubni fenomen. U srpnju su u Njemačkoj izvedena dva teroristička napada u kojima su počinitelji bili izbjeglice iz Sirije i Afganistana. Merkel je obranila i novi sigurnosni koncept savezne vlade koja je na reagirala na pojačanu opasnost od terorizma najavama o dodatnom zapošljavanju policajaca i jačim nadzorom "crnih zona" interneta u kojima se obavljaju ilegalne djelatnosti poput prodaje oružja. Desno-populistička stranka Alternativa za Njemačku (AfD), koja se žestoko protivi politici Merkel prema izbjeglicama, optužuje kancelarku da je puštanjem izbjeglica u zemlju povećala opasnost od terorističkih napada. Prema posljednjim ispitivanjima javnog mnijenja, AfD u Mecklenburg-Vorpommernu, kao i u ostalim pokrajinama koje su se nekad nalazile u sastavu Istočne Njemačke, uživa veliku popularnost te se s 19 posto nalazi tek nekoliko postotaka iza CDU-a koji trenutačno uživa podršku 23 posto glasača. U saveznoj pokrajini Mecklenburg-Vorpommer nalazi se i izborna jedinica Angele Merkel. >> Merkel poručila: Njemačka neće mijenjati politiku prema izbjeglicama unatoč napadima. Nisam ni rekla da će biti jednostavno 