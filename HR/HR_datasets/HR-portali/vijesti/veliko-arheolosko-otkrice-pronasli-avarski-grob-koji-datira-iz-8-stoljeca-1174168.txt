Tijekom ovogodišnjih arheoloških istraživanja na lokalitetu Šarengrad – Klopare, nedaleko od Iloka, arheolozi su pronašli novih 18 avarskih grobova među kojima su i tri gdje su konjanici pokopani sa svojim konjima. Ipak, najvažniji nalaz je pronalazak groba u kojem je pokopan avarski vojnik sa palašem ili avarskom sabljom. - To je izuzetno vrijedan nalaz s obzirom da je do sada u Hrvatskoj pronađeno jako malo avarskih grobova u kojima se nalazi i njihova sablja. Očigledno je ovdje riječ o avarskom vojniku koji je bio više rangiran. Pronađena sablja biti će odnijeta na restauraciju, a onda će biti izložena kao dio stalnog postava Gradskog muzeja Ilok. U grobu su vidljivi i ostaci vojnoga pojasa - rekla je arheologinja Gradskog muzeja Ilok i voditeljica arheoloških istraživanja na ovom lokalitetu Andrea Rimpf. Dodaje kako ovaj nalaz s načinom izrade i ukrasima datira iz 725 godine te da kao takav ima iznimno veliku arheološku važnost. Inače, ovo je drugi primjerak avarske sablje koja je pronađena na ovim prostorima. Prva je pronađena 2005. godine, datira iz 1. stoljeća i izložena je u iločkom muzeju. Rimpf podsjeća kako su arheološka istraživanja na ovome lokalitetu kod Šarengrada započela prošle godine kada je pronađeno 45 avarskih grobova koji datiraju iz 8. stoljeća. Ovogodišnja arheološka istraživanja započela su prije desetak dana i trajat će još nekih tjedan i pol tako da je za očekivati nove vrijedne nalaze. Pojašnjava i da su Avari bili vojnički nastrojen narod koji je branio južne granice svoje države. - Kada završimo istraživanja na ovome lokalitetu planiramo nastaviti na čestici pored tako da je možemo očekivati još niz nalaza. Avari su ovdje obitavali dva stoljeća i živjeli su svojim naseljima. Prije pet godina grob jednoga avarskog vojnika pronađen je i na lokalitetu Gradac kod Bapske. Inače, Gradski muzej Ilok treći je muzej u Hrvatskoj po broju pronađenih avarskih predmeta do sada - zaključila je Rimpf.