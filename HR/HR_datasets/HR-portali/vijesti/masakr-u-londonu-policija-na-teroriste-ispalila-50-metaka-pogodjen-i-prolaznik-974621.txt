Foto: Getty images JUČER navečer u blizini London Bridgea dogodila su se dva teroristička napada u kojima je, kako je potvrdila policija, ubijeno najmanje sedam osoba. Iako je londonska policija jutros izvijestila o šestero mrtvih, oko 10 sati su objavili da je preminula još jedna žrtva. Gotovo 50 osoba je ozlijeđeno.  Policija je danas izvijestila i da su ubijena trojica napadača. Kako javljaju britanski mediji, tijekom napada su vikali "Ovo je za Alaha".  Na policijskoj press konferenciji održanoj poslijepodne u Londonu rečeno je kako je vatreno oružje upotrijebilo osam policajaca, koji su ispalili 50 metaka kako bi zaustavili džihadiste. Jedan od ispaljenih metaka pogodio je i ranio prolaznika, rečeno je na press konferenciji. >> Svjedok užasa u Londonu: "U kafić je ušla žena s prerezanim grkljanom"  >> Što do sada znamo o napadima u Londonu?  >> VELIKA GALERIJA Noć strave u Londonu Britanska prometna policija javila je da je među "teško ozlijeđenima" i jedan policajac.   Nosili lažne pojaseve s eksplozivom  Britanski dužnosnik za borbu protiv terorizma Mark Rowley izjavio je za Reuters da su naoružani policajci vrlo brzo i hrabro reagirali te se sukobili s tri naoružana muškarca, koji su ubijeni na Borough Marketu.  "Nažalost, šestoro ljudi je poginulo uz ta tri napadača. Osumnjičenima su se suprotstavili policajci, koji su ih ubili unutar osam minuta od prvog poziva. Osumnjičeni su nosili nešto što je sličilo na prsluke s eksplozivom, ali kasnije se pokazalo da su bili lažni", rekao je Rowley.  Britanska hitna služba izvijestila je, pak, da je, prema posljednjim podacima, u pet londonskih bolnica odvezla više od 30 ljudi, a još je brojne pacijente s manjim ozljedama zbrinula na licu mjesta. >> "SKLONITE SE, ODMAH!" Objavljena dramatična snimka iz kafića u blizini London Bridgea  >> Trump razbjesnio svijet tweetovima o napadima u Londonu  Više napada  Sve su to posljedice nekoliko incidenata u središtu Londona koji su se dogodili u kasnim satima u subotu. Prvo se bijeli kombi zaletio u pješake na London Bridgeu, zatim je, po riječima očevidaca, troje ljudi izašlo iz kombija s noževima i krenulo prema Borough Marketu ubadajući ljude na koje su naišli.  Britanska policija proglasila je subotnje incidente na London Bridgeu i Borough Marketu terorističkim činovima, dok je incident u Vauxhallu, koji se ranije također spominjao, bilo ranjavanje nožem koje nije povezano s incidentima na prve dvije spomenute lokacije. >> TEROR U LONDONU Sinoćnji napad već je treći koji se dogodio u Britaniji od ožujka  May: Sad je dosta!  Britanska premijerka Theresa May obratila se javnosti.  Izjavila je da se previše tolerirao ekstremizam u Velikoj Britaniji. Istaknula je da će biti potrebno odraditi "teške", vjerojatno i omalovažavajuće razgovore" u Velikoj Britaniji u vezi sa širenjem ekstremizma.  "U prijetnjama s kojima se suočavamo pojavljuje se novi trend jer terorizam uzgaja terorizam. Sad je dosta", poručila je. Nitko nije preuzeo odgovornost za napad  Zasad još nitko nije preuzeo odgovornost za napade u središtu Londona, ali džihadisti ISIS-a već slave pokolj po društvenim mrežama. Svega par sati prije napada pozvali su svoje sljedbenike da izvode napade kamionima i noževima.  Britanska premijerka Theresa May izjavila je u nedjelju da se incident u Londonu tretira kao potencijalni teroristički čin. >> DŽIHADISTI SLAVE Uoči pokolja u Londonu pozvali pristaše da ubijaju kamionima i noževima  Embed from Getty Images   Embed from Getty Images   Embed from Getty Images   Embed from Getty Images   Embed from Getty Images  Svjedoci opisuju zastrašujuće scene  Svjedoci su opisali kako se bijeli kombi zaletio u pješake na London Bridgeu srušivši nekoliko osoba.  "Izgledalo je kao da cilja na skupinu osoba. Sledio sam se i nisam znao što učiniti", kazao je Mark Roberts (53) za Reuters. Vidio je na tlu najmanje šest osoba nakon što je kombi prešao preko pločnika.  "Bilo je stravično", kazao je.  Vozač taksija kazao je za BBC da su trojica muškaraca izašla iz kombija s dugim noževima "i nasumično ubadala ljude duž Borough High ulice."  Svjedoci su opisali kako su ljudi trčali u barove u potrazi za utočištem.  "Ljudi su počeli trčati i vrištati i kombi se zabio u ogradu iza. Mi smo išli prema Borough Marketu i svi su ušli unutra (u bar). svi su u baru počeli gurati ljude s izlaza", kazao je 32-godišnji Brian za Reuters.  Drugi svjedok čija je majica bila krvava opisao je scenu panike u baru. "Aktivirali su alarm. Rijeka ljudi krenula je prema izlazima za nuždu. I potom su ljudi počeli vrištat i vraćati se", kazao je 31-godišnji muškarac.  "Iza ugla bio je muškarac s ubodnom ranom u vratu...U baru je bila liječnica koja mu je pomogla. Pritisnuli su ranu".  BBC radio prenio je svjedoke koji su opisali da su ljudi bacali stolove i stolce na napadače kako bi se zaštitili.  CNN prenosi svjedoka koji je kazao kako su dvojica muškaraca ušla u Borough Market i noževima napala dvije osobe. On je rekao da je konobarica zadobila ubodnu ranu u vrat a muškarac je ubodem u leđa.  BBC je prikazao desetke ljudi koji su bili žrtve napada i koje je s rukama na glavama u sigurnost odvela policija. Britanska Konzervativna stranka suspendirala predizbornu kampanju  Konzervativna stranka britanske premijerke Therese May suspendirala je nacionalnu predizbornu kampanju, izjavio je premijerkin glasnogovornik nakon terorističkog napada u Londonu u kojemu je ubijeno šest osoba.  "Konzervativna stranka danas ne ide u nacionalnu kampanju. Razmotrit ćemo to, kako bude dan odmicao i dok dolaze detalji o napadu", kazao je.  Londonski gradonačelnik Sadiq Khan rekao je da ne bi trebalo odgoditi parlamentarne izbore u zemlji predviđene za četvrtak.  Najavio je pojačanu nazočnost policije u gradu nakon smrtonosnog napada, ali je rekao da nema razloga za paniku. Pozvao je građane da ostanu mirni i oprezni.  Također je rekao da je službena razina prijetnje i dalje ozbiljna što znači da je napad vrlo vjerojatan.  "Jedna od stvari koje možemo napraviti kako bismo pokazali da nas to neće zastrašiti, jest izaći na izbore u četvrtak...", istaknuo je gradonačelnik.  "Nisam zagovornik odgađanja izbora. Strastveno vjerujem u demokraciju, u to da trebamo glasovati... jer je glasovanje jedna od stvari koju ti teroristi mrze, oni mrze demokraciju". Plenković izrazio sućut premijerki May  Predsjednik Vlade Republike Hrvatske Andrej Plenković uputio je izraze sućuti premijerki Ujedinjene Kraljevine Velike Britanije i Sjeverne Irske Theresi May u povodu najnovijeg terorističkog napada u Londonu.  „S tugom i ogorčenjem primio sam vijest o još jednom terorističkom napadu u Londonu. Brutalan, neljudski zločin prema nevinim i nasumičnim žrtvama, sve je ozbiljnija prijetnja društvu i sve je jasnije da ga samo ujedinjenom odlučnošću  možemo pobijediti. Suosjećamo s Vašim narodom i obiteljima ubijenih, a ozlijeđenima želimo brz i potpun oporavak".  U ime Vlade Republike Hrvatske i moje osobno, molim Vas da primite izraze duboke i iskrene sućuti i solidarnosti“, stoji u poruci predsjednika Vlade Plenkovića.