Promjenljivo razdoblje polako završava. Sporadične kiše i grmljavine bit će još danas, samo rijetko i sutra, a od vikenda slijede zamjetno stabilniji i topliji dani, u sljedećem tjednu u mnogim mjestima ove godine i prvi vrući, s najvišom temperaturom zraka 30,0 °C, pa i malo višom, kazao je Zoran Vakula za HRT. U četvrtak ma sjevernom Jadranu i u središnjim predjelima pretežno sunčano uz umjerenu naoblaku, a još u Slavoniji i gorskim predjelima oblačnije, ali uglavnom suho. U Dalmaciji promjenljivo oblačno sa sunčanim razdobljima, no mjestimice i uz kišu ili poneki pljusak s grmljavinom, osobito na krajnjem jugu gdje može biti izraženiji. Puhat će slab do umjeren sjeverni i sjeverozapadni vjetar, a na Jadranu umjerenai ponegdje jaka bura i sjeverozapadnjak. Najviša dnevna temperatura uglavnom između 19 i 24 °C, u gorju malo niža, javlja DHMZ. U petak pretežno sunčano, sredinom dana uz umjerenu naoblaku, a na krajnjem jugu i istoku zemlje moguće je i kratkotrajno malo kiše ili poneki pljusak. Vjetar slab do umjeren sjeveroistočni i sjeverozapadni, na Jadranu umjerena do jaka bura i sjeverozapadnjak. Najniža jutarnja temperatura od 8 do 13 na kopnu, između 11 i 17 na Jadranu, a najviša dnevna uglavnom od 20 do 25 °C. Za vikend pretežno sunčano i još toplije, uz najčešću najvišu temperatura zraka i na kopnu i na moru oko 26 °C, a u prvoj polovici sljedećega tjedna, uz južinu i dodatni dotok još toplijeg zraka, na mnogim će se meteorološkim postajama DHMZ-a mjeriti temperatura zraka oko 30 °C, pa i viša, ali još uvijek ne i dovoljno visoka za upozorenje na toplinske valove koji mogu djelovati na zdravlje. No, nekima bi to zatopljenje i prvi ovogodišnji vrući dani mogli biti neugodni.  Inače, u dosadašnjem dijelu svibnja vruć je dan zabilježen samo u prošli utorak na Mljetu. Iznadprosječno će toplo sljedećih dana biti i u gorju, na Zavižanu vjerojatno i blizu 20 °C. A i temperatura mora sve češće će biti 20 °C i malo viša. Posljednjih tjedan dana svibnja diljem će Hrvatske pridonijeti povećanju pozitivnog odstupanja srednje mjesečne temperature zraka pa će klimatološka ocjena mjeseca u većini krajeva vjerojatno biti "toplo", a ponegdje i "vrlo toplo", unatoč povremenih prodora hladnijeg zraka.  Prognoze za ljetne mjesece i dalje su postojane u prilično velikoj vjerojatnosti nastavka iznadprosječno visoke temperature zraka, osobito za srpanj i kolovoz!