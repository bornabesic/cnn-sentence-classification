Na Vitićevom neboderu, spomeniku kulture koji se nalazi na uglu Laginjine i Vojnovićeve ulice u Zagrebu, na jesen započinje obnova dotrajalih drvenih grilja. Podsjetimo, drvene grilje godinama predstavljaju opasnost za građane, što se i dogodilo u ožujku kada je golema grilja pala s pročelja na dječje igralište. Na sreću, nitko nije bio ozlijeđen, no stanari su bili ogorčeni jer su godinama upozoravali na opasnost. Posljednjih pet godina tražili su od Zavoda za zaštitu spomenika kulture da zajedno s njima financira obnovu zgrade, no problem je nastao zato što je zgrada spomenik kulture i nije ju jednostavno obnoviti. Nakon brojnih razgovora, iz Zavoda su pristali obnoviti zgradu te će umjesto teških drvenih grilja postaviti aluminijske, kako je prvobitno i zamislio arhitekt Ivan Vitić. - Presretni smo jer ćemo od spomeničke rente dobiti novac za obnovu zgrade. Nakon dugih i iscrpnih razgovora zahvalni smo svima u Zavodu jer su, iako nema pisanih tragova, uvažili činjenicu da je i sam Vitić kada je projektirao zgradu zamislio da se postave aluminijske grilje - kaže Gordana Matić, arhitektica i predstavnica stanara. Naime, aluminijske grilje mnogo su lakše od drvenih, a i mogu se bolje održavati. Aluminijske grilje mogu se demontirati, premazati i ponovno vratiti na pročelje, dok s drvenima to nije bilo moguće te su zato istrunule i postale velika opasnost. Natječaj za izvođača radova već je započeo i početak radova planira se na jesen. Stanari će tako preko upravitelja zgrade, Gradskog stambeno-komunalnog gospodarstva, podići kredit u banci, a kako bi dobili zatraženi iznos, morat će kao predujam izdvojiti 10 posto sredstava iz pričuve. Iznos s kojim će moći sudjelovati u troškovima iznosi 2,5 milijuna kuna. Za cijelu obnovu predviđeno je 8 milijuna kuna, a koliko će točno koštati znat će se tek nakon što izvođač radova napravi analizu. Također, stanari planiraju početi i s energetskom obnovom zgrade. Na južnom pročelju nebodera i istočnoj strani četverokatnice imaju problema s prozorima. Naime, 80 posto tog pročelja čine prozori kroz kojeg se gubi veliki postotak energije. Zavod je dozvolio i tu obnovu, ali su se stanari morali obratiti Gradskom uredu za energetiku. - Mi, kao fizičke osobe nismo mogli predati zahtjev za energetsku obnovu Fondu za zaštitu okoliša i energetsku učinkovitost te smo se obratili Gradu. Oni su pozitivno reagirali, podržali projekt i rekli nam da napravimo troškovnik. Trenutno dogovaramo sastanak na kojem ćemo im dati troškovnik - kaže Matić koja navodi kako bi nakon toga Grad trebao prijaviti projekt Fondu i umjesto stanara povući sredstva iz Fonda. Energetskom obnovom stanari bi i dalje imali drvene prozore kako se ne bi narušavao izgled spomenika kulture, ali bi se postavila izolacijska stakla koja zadržavaju energiju. Zamjena prozora je zapravo dio održive gradnje zgrade te se cijeli projekt zamjene prozora procjenjuje se na 3 milijuna kuna. Veći dio tih sredstava trebao bi se podmiriti iz Fonda, a ostatak plaćaju stanari kreditom koji će podići za obnovu zgrade. - Ovo je presedan jer je Vitićev neboder prva zgrada koja ide u energetsku obnovu, a k tome je i spomenik kulture - govori Matić koja se nada da će Vitićev neboder uskora zasjati u punom sjaju.