Višegodišnja suradnja između SDP-a i HNS-a ušla je u dramatičnu fazu i, zapravo, pitanje je može li se ove dvije stranke i dalje nazivati saveznicima. Iako u SDP-u podržavaju Anku Mrak-Taritaš u Zagrebu, HNS podupire Alena Kišića, SDP-ova kandidata za čelnika Varaždina. Ali da postoje ozbiljno nepovjerenje, što je najblaži izraz, potvrdio je Ivan Vrdoljak, kada je u utorak u programu N1 rekao da se u Primorsko-goranskoj županiji dogodila prevara, i to od strane Zlatka Komadine. - Imali smo s njim potpisan sporazum koji smo svi poštovali i na dan predavanja liste nas je izbacio s liste zbog neke odmazde. Bit ćemo oprezniji kad budemo razgovarali s tim ljudima na nacionalnoj razini. Kad nas jednom prevare, iznenadimo se, a kad drugi put idemo, pazimo - rekao je Vrdoljak. Prije 20 dana Komadina je žestoko kritizirao Vrdoljaka i Srećka Ferenčaka, glavnog tajnika HNS-a, koje je optužio da su “krivi za prekid 25-godišnje suradnje između HNS-a i SDP-a”. Komadina je izjavio da SDP i njegovi koalicijski partneri ne pristaju na ucjene i ne žele biti taoci unutarstranačkih sukoba u HNS-u. Vrdoljak i Ferenčak su netom prije potpisivanja koalicijskog sporazuma izmijenili listu kandidata i maknuli dvojicu od njih. Iako legitimna, odluka je izazvala veliko nezadovoljstvo HNS-a Primorsko-goranske županije, kojem je na čelu Marko Boras Mandić, kandidat za zamjenika župana. Iako nisu dirali Borasa Mandića, dobro upućeni izvori tvrde da ga Vrdoljak ne podržava još otkako se prije parlamentarnih izbora 2015. sukobio s vodstvom HNS-a jer mu nisu osigurali poziciju na listi s koje bi mogao u Sabor. U svakom slučaju, Komadina je ponašanje Ferenčaka i Vrdoljaka opisao kao “čistu ucjenu, ponuđenim izmjenama u zadnji trenutak”. Četiri dana poslije iz HNS-a je izbačen Boras Mandić i još tri člana koji su ostali na listi Komadine. U nedjelju je Komadina već u 1. krugu osvojio novi mandat župana, a lista SDP-a je dobila najviše glasova, ali ne i natpolovičnu većinu u skupštini. HNS-ova lista nije prešla izborni prag, ali je “uzela” nekoliko postotaka SDP-u, a Vrdoljak je Komadinu okrivio ako ne dođe do nacionalne koalicije HNS-SDP. U SDP-u kažu da se radi o nekorektnoj Vrdoljakovoj igri, makar nisu uvjereni da on može formalno uvesti HNS u koaliciju s HDZ-om. - Kada bi to pokušao, ostao bi bez pola stranke na čelu s A. Mrak-Taritaš. Zato čini sve kako bi se udaljio od SDP-a i zatim nastavio stvarno podržavati Vladu, iako će na riječima biti kritičan prema Plenkoviću i HDZ-u. U stvarnosti, Vrdoljak je svjestan da bi samostalnim izlaskom na izbore HNS ostao na 4 zastupnika, ali pogrešno je procijenio ako misli da će profitirati napadima na SDP - smatra član vodstva SDP-a. SDP bojkotira kampanju Anke Mrak TaritašOvo nije jedina sporna situacija na relaciji HNS - SDP. Recimo, utjecajni član HNS-a nedavno se u privatnom razgovoru požalio kako SDP gotovo u potpunosti bojkotira kampanju Anke Mrak-Taritaš za zagrebačku gradonačelnicu. - Mi kao budale sve odrađujemo, a njihovih ljudi nema nigdje - bio je jezgrovit njegov opis. A kako ocjenjuju prvi krug izbora, pokazala je poruka bliskog Vrdoljakova suradnika, koju je poslao potpisanom novinaru: “Ako je netko gubitnik, onda je to SDP”.