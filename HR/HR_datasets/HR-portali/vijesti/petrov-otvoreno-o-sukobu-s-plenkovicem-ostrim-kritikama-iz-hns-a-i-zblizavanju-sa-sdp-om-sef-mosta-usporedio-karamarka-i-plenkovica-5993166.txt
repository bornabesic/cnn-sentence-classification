Sugovornici Slobodne Dalmacije bili su trenutačno najtraženiji ljudi u državi. Mnogi žele njihove glave, jedni u figurativnom smislu, da ih se, želja je, zauvijek otarase, a drugi, poput novinara, hvataju ih doslovno, da ih intervjuiraju.  Za Slobodnu su dušu otvorili Božo Petrov, Ivan Kovačić, Vlaho Orepić, Slaven Dobrović i Nikola Grmoja.Već danas se u Saboru očekuje spektakl, a moguće i rasplet iznenadne političke krize. Ili početak novoga zapleta. S mostovcima u naslovnoj ulozi. Mostovcima koji su, kako nam uglas rekoše, odlučili uzvratiti udarac.Na prvi set pitanja odgovarali su kao jedan. Kratko i jasno, za lakše čitanje i razumijevanje. Drže se skupa te vjeruju kako će im baš to jedinstvo pomoći da se održe "iznad vode".Je li vas iznenadio potez premijera Plenkovića, odnosno je li vas dočekao nespremne?- Da, očekivali smo da će i ministar Marić i premijer postupiti odgovorno te da će ministar financija podnijeti ostavku, da Andrej Plenković neće žrtvovati čitavu Vladu zbog jednog nestranačkog ministra i da u demokraciji postoji sloboda mišljenja. S druge strane, nismo očekivali da premijer proziva ministre jer nisu izmislili izgovor za izostanak s glasanja. Tko ne bi bio iznenađen ovakvim izbjegavanjem utvrđivanja istinitih činjenica.Opće je mišljenje da Plenković vodi igru, da u ovoj "utakmici" protiv vas diktira tempo. Što ćete napraviti da preusmjerite zbivanja "na terenu"?- Tempo mogu diktirati samo zakonski rokovi i pravilnici putem kojim će se ova situacija razriješiti. Suočit ćemo se sada sa svima kojima je interesu da ne postoji transparentnost. Dužni smo građanima osigurati stabilnost države, a tu stabilnost trenutačno osiguravaju samo predsjednik Sabora i predsjednica RH.Što će se dogoditi u Saboru, kakva je prognoza, treba li igrati troznak ili...?- Vidjet ćemo tko štiti odgovorne za krizu u Agrokoru, a tko će svojim glasom potvrditi da su protiv ministra koji je u sukobu interesa i samim time ne može više obnašati svoju dužnost.Zbog čega premijer tako srčano štiti ministra Zdravka Marića?- Možemo samo nagađati, ali sve indicije upućuju na to da se štite pojedinci koji su znali što se u Agrokoru događa, a na to nisu reagirali.Ivica Relković, dojučer jedan od vas, kaže kako je Most nepodržavanjem Z. Marića počinio političko samoubojstvo, kako to komentirate?- Kako neodstupanje od stavova zbog kojeg su nam građani poklonili povjerenje može biti političko samoubojstvo? Da smo postupili protivno zaštiti nacionalnih interesa, mogli bismo govoriti o našem političkom i moralnom kraju.Znači, nije vas strah nestajanja Mosta, bez obzira što je evidentno da ćete u nekoj budućnosti, bližoj ili udaljenijoj, svejedno, teško naći novog partnera za vlast? Tko bi, naime, za partnera želio stranku koja se i na vlasti ponaša kao oporba.- Ukoliko pričamo o nacionalnoj razini, građani će, kada dođe do izbora, bilo prijevremenih ili redovnih, sigurno svojim glasovima nagraditi one koji se ne prodaju za fotelje i za naklonost krupnog kapitala.HNS udara po vama i jače od HDZ-a...- To samo govori za koju su se stranu opredijelili....SDP vas, veći dio SDP-a, hvali. Dojam je kao da ste postigli nekakav dogovor s Bernardićem, na istoj ste strani, izjave vam se podudaraju, možete li se zamisliti na vlasti u koaliciji sa SDP-om?- Nikakvog dogovora nema. Sva sličnost proizlazi iz toga što je i SDP protiv protuustavnih smjena i za to da javnost sazna tko je kriv za situaciju s Agrokorom.Da možete vratiti vrijeme, biste li nešto drukčije u partnerstvu s HDZ-om napravili?- To nije moguće, tako da ne trošimo energiju na '"što bi bilo kad bi bilo".Zašto bi birači trebali (ponovno) dati glas Mostu, bez obzira govorimo li o lokalnim ili pak novim izvanrednim izborima?- Upravo zato što nismo pognuli glave niti ćemo ikad skrenuti pogled od nepravde.     Božo Petrov još uvijek je predsjednik Sabora. Do kada...Jeste li odredili taktiku ? Kako ćete posložiti točke dnevnoga reda?Moj cilj je zaštititi instituciju Hrvatskog sabora te spriječiti bilo kakvu manipulaciju. Zna se što su prioriteti i koje teme su najvažnije. Za Most je to glasovanje o ministru Mariću, čime Vlada dokazuje da ima parlamentarnu većinu ili da Vlade više nema.Dugo vremena ste Plenkovića hvalili kao korektnog i poštenog pregovarača, potpuno različitog od kolege mu Tomislava Karamarka, mislite li još uvijek tako?- Dokad su se poštivali argumenti, dotad je postojala mogućnost suradnje. U ovom slučaju, kad je tema bila najvažnija odluka za Hrvatsku i njezino gospodarstvo u budućnosti, HDZ je odabrao političke odluke bez argumenata i očito zaštitu svega onog što se trebalo raščistiti oko Agrokora.Nažalost, gospodin Plenković se time pokazao kao nepošten autokrat, ali u ovom trenutku je manje bitno što ja mislim o njemu. Govorimo o interesu naše domovine, interesima svih građana i prikrivanju očitih kriminalnih aktivnosti.Je li Agrokor Plenkoviću ono što je INA bila Karamarku?- Nažalost, dogodila se vrlo slična situacija kao i s gospodinom Karamarkom. Naša reakcija u jednom i u drugom slučaju bila je jednaka. Most nema gazdu i nikom ništa nismo dužni osim hrvatskim građanima.Pogađaju li vas medijski napisi i komentari kolumnista koji vas opisuju kao provincijskog intelektualca nedostojna bitke s velikim igračima?- Niti najmanje. Ponosim se svojim Metkovićem i podrijetlom. Predstavljam svakog građanina ove zemlje kojemu je dosta kriminalnih političkih struktura. Radije bih postavio pitanje tko plaća pojedine kolumniste i čije interese štite.Hoćete li se kandidirati na lokalnim izborima?- O tome ću javnost obavijestiti na vrijeme.