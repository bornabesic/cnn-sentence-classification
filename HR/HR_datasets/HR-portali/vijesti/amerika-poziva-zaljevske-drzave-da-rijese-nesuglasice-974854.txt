Foto:Hina AMERIČKI državni tajnik Rex Tillerson i ministar obrane Jim Mattis u ponedjeljak su otkrili kako nisu očekivali odluku nekih arapskih zemalja da prekinu diplomatske odnose s Katarom radi borbe protiv terorizma te da su ih pozvali da riješe međusobne nesuglasice.   Saudijska Arabija, Egipat, Bahrein, Ujedinjeni Arapski Emirati i međunarodno priznata vlada Jemena u ponedjeljak su objavili da prekidaju diplomatske veze s Katarom kojeg optužuju za "potporu terorizmu", napose mrežama Al Kaidi, skupini Islamskoj državi (IS) i Muslimanskom bratstvu.   Takav prekid odnosa presedan je u Vijeću za suradnju Zaljevskih zemalja, ekonomsku i političku uniju šest država arapskog poluotoka. SAD želi posredovati u rješavanju problema  "Ne vjerujem da će to imati neki značajan, ako i bilo kakav utjecaj, na zajedničku borbu protiv terorizma u regiji ili u svijetu", poručio je Tillerson u Sydneyu nakon susreta američkih i australskih obrambenih dužnosnika.   Zaljevska regija igra važnu ulogu u američkoj borbi protiv Islamske države. Bahrein je dom Pete flote američke mornarice koja stražari morima Bliskog istoka i Središnje Azije, dok se u Kataru nalazi zračna baza Al Udeid iz koje Sjedinjene Države izvršavaju napade na militante u regiji.   Tillerson je pozvao države iz Vijeća da riješe svoje nesuglasice, te je izrazio spremnost Sjedinjenih Država da u tome posreduju.