Stotine tisuća računala u gotovo stotinu zemalja pogođene su u petak velikim kibernetičkim napadom softverom za koji se vjeruje da ga je razvila američka Nacionalna sigurnosna agencija (NSA), a među pogođenima su britanski zdravstveni sustav (NHS) i međunarodna kurirska služba FedEx. Stručnjaci proizvođača softvera Avast kazali su da su identificirali 57.000 zaraženih računala u 99 zemalja, a među najviše pogođenima su Rusija, Ukrajina i Tajvan. Napad je izveden takozvanim ucjenjivačkim softverom (ransomware) koji je blokirao pristup računalnom sustavu i potom tražio novac, u ovom slučaju između 300 i 600 dolara, kako bi ga odblokirao. Neke od žrtava platile su ucjenjivačima digitalnom valutom bitcoinom, kazali su sigurnosni stručnjaci, ali čini se da takvih i nije bilo previše. Naime, prema podacima kompanije Elliptic koja prati ilegalne aktivnosti vezane uz transakciju bitcoina, a koja ujedno radi i za sigurnosne službe SAD-a i Ujedinjenog Kraljevstva, procjenjuje da su kriminalci koji stoje iza globalnog napada ucjenom zaradili tek 20.000 dolara, piše Guardian.   - Naš je napor trenutno usmjeren prema relevantnom malwareu i dizanju sustava koji su onesposobljeni. Što se tiče identificiranja napadača, trenutno možemo reći da je na njihove adrese isplaćeno oko 20.000 dolara na ime ucjene - rekao je Tom Robinson, koosnivač tvrtke Elliptic.    - Zapravo postoje dvije verzije ovog malwarea. Jedan se pojavio još u travnju te smo identificirali Bitcoin adrese vezane uz to, a postoji i druga verzija koja se pojavila u petak, a u vezi koje smo identificirali ti povezane bitcoin adrese. One su do sada primile 8.2 bitcoina, što je oko 14.000 dolara. Zasad ih ucjenjivači još nisu povukli te stoga nemamo mogućnost da otkrijemo njihov identitet i prebivalište - rekao je Robinson. U svakom slučaju napad se tretira kao djelo kriminalaca, a ne kao cyber napad povezan sa sigurnosnim službama neke države.