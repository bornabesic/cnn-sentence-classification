Bjelovarski transvestit Tito Gubić (51), u javnosti poznatiji kao Ivana Zdravka Josipa Radoš, a kojem se na Općinskom kaznenom sudu u Zagrebu sudi za krađu haljina iz salona vjenčanica početkom siječnja ove godine, preko svog odvjetnika Mare Konjuha opetovano zahtijeva isključenje javnosti s rasprave, ali i ne samo to. Naime, nakon što mu je prvi zahtjev za izuzećem odbijen, Konjuh je odlučio zatražiti izuzeće raspravnog suca Nenada Lukića te predsjednika suda Vinka Mioča sumnjajući u njihovu nepristranost jer su dopustili da novinari, “čijem je medijskom linču Gubić izložen”, prisustvuju na ročištima. Obrazlažući razloge zašto ne želi prisustvo medija da prate tijek suđenja, Konjuh je naveo da je “njegovoj klijentici u više medicinskih vještačenja utvrđen poremećaj uloge spola u djetinjstvu”. - U nalazu bjelovarske bolnice od siječnja ove godine kod psihičkog profila okrivljenog se navodi da je u petom razredu osnovne škole osjetio potrebu da se oblači kao curica koja je imala težak obiteljski život. Po pitanju rodnog identiteta nije se mogla kontrolirati pa ju je otac kažnjavao batinama. Iz izvješća Centra za socijalnu skrb navodi se, pak, da pri upisu u Osnovnu školu zbog smetnji u psihofizičkom razvoju mora pohađati poseban program. Iz obilne medicinske dokumentacije dviju klinika za psihijatriju proizlazi da je u redovitom psihoterapijskom tretmanu, da ima poremećaj osobnosti, da provodi hormonalnu terapiju te da je u tranziciji od srpnja 2014. godine. Sve ovo navedeno ističem jer se u medijima pravo osobnosti okrivljene, isključivo povezuje s medijski poznatim slučajem za prijetnje (novinarki emisije Provjereno op.a.) – ustvrdio je odvjetnik Maro Konjuh dodajući kako je bezrazložno Gubić u javnosti prokazan da je ciljano promijenio identitet kako bi varao ljude. Zbog povrede svih svojih prava, posebice prava osobnosti, Gubić se obratio pravobraniteljici za ravnopravnost spolova što je dao na znanje sucu. No, činjenica da je u spis priloženo rješenje Gradskog ureda za opću upravu kojim je poništeno prethodno rješenje tog istog ureda kojim se Gubiću odobrava promjena imena u Ivana Zdravka Josipa Radoš jer je kasnijom provjerom utvrđeno da je Gubić dostavio krivotvorenu potvrdu o nekažnjavanju, okrivljenom Gubiću nije sjela. Priopćio mu je to sudac Nenad Lukić objasnivši potom svim prisutnika i razloge prvotnog odbijanja zahtjeva za izuzećem javnosti. - Ne vidim u čemu bi bilo povrijeđeno pravo za intimom okrivljene kad je evidentno da sama do istog ne drži. Pokazala je to i u televizijskoj emisiji Provjereno kad je pred svekolikom hrvatskom javnosti podigla suknju i pokazala svoje spolovilo auditoriju. Na taj je način pokazala vrlo nizak prag potrebe za intimom – kazao je sudac Lukić pa se Gubićev odvjetnik, nezadovoljan svime što je dosad čuo, ustao te zatražio izuzeća i suca Lukića ali i predsjednika suda Vinka Mioča. Sumnjajući u njihovu nepristranost, Konjuh je uvjerenja da će tijekom suđenja za krađu vjenčanica Gubiću itekako biti doveden u pitanje i njegov identitet. O svemu se u sudnici oglasio i zamjenik Općinskog državnog odvjetnika koji se ne slaže s izuzećem javnosti navodeći da je Gubićev odvjetnik u svom izlaganju oko zahtjeva za izuzećem, iznio puno više Gubićevih osobnih podataka nego što bi isti bili izneseni na samom suđenju. Kad će konačno početi suđenje Gubiću i tko će mu suditi i gdje, odlučit će viša instanca – Županijski sud u Zagrebu. Kraj sudskog procesa koji još nije dobio ni svoj pravi početak, priželjkuje Renata B., vlasnica salona vjenčanica 'Renata' iz zagrebačke Ilice koju je Gubić krađom 13 haljina olakšao za 13.680 kuna, a zbog čega tužiteljstvo za tog 51-godišnjeg muškarca koji se šminka i odijeva kao žena, traži 14 mjeseci zatvora. - Ni u jednom trenutku nisam posumnjala da je ispred mene muškarac. Bio je bahat i govorio u ženskom rodu te rekao da se zove Ivana. Rekla je da se udaje, da je zaljubljena i da će sutradan doći vremešni mladoženja Alojzije kako bi joj pomogao u odabiru između dvije vjenčanice. Isprobavala ih je, a sutradan je došla s nekom bakom koja je tri sata čekala u salonu dok je ova isprobavala haljine - ispričala nam je na početku prvog ročišta vlasnica salona.