Tvrtka Talent studio d.o.o. osnovana je u veljači ove godine na adresi sjedišta Agrokora, a osnovale su je tri djelatnice Agrokora bliske marketingu koji u koncernu vodi Iva Balent, kći Ivice Todorića. Potaknulo je to ovih dana spekulacije da ekipa iz marketinga navodno traži “izlaz” iz situacije u kojoj se našao Agrokor, i to možda kroz neku navodno novu kompaniju. Međutim, Iva Balent nam je jučer demantirala da razmišlja o napuštanju koncerna rekavši da je samo riječ o kuloarskim pričama. - U potpunosti sam posvećena svom trenutnom poslu u Agrokoru, gdje imam namjeru i dalje ostati - rekla je Iva Balent. Međutim, tvrtka Talent studio d.o.o. osnovana je 13. veljače ove godine, što je vidljivo u sudskom registru, a temeljni kapital iznosi 20 tisuća kuna i osnivačice su tri djelatnice Agrokora. Tvrtka je registrirana za niz djelatnosti kao što su: kupnja i prodaja robe, promidžba (reklama i propaganda), savjetovanje u vezi s poslovanjem i upravljanjem, savjetovanje pravnih osoba glede strukture kapitala, poslovne strategije i sličnih pitanja te pružanje usluga koje se odnose na poslovna spajanja i stjecanje dionica i poslovnih udjela u drugim društvima itd. Naš izvor blizak Agrokoru kaže kako je moguće da neki zaposlenici pokušavaju naći način da nastave poslovanje te da su možda spomenute djelatnice samostalno osnovale tvrtku. - Nije za osudu ako ljudi pokušavaju naći način da nastave poslovanje - komentira naš sugovornik.