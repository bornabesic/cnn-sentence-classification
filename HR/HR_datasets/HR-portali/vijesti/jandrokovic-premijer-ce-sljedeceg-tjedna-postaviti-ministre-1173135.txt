Predsjednik Hrvatskog sabora Gordan Jandroković izjavio je danas da će se u srijedu održati sjednica Predsjedništva Sabora, a plenarna sjednica 7. lipnja, kada očekuje da će premijer, u sklopu zakona, Ustava i saborskog poslovnika, predložiti nove ministre. Na novinarski upit kome bi birači u Zagrebu trebali dati podršku u drugom krugu lokalnih izbora, Jandroković je odgovorio kako je HDZ pobjednička stranka na tim izborima, osvojio je najveći broj župana, gradonačelnika i načelnika, kao i većinu u županijskim skupštinama, gradskim i općinskim vijećima. U sredinama u kojima idemo u drugi krug, podržavamo naše kandidate i vjerujemo da ćemo povećati broj župana,  gradonačelnika i načelnika, a u sredinama gdje nemamo naše kandidate, u dogovoru s našim županijskim, gradskim i općinskim organizacijama, djelovat ćemo i procijeniti što je korisno za građane u tim sredinama, rekao je. Na pitanje znači li to što nije izravno odgovorio prešutnu podršku Milanu Bandiću, Jandroković je odgovorio da svatko ima pravo odlučiti na biračkom mjestu za koga će glasovati. Birači HDZ-a isto tako odlučuju sukladno svojim procjenama i onome za što se kandidat ili kandidatkinja zalažu, gledaju programe, projekte i svjetonazor koji zastupa određeni kandidat. Tako da sam sasvim siguran da birači HDZ-a jako dobro znaju za koga u Zagrebu trebaju glasovati, rekao je Jandroković novinarima na Mirogoju gdje je položio vijence u povodu Dana Hrvatskog sabora. Na pitanje o mogućem raspuštanju zagrebačkog HDZ-a, Jandroković je rekao kako u HDZ-u postoje stranačka tijela koja odlučuju o takvim stvarima, a tek potom se istupa u medijima. Oni koji to rade na drukčiji način mislim da ne čine dobro HDZ-u, njegovoj stabilnosti i djelovanju lokalnih organizacija, ocijenio je. Dodao je kako se puno spekulira o mnogim temama te da pratimo medijske napise koji su u mnogočemu netočni i baziraju se na neutemeljenim i neistinitim informacijama i da ne želi komentirati medijska nagađanja. Na upit bi li trebalo promijeniti lex Agrokor da bi se moglo primijeniti načelo "roll upa", Jandroković je odgovorio da su te teme u nadležnosti Vlade, ona je ta koja svakodnevno komunicira s povjerenikom za Agrokor. Čekam informacije i sve podatke da bih mogao imati relevantan stav i nakon toga bih mogao odgovoriti, rekao je Jandroković novinarima.