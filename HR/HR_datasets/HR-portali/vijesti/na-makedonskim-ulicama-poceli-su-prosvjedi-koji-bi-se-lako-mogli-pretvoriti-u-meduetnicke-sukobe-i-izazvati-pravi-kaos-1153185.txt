Iako su se Makedonci nadali da će izbori napokon stabilizirati zemlju i širom otvoriti vrata prema EU i NATO-u, nažalost, na ulicama Makedonije ponovno prosvjedi. Politička situacija se dodatno zaoštrila nakon što je makedonski predsjednik Gjorge Ivanov odbio dati mandat za sastavljanje vlade čelniku Socijaldemokratskog saveza Makedonije (SDSM) Zoranu Zaevu koji je dobio parlamentarnu većinu dobivanjem potpore stranaka etničkih Albanaca.  "S obzirom na moju prisegu...ne mogu dati mandat nekome tko prijeti suverenitetu Makedonije", rekao je Ivanov ističući kako su stranke etničkih Albanaca uvjetovale potporu Zoranu Zaevu zahtjevom da se omogući šira upotreba albanskog jezika.  Na odluku Ivanova  odmah su reagirale i neke albanske stranke. Dr. Arben Taravari, glavni tajnik stranke Alijansa za Albance kazao je za Večernji list kako odluka predsjednika Ivanova nije iznenađenje. - Nije niti čudo što gospodin Ivanov nije dao mandat za sastavljanje vlade Zaevu jer je on član VMRO-DPMNE i mora slušati svog šefa Nikolu Gruevskog. Time je pokazao da nije nezavisan i nije predsjednik svih makedonskih građana. Svojom odlukom stavio se u funkciju VMRO-DPMNE i time prekršio makedonski ustav, kazao je Taravari očekujući brzu reakciju međunarodne zajednice koja će prisiliti predsjednika Ivanova na poštivanje volje makedonskih građana. Glasnogovornik VMRO-DPMNE, Ivo Kotevski, kazao je za Večernji list kako su uvjereni da je dogovor Zaeva i Albanskih stranaka štetan za Makedoniju te da vodi prema destabilizaciji zemlje. – Albanci su ucijenili Zaeva deklaracijom iz Tirane, a mi da spasimo Makedoniju, unatočneslaganju s gospodinom Zaevom i tome što je izgubio na izborima, ponudili smo mu da odbaci ucjenu albanskih stranaka i da ćemo mu mi dati podršku da sastavi vladu, što je on odbio. Međutim, VMRO-DPMNE odbija i nikada neće prihvatiti da makedonsku vladu formira Tirana, kazao je Kotevski. Dr. Arben Taravari, glavni tajnik stranke Alijansa za Albance, odbacuje optužbe tvrdeći da je DUI bio dogovorio istu platformu s Nikolom Gruevskim koji je čak bio fleksibilniji od Zorana Zaeva, ali su pregovori zapeli na ustroju pravosuđa i državnog odvjetništva, jer bi ta reforma mogla odvesti Gruevskog na optuženičku klupu. >> Odbor EP-a usvojio izvješća o napretku zemalja zapadnog Balkana: Evo što su kazali hrvatski zastupnici 