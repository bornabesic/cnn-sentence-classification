Screenshot: HRT SDP je zahtjevom za razrješenje ministra Marića izazvao potres u Vladi. O tome te nizu drugih aktualnih političkih tema danas je progovorio potpredsjednik SDP-a Peđa Grbin u emisiji "Nedjeljom u dva" kod Aleksandra Stankovića.  Grbin se osvrnuo i na stanje u vlastitoj stranci. "Mi kao oporba imamo jednu obvezu - kada vidimo da nešto ne valja, da netko postupa protuzakonito, onda moramo reagirati. To smo učinili i pokrenuli postupak opoziva Zdravka Marića. Žao mi je što se ovaj scenarij ponavlja, volio bih da nemamo krizu vlasti. Ako je nekome javni interes ispred osobnih, podržat će našu inicijativu. MOST je pokazao da imaju elementarni moral, kad dođu pred zid, ipak izaberu ono što je ispravno. Ja podržavam suradnju sa svima onima koji prihvaćaju naše temeljne vrijednosti: ljudska prava, sprečavanje govora mržnje i slično. Ako to MOST prihvaća, može razgovarati o onome dalje. Ako je MOST spreman na ozbiljnu suradnju gdje neće gurati populizam, onda je takva suradnja moguća. Zadnjih godinu i pol mislim da ne govori u prilog takvoj suradnji. MOST je težak, ali nijedna suradnja u politici nije laka. Ako se možemo o temeljnome dogovoriti, onda možemo i dalje", kazao je Grbin. O rušenju Petrova "Do smjene Bože Petrova dolazi u onom trenutku u kojem je on reagirao na sukob interesa u Vladi. Umjesto Petrova će doći Jandroković, Reiner ili Brkić. Sad, je li meni kao SDP-ovcu draže da na čelu Sabora sjedi čovjek tko je u četvrtak prihvatio našu inicijativu, ili da tamo zasjedne Brkić, na primjer? Nismo podržali inicijativu za smjenu Petrova niti ćemo glasati za njegov opoziv", istaknuo je. "U ovom trenutku saborsku većinu nema nitko, to je apsolutna činjenica. Sljedećih nekoliko dana će biti izuzetno dinamično. Prvo ide rasprava o povjerenju Mariću, pa onda Petrovu. Koliko je meni poznato, to se nije dogodilo od smjene Stjepana Mesića", dodao je Grbin. O postupku protiv Dalić "Zbog načina na koji obnaša dužnost, pokrenut ćemo i postupak o Dalić. Njezin suprug je visoko u INA-i. Htjeli smo da Povjerenstvo o sukobu interesa odluči, ali došlo je do Lex Agrokora... Danas je jasno da je izrada tog zakona sve samo ne transparentna. Prilikom izrade tog zakona koristili su se vanjski suradnici, imamo indicije da je to bilo odvjetničko društvo koje je radilo za VTB banku, a da je to isto društvo kasnije radilo za Agrokor. Jučer Dalić govori da je bila na čelu radne grupe za zakon, do jučer nismo znali ni da postoji ta grupa. Tko ju je formirao? Kada su zasjedali?", upitao se Grbin. "Prilikom pripremnih rasprava o Lex Agrokoru ruske banke su kontaktirale i SDP. Mi smo se sastali s njima da poslušamo njihove argumente. Razlog sastanka? Lobirali su kod nas da podržimo taj zakon. Rekli smo im jasno "NE". Sberbanka je najavila tužbu protiv Hrvatske, stupanje na snagu lex Agrokora izvlastilo je Sberbanku u vrijednosti od 1,1 milijardi eura - Hrvatska je otvorila vrata toj banci da to potraživanje preko države naplati", otkrio je Grbin. Na pitanje o tome kako u mandatu SDP-a nije bilo većeg nadzora nad Agrokorom, Grbin je odvratio da je to privatna firma. O Agrokoru "Agrokor je privatno trgovačko društvo. Ono posluje onako kako smatra da treba. Država postavlja regulativu. Kad je ista prekršena, tek tada država reagira. Da smo mi na vlasti, provjerili bismo u siječnju što se može napraviti u sklopu postojećih zakona. Da smo zaključili da je to nemoguće, intervenirali bismo u Stečajni zakon. Tako ne bi bilo odgovornosti RH, pa se 1,1 milijarda eura ne bi naplatila od sviju nas. Princip prvotne naplate bi se ugradio u postupak predstečajne nagodbe. Onda bi se to moglo primijeniti i na druga društva, ne samo na Agrokor. Ovaj zakon, ovako kako je napisan, ne pomaže ni Krašu, ni drugima", objasnio je Grbin. Na pitanje o tome bi li Branko Grčić mogao biti potpredsjednik Vlade ako se zna da je njegova supruga u Agrokoru, Grbin je odgovorio kratko: "Teško". O odgovornosti za krizu u Agrokoru "Mogao bih reći da nema odgovornosti SDP-a za krizu u Agrokoru, ali to bi bilo pogrešno. Postoji odgovornost, ali treba razlikovati odgovornost u nastajanju koncerna te odgovornost koja postoji sada kad je balon eksplodirao, kada postoji ozbiljna mogućnost da to plaćamo svi mi. Mi smo pokrenuli i inicijativu za osnivanje istražnog povjerenstva koje bi trebalo ispitati situaciju oko Agrokora. Da vidimo kako je došlo do toga i da se to više ne ponovi", rekao je. O Milanovićevom neradu Grbin je pred Stankovićem branio Milanovićevu odluku da se mjesecima ne pojavljuje u Saboru, a da prima plaću. "Dan nakon što smo izgubili parlamentarne izbore, Zoran je izašao pred javnost i priznao poraz i rekao da mora otići. On nije istupao u javnosti nakon toga jer je htio da tranzicija u SDP-u prođe bez njegove intervencije.  Politički rad Milanovića u zadnjih 10 godina bio je itekako kvalitetan, ako gledamo samo iz aspekta plaće, on je to zaradio. Milanović je na neki način imao otkazni rok. Ako ćemo gledati isključivo kroz novac, više bi koštao građane da je uzeo 6+6 nego ovako četiri mjeseca što ga nije bilo", kazao je Grbin. O arbitraži sa Slovenijom "Pitanje odnosa sa Slovenijom je vrlo složeno. Slovenija je muljala u arbitraži, umetala spise u arbitražu. Nakon toga je Vlada, na temelju zaključka Sabora, informirala Sloveniju. Ona nije prihvatila prestanak sporazuma, naravno. Ja nemam točne informacije što se događalo po tom pitanju otkad je HDZ na vlasti, zato sam i zatražio da mi se dostave informacije o poduzetim radnjama", kazao je Grbin.