U Hrvatskoj nema izvanrednih okolnosti kao što su rat ili duboka gospodarska kriza, zbog kojih bi se morala sastavljati vlada nacionalnog spasa, no čini se da u HDZ-u i SDP-u ipak sazrijeva svijest o tome da je nakon sljedećih parlamentarnih izbora nužna velika koalicija. Za takvu mogućnost ovih se dana zauzeo najprije Vladimir Šeks, jedan od ključnih savjetnika predsjednika HDZ-a Andreja Plenkovića, a sada mu se pridružio i Siniša Hajdaš Dončić, član Predsjedništva SDP-a, koji je inače bio jedan od najbližih suradnika Zorana Milanovića. Razlozi za veliku koaliciju Više je razloga za veliku koaliciju. Kao što smo već pisali, jedan od njih je promjena raspoloženja biračkoga tijela na štetu velikih, tradicionalnih stranaka. Na birališta dolazi sve više protestnih birača koji se, u potrazi za alternativom, priklanjaju novim političkim grupacijama. Protestni glasovi donijeli su pak veliko šarenilo u Sabor, što za demokratizaciju društva i ne mora biti loše, no generirali su i političku nestabilnost u kojoj Vlada ne može normalno funkcionirati ni šest mjeseci. U takvim okolnostima stabilnost se može postići jedino dogovorom najjačih stranaka. No najvažniji razlog za veliku koaliciju mogao bi se definirati sintagmom “nacionalni interesi”. Nemojmo zaboraviti da Hrvatska još nije riješila svoja granična pitanja sa susjedima i da će se ubrzo suočiti s arbitražnom odlukom o granici sa Slovenijom. A tu je i niz tempiranih bombi: Agrokor, Ina, tsunami inozemnih dugova koji stižu na naplatu, terorizam, migranti. Da ne govorimo o demografskoj katastrofi koja prijeti slomom mirovinskog sustava. A što ćemo s očajnim položajem Hrvata u BiH? Samo ih Hrvatska može zaštititi od majorizacije i pomoći im da opstanu. Ako ništa drugo, da bi joj bili strateško zaleđe. Stoga nije teško zamisliti sporazum HDZ-a, SDP-a i, recimo, HSS-a, koji je poželjan i jednima i drugima. Sporazum s precizno definiranim programom koji bi ostvarili sposobni znalci. Dođu li u pitanje nacionalni interesi, nema te ideologije koja bi mogla spriječiti formiranje jedne takve vlade. 