Od trenutka kada je objavljeno da je Anis Amri glavni osumnjičenik za napad na božićni sajam u Berlinu, telefoni u jednoj kući u Kairouanu u Tunisu ne prestaju zvoniti. Tamo je Amri nekada živio s roditeljima i petero braće i sestara, ali sada je sasvim sigurno da do ujedinjenja cijele obitelji više nikada neće doći. Amri je danas najtraženiji navodni terorist na svijetu i izgledi da do Tunisa dođe u jednom komadu ravni su nuli. U njegovoj obiteljskoj kući vlada nevjerica. Nitko još ne može vjerovati da je njihov brat počinio takav monstruozan zločin. - S bratom sam vrlo često komunicirao preko Facebooka. Nisam imao pojma čime se bavi, nisam znao baš ništa. Zabrinut sam kao i svi ostali - rekao je njegov brat Walid za Bild naglasivši da obitelj Amri nema nikakve veze s ISIS-om. - Posljednji put smo komunicirali prije dva tjedna. Sve preko Facebooka... Da vam budem iskren, nisam imao ni njegov broj telefona. U svakom slučaju, kad smo zadnji put razgovarali, rekao mi je da nije dobio stalno boravište u Njemačkoj, ali da je dobro - rekao je Walid dodavši da nikada nije slao novac u Tunis. - Ne znam je li uopće imao novca... Kako god bilo, svi smo u šoku, ne mogu vjerovati da je on počinio taj zločin. I drugi brat Abdelkader za AFP je opisao šok koji je doživio kada je saznao da cijela Europa traga za Amrijem. - Kad sam vidio njegovo lice na TV-u, skoro sam pao sa stolice. Nisam mogao vjerovati svojim očima! Abdelkader kaže da jednostavno ne vjeruje da je Amri kadar ovako nešto napraviti. - Ako se dokaže da je stvarno kriv za ubojstvo 12 nedužnih ljudi, onda zaslužuju najtežu moguću kaznu! Naša obitelj odbacuje svaki vid nasilja i terorizma. Nemamo baš nikakvih veza s teroristima. Sestra Najoua je također bila u stalnoj komunikaciji s Anisom. - Nisam stekla dojam da se nešto događa. Svaki put kad smo razgovarali preko Skypea bio je nasmijan i sretan. Ovo je preveliki šok za sve nas... Prema navodima tuniških medija, Anis Amri je imao velikih problema sa zakonom i u svojoj matičnoj zemlji. Navodno je bio nekoliko puta uhićen zbog ubojstava povezanih s drogom. U Italiju je otišao 2011. godine, gdje je četiri godine proveo iza rešetaka jer je zapalio neku školu. Kad je izašao na slobodu, odselio se u Njemačku.