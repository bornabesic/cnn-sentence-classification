"Napuštamo Pariški sporazum i ispregovarat ćemo novi, pošteniji." Zemlje članice EU u priopćenju su navele da se Pariški sporazum ne može mijenjati. "Izabrali su me da predstavljam građane Pittsburgha, a ne Pariza." Možda, ali vrijedi napomenuti da je izborna jedinica u koju spada Pittsburgh većinski glasala za demokratkinju Hillary Clinton koja je osvojila 56 posto glasova, za razliku od Donalda Trumpa koji je dobio 40 posto. Grad ima strategiju za borbu protiv klimatskih promjena i obvezao se smanjiti štetne emisije CO2, a gradonačelnik Bill Peduto izjavio je da će grad i dalje slijediti smjernice Pariškog sporazuma zbog svojih ljudi, ekonomije i budućnosti. "Kini je prema Pariškom sporazumu dopuštena gradnja stotina novih termoelektrana na ugljen. Indija do 2020. može udvostručiti proizvodnju ugljena." Sporazum je neobvezujući i zemlje same postavljaju svoje ciljeve. Sporazum ne priječi SAD da gradi postrojenja na ugljen. Takva postrojenja u Kini i Indiji gasila su se u prvom redu zbog zahtjeva tržišta, poput niske cijene prirodnog plina. "Prema studiji tvrtke za konzalting NERA, Pariški sporazum koštao bi SAD gotovo tri bilijuna dolara idućih desetljeća. Do 2040. godine bilo bi izgubljeno 6,5 milijuna industrijskih radnih mjesta, od čega 3,1 milijun u proizvodnom sektoru." Tu studiju platile su dvije skupine koje se dugo protive okolišnim regulativama. To su Američka trgovinska komora i Američko udruženje za formiranje kapitala. Poznato je da ih financijski potpomažu subjekti kojima je u interesu da se nastavi korištenje fosilnih goriva. Među ostalim, financirale su ih zaklade pod kontrolom braće Koch čija kompanija posjeduje rafinerije, naftovode i plinovode. "Sporazum neće srezati radna mjesta vezana za ugljen, nego će ih prebaciti iz SAD-a u strane zemlje." Prema podacima Ministarstva energije, oko 373.000 Amerikanaca radi u solarnoj energiji - dvostruko više nego u industriji ugljena. Radna mjesta vezana za ugljen već dugo nestaju, dijelom zbog automatizacije, a dijelom zbog jeftinog plina. Vjerojatnije je, tvrde ekonomisti, da će se radna mjesta vezana za obnovljivu energiju preseliti u Kinu i drugdje zbog velikog ulaganja u taj sektor. "Čak i ako se Pariški sporazum potpuno implementira, do 2100. godine smanjit će se globalna temperatura za 0,2 Celzijeva stupnja. To je sitna, sitna količina." Trump se referira na istraživanje sveučilišta MIT iz 2015. godine. No, autori tog izvješća ističu kako Trumpovu tvrdnju da to ne vrijedi truda smatraju netočnom, a svoje rezultate izvađenima iz konteksta jer sporazum predviđa da zemlje potpisnice mogu mijenjati svoje ciljeve nakon 2030. godine. Poanta je da je Pariški sporazum mali korak, ali prvi u nizu. Svaka desetina Celzijeva stupnja, tvrde znanstvenici, smanjuje vjerojatnost ekstremnog vremena. "Zeleni fond UN-a mogao bi natjerati SAD da plati desetke milijardi dolara nakon što je SAD već dao milijardu dolara. Nitko drugi nije ni blizu tom iznosu. Većina zemalja nije uplatila ništa. A američki fond za rat protiv terorizma je opljačkan u tu svrhu." Nije točno da druge zemlje nisu obećale sudjelovati u Zelenom fondu. Čak 43 zemlje obvezale su se dati novac, uključujući devet zemalja u razvoju. Obećale su platiti 10,13 milijardi dolara, a američki udio je tri milijarde. No, novac nije uzet iz fonda za američku obranu, nego iz fonda za financiranje stabilnosti zemalja za koje SAD procijeni da je to potrebno. "Kina će moći povećavati emisije čak 13 godina. Za to vrijeme mogu raditi što žele. Indija dobiva milijarde dolara u pomoći od razvijenih zemalja." Kina je obećala da će smanjiti emisije za 60 do 65 posto do 2030., a Indija za 33 do 35 posto.