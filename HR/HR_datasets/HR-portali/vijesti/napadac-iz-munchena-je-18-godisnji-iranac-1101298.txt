Napadač iz trgovačkog centra u Njemačkoj je 18-godišnji  Iranac iz Münchena,  rekao je šef policije Hubertus Andrae na konferenciji za novinare, dodavši da motivi zločina nisu poznati. Riječ je o 18- godišnjaku čije je ime Ali David Sonboly. Vjeruje se da je živio s roditeljima u četvrti Maxvorsdtadt.Nitko drugi nije osumnjičen za pucnjavu u kojoj je poginulo devet ljudi, a najmanje 21 osoba je ozlijeđena. Napad se dogodio u trgovačkom centru Olympia oko 5 kilometara sjeverozapadno od centra Münchena. Pratite tijek događanja:  18.20 - Njemački ministar unutarnjih poslova Thomas de Maiziere izjavio je danas da su nasilne video igrice inspirirale mladog Iranca koji je jučer u Muenchenu ubio devetoro ljudi. "Golemi broj igrica na internetu koje veličaju nasilje bez sumnje je ostavio traga na počinitelja", rekao je ministar nakon sastanka sigurnosnog stožera savezne vlade na kojem se raspravljalo o ubilačkom pohodu 18-godišnjaka u glavnom gradu Bavarske. Dodao je da se radi o "djelu pojedinca" koji je dosad bio "potpuno nepoznat" vlastima i odbacio bilo kakvu povezanost s islamističkom scenom. De Maiziere je upozorio na to kako je potrebna "funkcionirajuća okolina" kako bi se ne vrijeme otkrilo ponašanje koje vodi tragedijama poput one u Muenchenu. "Ono što nam je potrebno su građani koji obraćaju pozornost", rekao je de Maiziere i dodao kako postoje indicije da je 18-togodišnji Ali David Sonboly, sin useljenika iz Irana, bio žrtva mobinga u školi. Prema informacijama medija, 18-godišnji Sonboly je preko Facebooka žrtve namamio u restoran brze hrane McDonalds, blizu trgovačkog centra Olympia, nudeći im besplatne obroke. 17.16 - Thomas Salbey (57), čovjek koji je snimio napadača u blizini trgovačkog centra ispričao je za Bild što je sve vidio. - Pio sam pivo nakon posla i začuo pucnjeve. Prvo kod McDonaldsa - bam, bam, bam - tako je zvučalo. Tada su ljudi počeli istrčavati iz trgovačkog centra koji se nalazi točno ispod naše kuće. Prvo sam pomislio da puca iz Kalašnjikova. Tada sam pogledao s balkona i vidio kako muškarac prolazi kroz stakleni ulaz. Napunio je pištolj, a ja sam bacio svoju bocu piva na njega. Boca je pala na stakleni krov, ail mislim da nije ništa čuo - ispričao je Salbey. Rekao je da je napadaču, kad se pojavio na krovu parkirališta, viknuo: 'ti si lud', na što mu je ovaj odgovorio 'Ja sam Nijemac'. Tada je, ispričao je Salbey, napadač zapucao prema njemu. - Imam rupe na balkonu i komad metka - dodao je. 17.00 - Kosovski predsjednik Hashim Thaci proglasio je je nedjelju danom žalosti za troje mladih Albanaca koji su ubijeni u pucnjavi u Munchenu. Thaci je rekao da su dvije djevojčice i muškarac koji su ubijeni heroji rata za zajedničku slobodu i vrijednosti u Europi. 14.50 - Njemačka kancelarka Angela Merkel izjavila je da je zemlja u dubokoj žalosti zbog onih koji se nikada neće vratiti svojim obiteljima. 'Dijelimo vašu bol, mislimo na vas i patimo s vama', rekla je Merkel i dodala kako se nada da će se ozlijeđeni brzo oporaviti. Kancelarka je istaknula kako se s jučerašnjim napadom još teže nositi jer se zadnjih dana dogodilo njih nekoliko, onaj u Nici te napad sjekirom i nožem u vlaku u Bavarskoj. 14.20 - Troje Kosovara, troje Turaka i jedan Grk nalaze se među devet žrtava ubijenih u napadu jučer navečer ispred trgovačkog centra u Muenchenu, objavile su danas zemlje čini su državljani stradali. Turski ministar vanjskih poslova Mevlut Cavusoglu naveo je u izjavi za turski informativni kanal NTV da je među žrtvama troje turskih državljana te da je ministarstvo kontaktiralo obitelji ubijenih. Za sada nema dodatnih informacija o žrtvama. Priština je također sa svoje strane objavila da su tri ubijene osobe bili kosovski Albanci, a prema navodima lokalnih medija riječ je o jednom 21-godišnjaku te dvije ženske osobe od kojih je jedna 14-godišnjakinja. Grčko ministarstvo vanjskih poslova priopćilo je da je među ubijenima i jedan Grk. Počinitelj napada, 18-godišnjak njemačko-iranskog podrijetla, koji je i ranio 16 ljudi, patio je od psihijatrijskih problema i nije povezan s islamističkim miljeom, priopćila je njemačka policija. Načelnik bavarske policije ranije je rekao da je među žrtvama napada sedam tinejdžera. 13:48 - Sonboly je uoči napada proučavao prijašnje ubilačke pohode, a policija napad povezuje i s pokoljem koji se na isti dan prije pet godina dogodio u Norveškoj, priopćila je njemačka policija. "Povezanost s pokoljem u Norveškoj se nameće sama po sebi", rekao je predsjednik Policijske uprave Muenchen Hubertus Andrau ukazujući na to da se jučerašnji pokolj dogodio na petu godišnjicu atentata u Oslu kada je desničarski ekstremist Andreas Breivik ubio 77 osoba. 13:23 - Napadač Ali David Sonboly koristio se lažnim, ženskim imenom Selina Akim na Facebooku, a nakon što je postalo poznato o kome je riječ Facebook je ukinuo njegov profil.  12.40 - Prema dosadašnjoj istrazi čini se da napadač nije imao političkih motiva. Među žrtvama nema turista, sve žrtve su iz susjedstva, uključujući tri žene i sedam muškaraca u dobi od 15 do 45 godina.  12.33 - Šef minhenske policije Hubertus Andrae ističe da nema nikakvih naznaka da je napadač imao pomoć. Također, nije bio izbjeglica. Rođen je u Munchenu. U sobi mu nisu pronašli nikakvu povezanost s Islamskom državom. 12.30 Ubojica je primao psihijatrijsku i liječničku njegu, objavljeno je na konferenciji za medije. Još nije poznato je li tijekom napada bio pod utjecajem droga ili alkohola.  12.20 - Tri kosovska Albanca su među devet osoba ubijenih u petak u Muenchenu kada je osamnaestogodišnji njemačko-iranski državljanin zapucao a zatim se ubio, priopćila je u subotu službena Priština 11.20 - Jedan susjed je napadača opisao lokalnim medijima: "Dečko je bio vrlo vrlo pristojan. Stvarno ne mogu reći ništa loše o njemu".  11.15 - Bavarska policija identificirala je napadača. Riječ je o 18- Godišnjaku čije je ime Ali David Sonboly. Vjeruje se da je živio s roditeljima u četvrti Maxvorsdtadt. 10:38 - Policija moli građane i svjedoke da im dostave video snimke, audio zapise, fotografije o pucnjavi. 10.25 - Svjedokinja Loretta ispričala je za CNN događaj iz McDonaldsa: Moj sin (8) vidio je kako napadač puni svoje oružje u muškom WC-u McDonaldsa. Izašla sam iz WC-a i čula sam nešto kao alarm, boom, boom. Ubijao je djecu, djeca su sjedila i jela, nisu stigli ni potrčati, ispričala je Loretta. Rekla je i da je čula kako je napadač vikao "Allahu Akbar". Kaže da je prepoznala te riječi jer je i sama muslimanka s Kosova, javlja CNN. 10.00 - Ruski predsjednik Vladimir Putin poslao je poruku suosjećanja njemačkoj kancelarki Angeli Merkel i premijeru Bavarske zbog minhenskog napada, javljaju ruske agencije 9.30 - Iran je osudio napad. Glasnogovornik iranske diplomacije Bahram Ghassemi osudio je ubijanje nevinih te izrazio solidarnost s njemačkom vladom i narodom, javila je državna medijska agencija IRNA. Pozvao je na sveopću borbu protiv nasilja. 8.32 - Njemački Bild javlja kako policija ispituje napadačeva oca, a forenzički tim pretražuje njihov obiteljski dom. Osumnjičenik je živio u četvrti Maxvorstadt 8.28 - Angela Merkel sastat će se danas s tajnim službama u Berlinu  8.27 - 16 ljudi je i dalje u bolnici, tri osobe su u kritičnom stanju. Među žrtvama ima i djece 8.20 - Šef minhenske policije jutros je na konferenciji za medije izjavio da još uvijek nisu u potpunosti poznati motivi napadača 8.15 Napadač, koji je ubio najmanje 9 osoba, u jednom trenutku se našao u žustroj svađi s drugim muškarcem. Pritom je napadač povikao: "Ja sam Nijemac!" Poslije je policija otkrila da napadač ima 18 godina i dvojno državljanstvo Njemačke i Irana. Nije imao kriminalni dosje. Tijelo napadača pronađeno je oko jedan kilometar od trgovačkog centra. Crveni ruksak pronađen u blizini tijela ispitan je na eksploziv, izvijestila je policija. Jedna osoba osumnjičena za teroristički napad u trgovačkom centru u Münchenu izvršila je samoubojstvo, objavila je jutros njemačka policija, dodavši kako pretpostavlja da je to ujedno i jedini napadač. Ranije je policija rekla da traga za tri osobe osumnjičene za napad, pozivajući se na izjave očevidaca. No sada vjeruje da je samo jedan čovjek odgovoran za pucnjavu.   Prema najnovijim podacima deset osoba poginulo je u pucnjavi u šoping centru Olympia uključujući napadač. Jedna je osoba podlegla ozljedama zadobivenim u napadu. Ozlijeđena je najmanje 21 osoba. Pucnjava u trgovačkom centru, koji se nalazi oko 5 kilometara od centra grada, dovela je do niza evakuacija javnih mjesta, obustave javnog prijevoza i izazvala paniku diljem grada. Vlasti u Munchenu objavile su oko dva sata ujutro da je uzbuna prošla i da građani sada mogu izaći iz svojih domova. Ponovno je uspostavljen i javni prijevoz. >>U pucnjavi najmanje 10 mrtvih!  Münchenska policija: Pronašli smo muškarca koji se ubio. Pretpostavljamo da je on jedini napadač!   