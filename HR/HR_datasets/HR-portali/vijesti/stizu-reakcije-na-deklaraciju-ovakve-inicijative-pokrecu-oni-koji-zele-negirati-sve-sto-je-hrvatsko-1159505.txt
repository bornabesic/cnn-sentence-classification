Predsjednik Hrvatske konzervativne stranke (HKS) Marijan Pavliček najoštrije je osudio Inicijativu skupine intelektualaca koji su potpisali "Deklaraciju o zajedničkom jeziku" Hrvata, Srba, Bošnjaka i Crnogoraca kojoj je, kako navodi, navodno cilj podizanje svijesti i aktivno utjecanje na postojeće nacionalističke jezične prakse u sve četiri države. - Podsjećamo da je sličnih ideja o jedinstvenom jeziku bilo i u propaloj bivšoj državi i one nikada nisu zaživjele, posebice u hrvatskom narodu. Smatramo da ovakve inicijative pokreću oni koji žele negirati sve što je hrvatsko, koji nas preko unificiranog jezika ponovno žele povezivati s narodima s kojima smo imali negativna iskustva u Domovinskom ratu i uvući nas u neke nove umjetne tvorevine koje su doživjele svoju propast devedesetih godina prošloga stoljeća - navodi Pavliček. Dodaje i kako je nažalost ovo je još jedan dokaz da određeni pojedinci u hrvatskom društvu još uvijek ne mogu prežaliti te propale tvorevine i u nedostatku pametnijeg posla ponovno pokušavaju nametati ideju nekakvog umjetnog zajedničkog jezika, ne bi li ju ponovno oživjeli. - Poručujemo istima da hrvatsku javnost ne zamaraju s unaprijed propalim projugoslavenskim idejama kojima je Hrvatska 1991. odlučno rekla NE. Hrvatska je u Domovinskom ratu izvojevala ne samo slobodu nego i pravo da sama odlučuje o svom jeziku i nikakvi 'jezični stručnjaci' i kvazi-intelektualci tu činjenicu neće promijeniti - zaključuje Pavliček. > > 'Kako bih to podržavao? Tko to može podržati u Hrvatskoj?' > > Ministrica Obuljen Koržinek: Deklaracija o zajedničkom jeziku politička je inicijativa 