SDP-ov saborski zastupnik Gordan Maras ustvrdio je u nedjelju, komentirajući prve privremene izborne rezultate, da je SDP potvrdio svoju snagu i podršku među hrvatskim biračima dok su HDZ i Andrej Plenković najveći gubitnici prvog kruga lokalnih izbora. SDP je potvrdio svoja dosadašnja uporišta i dobio još veću podršku, a od četiri najveća grada u Hrvatskoj u tri idemo u drugi krug za izbor gradonačelnika, izjavio je Maras novinarima u izbornom stožeru SDP-a na Iblerovom trgu nakon što je DIP počeo objavljivati privremene rezultate lokalnih izbora. Posebno bitnim istaknuo je to što je SDP pokazao uvjerljivu premoć u Rijeci, u kojoj je tradicionalno stožerna stranka. "Još jednom čestitam gospodinu Vojku Obersnelu, to je najjači rezultat koji je, po meni, ostvaren na ovim lokalnim izborima", istaknuo je Maras. Naglasio je da su ovi lokalni izbori odaslali važnu poruku - da građani ne vjeruju premijeru Andreju Plenkoviću i HDZ-ovoj Vladi. "Plenković je najveći gubitnik ovih izbora s obzirom da je njegov osobni izbor u gradu Zagrebu -  Drago Prgomet doživio fijasko i ostvario 5-postotnu podršku u glavnom gradu. To je katastrofalna poruka za stranku koja predvodi hrvatsku Vladu i za njega bi bilo najbolje da što prije razmisli o svojim budućim političkim potezima i da se više ne sramoti", rekao je Maras. Uvjeren je da će u drugom krugu u Zagrebu kandidatkinja SDP-a i HNS-a Anka Mrak Taritaš pobijediti dosadašnjeg gradonačelnika  Milana Bandića. "Vjerujem da se velika većina građana Zagreba odlučila za promjene. Na tome treba graditi kampanju za drugi krug i pokušati dobiti to gradonačelničko mjesto. Zagreb je najveći grad i uvjeren sam da Anka Mrak Taritaš to može", poručio je Maras.