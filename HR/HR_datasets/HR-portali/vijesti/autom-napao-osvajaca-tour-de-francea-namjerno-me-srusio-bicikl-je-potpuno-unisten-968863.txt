Foto: Chris Froome/Twitter CHRISA FROOMEA, prošlogodišnjeg pobjednika Tour de Francea, tijekom treninga na jugu Francuske oborio je automobil koji je potom pobjegao.  Član britanske momčadi Team Sky imao je sreće i u sudaru nije teže stradao, za razliku od njegova bicikla koji je potpuno uništen. Froome smatra kako ga je automobil namjerno udario jer ga jedno vrijeme pratio i za njim se popeo na pločnik.   "Najvažnije je da sam dobro. Imao sam sreće i prošao sam bez ozljeda. Nažalost, moj bicikl je posve uništen," kazao je 31-godišnji Britanac dodavši: "Vozač me namjerno udario."  Policija je odmah otvorila istragu, no za sada nije pronašla počinitelja. Na mjestu na kojem se dogodila nesreća nema kamera, ali se u policiji nadaju kako je Froome ili netko od njegovih kolega zapamtio marku automobil ili možda registarsku oznaku.  Prošlog mjeseca u u talijanskom gradu Filottranu poginuo je bivši pobjednik utrke Giro d'Italia Michele Scarponi (37). Član momčadi Astana stradao je za vrijeme treninga nakon što je na njega naletio automobil. Usprkos brzoj intervenciji liječnika nije mu bilo pomoći.