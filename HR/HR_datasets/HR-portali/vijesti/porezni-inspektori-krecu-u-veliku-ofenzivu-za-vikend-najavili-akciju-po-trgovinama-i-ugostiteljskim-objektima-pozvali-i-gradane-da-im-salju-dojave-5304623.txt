Porezna uprava (PU) u četvrtak je najavila da će, u suradnji s Carinskom upravom, idući vikend provoditi pojačane nadzore fiskalizacije poreznih obveznika koji obavljaju trgovačku i djelatnost pripreme i usluživanja hrane i pića. ​U sklopu redovnih nadzornih aktivnosti, ovlašteni službenici Ministarstva financija - Porezne uprave, u suradnji s Carinskom upravom, provodit će pojačane nadzore fiskalizacije u razdoblju od 3. do 5. prosinca ove godine, i to kod poreznih obveznika koji obavljaju trgovačku djelatnost (prigodna prodaja u zatvorenim prostorima i na otvorenom) i djelatnost pripreme i usluživanja hrane i pića (na otvorenom, sajmovi, tržnice i sl.), navodi se u obavijesti. Ovlašteni službenici Porezne uprave samostalno, ali i u suradnji s drugim nadzornim službama, kroz organizirane zajedničke akcije, tijekom cijele 2016. godine obavljaju nadzore primjene odredbi Zakona o fiskalizaciji u prometu gotovinom i nadzore pravodobnosti uplate poreza i doprinosa. Iz PU pozivaju građane, pravne i fizičke osobe koje obavljaju djelatnost da prijave sve nepravilnosti s kojima se susreću putem besplatnog telefona 0800-1001 i web servisa "Pišite nam" (http://www.porezna-uprava.hr/bi/Stranice/Pisite-nam.aspx) ili dolaskom u lokalnu ispostavu Porezne uprave.