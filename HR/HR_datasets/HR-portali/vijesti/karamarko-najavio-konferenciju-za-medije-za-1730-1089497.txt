- Ne prihvaćamo poziv na ostavku. Pobjednička smo stranka i imamo najveći broj ruku u Hrvatskom saboru - rekao je Karamarko danas u Središnjici HDZ-a. - Gospodin Orešković ne uživa naše povjerenje, zbog salta mortale koji je izveo i koje je svima nerazumljiv - zaključio je Karamarko. - Na izjave Oreškovića kao HDZ kao stranka i ja kao predsjednik moramo reagirati. Orešković traži ostavku Petrova i mene. Malo sam začuđen da je to došlo danas nakon što sam od njega dobio podršku nekoliko puta - kazao je Karamarko i nabrojao pozitivne trendove u Hrvatskoj i zbog toga se čudi da je Orešković zatražio njegovu ostavku. Kazao je da u novoj Vladi nema mjesta za Most, a traži i da Orešković objasni zašto je jučer odgođena sjednica Vlade.  Preslagivanje ili novi izbori - Povjerenje je izgubljeno. Sutra imamo predsjedništvo stranke. I sutra ćemo donijeti neke odluke. HDZ je uložio veliki trud u održavanju ove političke konfiguracije i da smo učinili dosta ustupaka. Ali nismo mogli pristati obezvrijediti sve ono što je naša stranka učinila - kazao je Karamarko. - HDZ ima ogroman broj članova i odgovornost. I sve ovo govorim da bih zaštitio dignitet stranke. I sam sam izložen harangi u posljednje vrijeme - rekao je predsjednik HDZ-a.    - Nikoga nećemo povlačiti za rukav da se ova Vlada spasi. Dakle ostaje mogućnost preslagivanja ili novi izbori.  Novi izbori će uzeti puno vremena i koštati će.  Mislim da bi bilo dobro rješenje da Orešković odstupi. Most se nije pokazao vjerodostojnim partnerom. Cijelo vrijeme su se ponašali kao da su opozicija. Cijelo vrijeme smo očito imali grč u želucu - rekao je Karamarko. – Odnosi gospodina Karamarka i gospodina Petrova postali su prevelik teret za ovu Vladu i za Hrvatsku. Svi ste vidjeli da sam posljednjih dana uložio mnogo napora da se njihovi odnosi poboljšaju, no neuspješno. Stoga pozivam Karamarka i Petrova da se u nacionalnom interesu povuku sa svojih dužnosti – izjavio je Orešković u današnjem obraćanju.  Naglasio je i da svoju ostavku nikada nije planirao te da je neće podnijeti.  - Sve što se dosad od presice gospodina Oreškovića pojavilo u medijima su klasični spinovi. MOST nezavisnih lista i dalje inzistira na smjeni prvog potpredsjednika Vlade Tomislava Karamarka radi osobne kompromitacije. Ne razumijem razloge po kojima sam definiran remetilačkim faktorom u Vladi. Iza mene se ne vuku afere. Znam da sam pred Bogom čist - kazao je čelnik Mosta Božo Petrov u Metkoviću.  - Ali ako je to uvjet da Hrvatska krene prema boljoj budućnosti, spreman sam dati ostavku. Nisam zbog pozicija krenuo se boriti i nema te pozicije koja bi bila ispred domovine. Ako je to cijena, platit ću je. MOST će na kraju donijeti konačnu odluku jer je jedno od dva najvažnija pravila da MOST odlučuje većinom - kazao je Petrov i zaključio da se "nada da će pristup MOST-a biti jednom standard u hrvatskoj politici".   >>Tihomir Orešković: Pozivam Petrova i Karamarka da se povuku sa svojih dužnosti! 