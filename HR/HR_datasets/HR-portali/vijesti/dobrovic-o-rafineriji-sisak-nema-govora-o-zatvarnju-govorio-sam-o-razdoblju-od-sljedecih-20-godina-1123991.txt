Predsjednik Vlade Andrej Plenković poručio je da je danas razgovarao s predsjednikom uprave Ine i izrazio zabrinutost za položaj radnika u rafineriji Sisak. - Dogovorili smo da idući tjedan dogovorimo hitni sastanak između uprave Ine i relevantnih članova Vlade na kojem ćemo razmotriti međusobne odnose i strateške interese Hrvatske u ovoj našoj naftnoj kompaniji. Idemo smiriti loptu i konfuziju u medijskom prostoru. Vlada još nije raspravljala o toj temi. Temeljito ćemo analizirati situaciju i informirati se o poslovanju Ine i o stanju pravnih procesa koji su u tijeku. Raditi ćemo na tome da zaštititmo interese Hrvatske i svih zaposlenika Ine – komentirao je Plenković te poručio da će Vlada na hitnom sastanku štititi interse Hrvatske i radnika u Ini. Ministar zaštite okoliša i energetike Slaven Dobrović rekao nam je da je njegova izjava o gašenju rafinerija netočna.  – Ja sam govorio o razdoblju od sljedećih 20 godina, a ne o tome da će to sada dogoditi. Nema govora o zatvaranju, mi na najvišoj državnoj razini razgovaramo kako zadržati rafinerije, jer one su potencijal RH na kojem temeljimo razvoj – rekao je za Večernji list Dobrović. Naime, Dobrović je rekao jutros za N1 televiziju da moramo shvatiti kako je cijelo društvo u tranziciji, da idemo o poslijefosilno društvo, da se konzumacija derivata smanjuje, a to će dovesti do gašenja nekih kapaciteta. No, Dobrović je govorio o nekom budućem vremenu. Sazvao hitnu konferenciju za novinare "Rafinerija Sisak se ne gasi, to nije opcija", izjavio je Dobrović na izvanrednoj konferenciji za novinare. Istaknuo je i da će se rješenje za sisačku rafineriju tražiti u koordinaciji vrha države. – Rafinerija predstavlja vrlo veliku tradicijsku vrijednost, ona je iznimno važna za cijelo područje, predstavlja veliki razvojni potencijal, zapošljava velik broj visokokvalificiranih ljudi i stoga gašenje tih radnih mjesta nema smisla i nije prihvatljivo rješenje – rekao je Dobrović, dodajući da Republika Hrvatska brine o tome i nastoji iskoristiti taj potencijal. >> Panenić: Izgleda da je zatvaranje rafinerije u Sisku neizbježno 