Sud Bosne i Hercegovine potvrdio je optužnicu protiv umirovljenog generala Đure Matuzovića i još devet časnika i bojovnika Hrvatskog vijeća obrane (HVO) koje Tužiteljstvo BiH tereti za ratne zločine na području Bosanske Posavine, potvrđeno je u utorak iz sjedišta tog suda u Sarajevu. Sud je odluku o potvrđivanju optužnice, koju je državno tužiteljstvo podignulo u prosincu, donio 24. siječnja. Ratnog zapovjednika Zbornog područja Orašje Matuzovića te Ivu Oršolića, Tadu Oršolića, Marka Dominkovića, Josu Nedića, Marka Blažanovića, Matu Živkovića, Antu Živkovića i Stjepu Đurića tereti se da su počinili kazneno djelo zločini protiv čovječnosti, a Matuzović, Mato i Anto Živković te Đurić su optuženi i kazneno djelo ratnog zločina protiv ratnih zarobljenika. U optužnici stoji kako su oni od druge polovice travnja 1992. do srpnja 1993., za vrijeme međunarodnoga oružanoga sukoba između Hrvatskoga vijeća obrane i Hrvatske vojske, na jednoj strani, i vojske Srpske Republike na drugoj strani, na širem području općine Orašje "planirali, počinili, naredili, poticali, pomagali, organizirali i omogućili" progon civilnog srpskog stanovništva. Tereti ih se za ubojstva, zatvaranja, zlostavljanja, silovanja i druga nečovječna djela slične naravi s nakanom nanošenja velike patnje ili ozbiljne tjelesne ili psihičke ozljede ili narušenja zdravlja. Matuzović je u razdoblju kada su počinjeni takvi zločini najprije bio zapovjednik 106. brigade HVO, a kasnije je postao zapovjednik operativne skupine, odnosno operativne zone Orašje. Ivo Oršolić bio je  zapovjednik 106. brigade HVO Orašje, Tado Oršolić načelnik Stanice javne sigurnosti Orašje, Marko Dominković zapovjednik Policijske postaje Orašje, Joso Nedić zapovjednik II. bojne 106. brigade HVO, Marko Blažanović načelnika obavještajnog odjela 104. brigade i de facto njen zapovjednik. Mato Živković, Anto Živković i Stjepo Đurić bili su pripadnici vojne policije 106. brigade HVO. Deset bivših pripadnika HVO uhićeni su na blagdan Svih Svetih 2016. godine, a njih devetorica u istražnom su pritvoru proveli mjesec dana nakon čega su pušteni braniti se sa slobode, no oduzeti su im svi putni dokumenti i izrečena zabrana napuštanja prebivališta. Svi uhićeni su i hrvatski državljani, a njihovo privođenje izazvalo je oštre reakcije predstavnika vlasti u Hrvatskoj. >> Oslobodite Hrvate i privedite Srbe koji su granatirali Orašje