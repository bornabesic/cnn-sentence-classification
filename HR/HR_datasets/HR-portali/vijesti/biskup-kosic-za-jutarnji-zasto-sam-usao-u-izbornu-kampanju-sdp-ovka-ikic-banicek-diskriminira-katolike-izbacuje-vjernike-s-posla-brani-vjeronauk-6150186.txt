“Sisačka gradonačelnica Kristina Ikić-Baniček diskriminira nas katolike u gradu: ona je izbacivala s posla u javnim službama naše vjernike, ona je zabranila vjerski odgoj u gradskim vrtićima, ona je uskratila svaku potporu našem vjerskom vrtiću, što je jedinstven slučaj u Hrvatskoj”, izjavio je Vlado Košić, biskup sisački, jučer za Jutarnji list na zahtjev da odgovori na pitanje zbog čega se direktno uključio u kampanju protiv kandidatkinje Socijaldemokratske partije Hrvatske. Iako su ovogodišnji lokalni izbori protekli gotovo bez bilo kakvih reakcija iz Katoličke crkve, i čak je desno orijentrani Glas Koncila objavio prilično neutralan komentar o važnosti ovih izbora, Košić je još prije dva mjeseca iznio sijaset žestokih optužbi protiv Kristine Ikić-Baniček. Tako je u uskršnjem intervjuu od 21. ožujka za lokalne sisačke medije izjavio da “SDP nije ni socijalna ni demokratska, a najmanje je to hrvatska stranka”, a zatim zazvao Svevišnjeg u pomoć. “Molim se Bogu da se ta protugrađanska i protuvjerska vladavina gradom Siskom završi i da dođe netko tko će osjećati sve građane svojima i svima jednako pomagati. Ovo vraćanje u komunizam i partizanštinu ne može Sisku u 21. stoljeću donijeti ništa dobra”, kazao je sisački biskup uz poziv katoličkim vjernicima da glasaju za druge kandidate. Ali biskupov apel nije urodio plodom. U prvom krugu gradonačelničkih izbora Kristina Ikić Baniček osvojila je 46,06 posto glasova i ima veliku prednost ispred Franje Šabana iz HDZ-a sa 31 posto. Relativni pobjednik u Sisku je i SDP-ova lista (i to bez HNS-a i HSU-a koji nisu prešli prag), ali većina ovisi o Mostu, čiji vijećnici mogu izabrati hoće li sa socijaldemokratima ili HDZ-om. Manje-više, događa se najcrnji scenarij koji je mogao zamisliti biskup Vlado Košić. No, to ga nije zaustavilo i ovih dana Košić je na svojoj Facebook stranici ušao u polemiku s korisnicima koji su ga prekorili zbog političkog angažmana i upozorili kako sisački katolici, očito, nisu poslušali njegov apel da ne glasaju za SDP-ovu gradonačelnicu. Košić se upustio u polemiku i iznio zanimljivo objašnjenje zašto su članovi njegove pastve dali glas kandidatkinji ljevice. Jer ih je namamila slatkorječivošću. “Mislim da je ona u stanju zavarati naše građane, pa i moje katoličke vjernike, i upravo se zato ja i javljam da ih prosvijetlim da se ne prevare birajući ju, a onda otkriju da nam je nametnula agresivnu komunističko-ateističku diktaturu, tipa Sjeverne Koreje...”, uzrok je krivog biračkog odabira, drži biskup sisački.