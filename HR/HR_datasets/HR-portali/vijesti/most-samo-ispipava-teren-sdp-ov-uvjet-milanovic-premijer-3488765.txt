- HNS je odredio svoju poziciju. Mi smo u oporbi i nikakva preslagivanja za nas ne dolaze u obzir, rekao je pak predsjednik HNS-a Ivan Vrdoljak   Preslagivanje u Saboru koje bi na vlast dovelo lijevu koalic iju plus Most nije, barem za sada, realna opcija. Reakcije na izjavu čelnika i osnivača Mosta, Nikole Grmoje, da je “zaboravljeno sve što je gospodin Milanović pokušao i Most je otvoren za suradnju oko svega onoga što je u interesu građana ove zemlje” ukazuju da mostovcima ipak još nije dogorjelo do prstiju i da ne traže iskreno novog partnera u vlasti, nego samo ispipavaju teren. Osoba u vrhu SDP-a kaže da nije nemoguće preslagivanje i formiranje vlasti s Mostom, ali da to više ne bi bilo pod onim uvjetima koji su dogovarani s koalicijom Hrvatska raste. Osnovni SDP-ov uvjet bio bi da oni daju premijera i da to bude Zoran Milanović. Bez toga daljnji razgovori uopće ne bi imali smisla. No, u Mostu nije dobro primljena ni prva reakcija SDP-a na poruku Mosta kako im je sve oprošteno i zaboravljeno. Kazali su kako bi rado da im Most dokaže da misli ozbiljno, a to će najbolje pokazati ako stave na dnevni red i podrže šest SDP-ovih zakonskih prijedloga koje će ova stranka poslati u Sabor.   Riječ je o prijedlozima Zakona o Hrvatskoj gospodarskoj komori, Zakona o referendumu, Zakona o financiranju političkih aktivnosti, Zakona o medicinskoj uporabi konoplje, Zakona o žrtvama Domovinskog rata i Zakona o domovima umirovljenika. U Mostu to nije dobro primljeno pa nam sugovornik blizak čelniku Mosta Boži Petrovu kaže kako “Most traži da prvo SDP podrži one reforme koje je potpisao tijekom pregovora”. - Na tome se može surađivati. Zakone koje sad predlažu Most smatra manje bitnima u ovome trenutku. To će biti test na kojem će se vidjeti jesu li stvarno u SDP-u bili za reforme ili su samo bili spremni sve potpisati kako bi došli na vlast - kaže osoba bliska Petrovu. Izvor blizak Milanoviću odgovara da će “SDP vrlo rado podržati reforme koje Most nudi, ali pita gdje su jer ih još nitko nije vidio”. Proizlazi da i dalje vlada veliko nepovjerenje između SDP-a i Mosta. No, čak i da se ono prevlada, ostaje činjenica da koalicija Hrvatska raste koja je izašla na parlamentarne izbore više ne postoji, a da Most i SDP ne bi mogli sami formirati većinu. Klub SDP-a broji 42 zastupnika, Klub Mosta 15, što znači da bi im do većine od 76 trebalo još partnera.   Na HNS u Mostu očito ne računaju. - O HNS-u ne mislim ništa dobro, to je klijentelistička stranka, bili bi izvanredni partneri pa ni HDZ, ni SDP ne bi s njima imali nikakvih problema. Osim toga, treba vidjeti je li sve što je gospodin Vrdoljak radio bilo u skladu sa zakonom - rekao je Grmoja. Ni s druge strane ne vlada puno bolje mišljenje. - HNS je odredio svoju poziciju. Mi smo u oporbi i nikakva preslagivanja za nas ne dolaze u obzir - rekao je predsjednik HNS-a Ivan Vrdoljak. - Ako Vlada ne funkcionira, a vidi se da ne funkcionira, onda neka raspišu nove izbore - zaključio je predsjednik HNS-a koji ima devet saborskih zastupnika. U IDS-u ne otklanjaju mogućnost podržavanja nove koalicije koja bi preuzela vlast, ali ističu vrlo jasne pretpostavke. - Nakon parlamentarnih izbora IDS se sa SDP-om sporazumio oko pitanja koja su nam bitna. To je u prvom redu decentralizacija i podržavanje projekata koji su bitni za razvoj regije, odnosno 8. izborne jedinice - rekao je predsjednik IDS-a Boris Miletić. Kaže da bi se, ako je Most zainteresiran, razgovori o suradnji i koaliciji za formiranje nove Vlade mogli nastaviti pod istim pretpostavkama. To je prihvaćanje programa koji sadrže decentralizaciju i projekte važne za Istru i ostatak regije, a tek onda se može govoriti o koaliciji. ...   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!