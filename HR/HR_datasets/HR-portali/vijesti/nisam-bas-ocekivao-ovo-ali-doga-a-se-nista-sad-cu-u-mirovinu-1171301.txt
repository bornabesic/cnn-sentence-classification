U Sisačko-moslavačkoj županiji aktualnom HDZ-ov županu Ivi Žiniću nedostajalo je tek koja stotina glasova da izbori pobjedu u 1. krugu. No ovako će sa 49,12 % osvojenih glasova na megdan 4. lipnja SDP-ovu Zdenko Vahovcu koji je osvojio 17,63 posto glasova. HDZ-ova koalicija je osvojila 20 od 23 mjesta u Skupštini, a tamo će biti i 10 vijećnika SDP-ove koalicije,četiri MOST-ova te još devet s tri ostale liste.  Prag jedino nije prešao Živi zid. "Neočekivano malo pred kraj rezultata. Očekivali smo pobjedu u prvom krugu, no spremni smo i za ovo. Opet ću obići cijelu županiju, razgovarati s biračima dovršiti započeti posao" - rekao je župan Ivo Žinić.  U Sisku će u drugi krug izbora, 4. lipnja, baš na Dan Grada Siska, aktualna SDP-ova gradonačelnica Kristina Ikić Baniček koja je osvojila 46,06 posto glasova te HDZ-ov Franjo Šaban (30,15%). SDP-ova koalicija osvojila je 12 vijećnika, HDZ-ova 11 te MOST dva.  „Zadovoljna sam rezultatima, uprijet ćemo u 14 dana i nadoknaditi tu malu razliku. Hvala biračima što je Sisak ponovo među pet gradova, sjedišta županija, s najvećim izlaznošću u Hrvatskoj.“ – komentirala rezultate gradonačelnica Kristina Ikić Baniček. Novska je izabrala dosadašnjeg dožupana Marina Piletića, da zamijeni neovisnog Vladu Klasana. „Novska je shvatila da četiri godine populizma ne donosi napredak ni gradu ni gradonačelnika. Mladi iseljavaju, a gradska uprava nije odgovorila na te izazove. Pobjeda u 1. krugu velika je odgovornost i obveza prema građanima da realiziramo naš program „Novska na 1. mjestu““ – rekao je za Večernji list nakon pobjede u prvom krugu Marin Piletić koji je u razdoblju od 2009. Do 2013. Bio dogradonačelnik ovog grada. Nakon tri mandata s mjesta gradonačelnika Hrvatske Kostajnice odlazi HSLS-ov Tomislav Paunović. Izgubio je u prvom krugu od HDZ-ovog Dalibora Bišćana koji je osvojio 60-ak posto glasova. Njih dvojica su ujedno bili i jedini kandidati. „Nisam baš očekivao ovo, ali događa se. Ništa, sad ću u mirovinu“ – rekao nam je Tomislav Paunović. Drugi krug odlučit će o gradonačelniku Kutine gdje je HDZ-ov Zlatko Babić osvojio par stotina glasova više od SDP-ova aktualnog gradonačelnika Andrije Rudića. Drugi krug bit će i u Petrinji, a u njega će aktualni gradonačelnik Darinko Dumbović te HDZ-ov Mihael Jurić.