Milorad Pupovac, saborski zastupnik SDSS-a, oglasio se na svom profilu na Facebooku nakon što ga je Milijan Brkić, potpredsjednik HDZ-a i Sabora, prozvao da ne može on, kao pripadnik nacionalne manjine, odlučivati tko će sjediti u hrvatskoj vladi. - Danas ih je više posegnulo za mojim imenom. Ja za njihovim ne kanim posezati. Posebno ne danas i ne ovdje.  Danas i ovdje, u Hrvatskoj, za svakog pa i za mene kao njezina državljanina i narodnog zastupnika, postoje neusporedivo važnije stvari i od mojeg imena i od imena onih koji za njim posežu.  U ime tih važnijijih stvari odgovorit ću im javnom šutnjom čak i na ono na što u nekim drugim danima i nekim drugim prilikama ne bih šutio - napisao je Pupovac. 