U povodu obilježavanja 25. godišnjice međunarodnog priznanja Republike Hrvatske u Hrvatskog saboru održava se svečana sjednica, piše HRT. Uz zastupnike na svečanoj sjednici su i potpredsjednici te ministri Vlade RH, bivši predsjednici RH, bivši predsjednici Hrvatskog sabora, predstavnici diplomatskog zbora, vjerskih zajednica, sudbene vlasti, akademske zajednice, sndikata, udruga te ostali ugledni predstavnici javnog i političkog života. Nazočne je pozdravio potpredsjednik Sabora Gordan Jandroković, a potom im se obratio premijer Andrej Plenković. RH je 15. siječnja 1992. priznalo 12 država EZ-a. Prisjećamo se tih dana, kada smo se za samostalnost i suverenost borili. Hrvatski su se branitelji za slobodu i samostalnost Republike Hrvatske borili nemjerljivom požrtvovnošću. U danima stradanja i razaranja ključno je bilo jedinstvo hrvatskog naroda. Značajan doprinos priznanju dala je hrvatska diplomacija. Glavni argument tada bila je istina, kazao je Plenković i nabrojao koje su države prve priznale Hrvatsku i napomenuo da su je do kraja siječnja tada priznale 44 države. Međunarodno priznanje ispunilo je hrvatski narod u domovini i svijetu ponosom  te potvrdilo njegovu samosvijest o povijesnoj, kulturnoj, civilizacijskoj i političkoj pripadnosti vrijednostima zapadnih demokracija, kazao je i izrazio još jednom zahvalnost svima koji su sudjelovali u doprinosu razvoja Republike Hrvatskoj te svima čestitao 25 godina međunarodnog priznanja RH.  Potom se uglednicima obratio predsjednik Hrvatskog sabora Božo Petrov. Obilježavamo povijesni trenutak, kazao je između ostalog. Zahvaljujemo državama koje su od početka čvrsto stajale uz Republiku Hrvatsku. Ne zaboravimo da je međunarodno priznanje RH stekla za vrijeme Domovinskog rata kada je trećina države bila okupirana. Zahvaljujem svima onima koji su dali svoje živote i uložili ogromne napore za RH. Iznimno je važna i uloga prvog predsjednika RH Franje Tuđmana, dodaje. Naša domovina zaslužuje da može biti i u europskom i svjetskom vrhu, izjavio je između ostalog Petrov.  Nazočnima se potom na hrvatskom jeziku obratio Donald Tusk, predsjednik Europskog vijeća. Prošle godine ljetovao sam u Opatiji. Šećući Opatijom pronalazio sam mnoge poljske tragove. Nitko bolje ne može razumjeti hrvatsku povijest od Poljaka, niti poljsku od Hrvata, kazao je Tusk. Znam koliko vam znači neovisnost. Platili ste visoku cijenu. Niste nas iznevjerili, dobro ste iskoristili 25 godina. Uspjeli ste narod zaštititi od mržnje. Europa visoko cijeni vaš političku zrelost, rekao je Tusk. Imate svako pravo biti ponosni na 25. Europa je ponosna na vas i vaša postignuća. Zato bih vas, kao vaš prijatelj i Poljak, podsjetio na vašu himnu i izrecitirao nekoliko stihova. Potom se svima obratila predsjednica Republike Kolinda Grabar-Kitarović i Donaldu Tusku poručila da ni najveći hrvatski domoljub ne bi mogao izgovoriti ovoliko lijepih riječi, kao što je to učinio on. Nakon što je Republiku Hrvatsku priznalo nekoliko država, najsnažnije je odjeknulo priznanje Svete Stolice. Hrvatska je bila napadnuta izvana i iznutra s ciljem da se na njenom teritoriju stvori velika Srbija. Pokazali smo da je hrvatski narod pobjednički narod, a Hrvatska vojska pobjednička vojska. Ostvarili smo sve svoje strateške ciljeve. Posebnu zahvalnost trebamo uputiti hrvatskim braniteljima i prvom predsjedniku Franji Tuđmanu, tadašnjoj vladi nacionalnog jedinstva, kazala je predsjednica između ostalog.