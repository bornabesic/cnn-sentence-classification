Državna tajnica za europske poslove Ministarstva vanjskih i europskih poslova RH Marija Pejčinović Burić sastala se je  u Beču s glavnim tajnikom austrijskog Ministarstva za Europu, integraciju i vanjske poslove Michaelom Linhartom.  - Zaključili smo da iako su bilateralni odnosi između naše dvije zemlje, kako politički tako i gospodarski gledano, tradicionalno izvrsni, trebamo ih i dalje unapređivati - rekla je Pejčinović Burić nakon sastanka za Večernji list, dodavši: Složili smo se da Hrvatska i Austrija imaju još mnogo potencijala, u smislu naših bilateralnih odnosa, posebno na području gospodarske razmjene, ali i naših odnosa unutar Europske unije, te u okviru raznih foruma, na temama od obostranog značaja. Državna tajnica za europske poslove MVEP-a istakla je da Hrvatska i daje radi na privlačenju austrijskih ulaganja u Hrvatsku, te na promociji hrvatskog izvoza u Austriju. No, da bi mogli ostvariti svoje poslovne ideje i probiti se na austrijsko tržište, globalni bilaterarlni odnosi moraju biti dobri. U Hrvatskoj posluje preko 700 austrijskih tvrtki - Važno je često se viđati i dogovarati. Nedavno je u posjetu Beču bio predsjednik Vlade RH Plenković, dva puta i ministar vanjskih i europskih poslova RH Stier, a krajem lipnja opet ćemo se  s našim austrijskim partnerima I prijateljima vidjeti na Forumu u Dubrovniku - napomenula je Pejčinović Burić. Na upit o kojim je još temama, između ostalog, bilo riječi, državna tajnica za europske poslove, spomenula je potporu Hrvatske i Austrije zemljama jugoistočne Europe na njihovom europskom putu, te problem migracija, koji je, kako je naglasila “i za Hrvatsku i za Austriju važna tema”. - Ove godine zajedno s Hrvatskom, najmlađom članicom Europske unije, slavimo 25. obljetnicu njenog međunarodnog priznanja. Hrvatskom koju je Austrija zajedno s Aloisom Mockom snažno potpomagala od samih njenih početaka i s kojom danas ima vrlo tijesne bilateralne odnose, posebno gospodarske - rekao nam je nakon sastanka glavni tajnik austrijskog Ministarstva za Europu integraciju i vanjske poslove Michael Linhart.  - U Hrvatskoj posluje preko 700 austrijskih tvrtki, a Austrija je drugi najveći strani ulagač u hrvatsko gospodarstvo - dodao je. Napomenuo je kako je na sastanku sa svojom hrvatskom kolegicom dogovorio "područja i mogućnosti identifikacije, gdje se austrijsko-hrvatski gospodarski odnosi mogu dalje intenzivirati". Spomenuo je obnovljive izvore energije, zaštitu okoliša, obrazovanje itd. - Složili smo se da i u sklopu Europske unije imamo mnoge zajedničke interese I izazove i da ćemo se oko njih jače konzultirati i dogovarati kako bi zajedno bili još glasniji u Europskoj uniji”, istakao je Linhart.  Na upit o austrijskom viđenju problema migracija rekao je da je to tema na koju su Austrijanci posebno osjetljivi. Vezano uz zatvaranje tzv. Balkanske istakao je da je „Hrvatska bila izuzetno važan partner i Austrija joj je jako zahvalna na naporima koje je uložila u rješenje tog problema“. Dodao je kako zatvaranje balkanske rute nije kraj problema i kako je s hrvatskom kolegicom razgovarao i o daljnjim naporima koje trebaju obje zemlje ulagati u rješenje migrantskog pitanja u Europi i šire, ustvrdivši da je to “europski izazov za Austriju i Hrvatsku”.