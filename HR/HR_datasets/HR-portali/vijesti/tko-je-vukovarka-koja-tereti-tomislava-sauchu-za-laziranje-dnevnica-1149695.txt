Afera Dnevnice dobila je nastavak. SDP-ov zastupnik Tomislav Saucha kojeg terete da je na lažnim putnim nalozima prisvojio više od pola milijuna kuna za vrijeme dok je bio predstojnik Ureda premijera Zorana Milanovića, navodno je krivnju svalio na svoju bivšu tajnicu iz Vlade, a koja je, prema pisanju Jutarnjeg lista, krunska svjedokinja Uskoka u slučaju protiv njega. Riječ je o Vukovarki Sandri Zeljko koja je u Vladu došla iz Ministarstva branitelja s Jadrankom Kosor te je bila tajnica u njezinu uredu dok je bila premijerka. Nakon što je Kosor otišla iz Vlade, nudila joj je da bude njezina tajnica u Saboru, no Zeljko je to odbila, a prekinula je i sve kontakte s bivšom premijerkom. Dolaskom SDP-ove garniture u Banske dvore Zeljko je postala, kaže naš izvor iz SDP-a, tajnica Milanke Opačić, tadašnje potpredsjednice Vlade. Međutim, kako je Opačić većinu svog vremena provodila u Ministarstvu, a Saucha se žalio da mu treba pomoć u uredu, postala je njegova tajnica. Prema pričama svjedoka i ljudima koji su sa Zeljko radili, riječ je o profesionalnoj osobi koja je uvijek pedantno obavljala svoj posao i koja ga je imala u malome prstu. Video: Marko Lukunić/PIXSELL – Ne želim ništa prejudicirati, ali doista je čudno da tajnica sve to vrijeme nije ništa prijavila. Ako je znala za lažne dnevnice, njezina je dužnost bila da to i prijavi. Što je radila unutarnja revizija? Meni je to doista vrlo neobična priča – kaže jedan član vodstva SDP-a. Zanimljiv je podatak i da je Povjerenstvo za odlučivanje o sukobu interesa 10. travnja 2013., na zahtjev Tomislava Sauche kao predstojnika Ureda predsjednika Vlade, donijelo mišljenje prema kojem savjetnici koje imenuje predsjednik Vlade nisu obveznici Zakona o sprečavanju sukoba interesa jer se ne smatraju dužnosnicima. Mišljenje je dano pola godine prije nego što su, prema priopćenju DORH-a, u studenome 2013. počele sporne lažne isplate dnevnica. Saznanje da su posebni savjetnici “izvan zakona” odnosno da ne podliježu nadzoru kao dužnosnici, ne mora imati značaj u aferi Dnevnice, ali moglo je biti okidač za ideju o lažiranju putnih naloga savjetnika. S time da je i to mišljenje Povjerenstva moglo biti poznato još nekim djelatnicima Milanovićeva ureda. Naime, Saucha je kao svrhu traženja mišljenja naveo ustroj registra svih dužnosnika Vlade. Povjerenstvo je u mišljenju navelo i da se rješenjem o imenovanju savjetnika može odrediti i naknada za rad, što znači da nije bilo potrebe da ih se “plaća” lažiranjem dnevnica. Međutim, Neven Budak, Slavko Goldstein i Siniša Petrović savjete su davali besplatno i sporne dnevnice nisu dobili. >>Mirela Holy: Pričalo se da SDP plaća račune iz Tača jer bi Zoran Vladin novac brzo potrošio Saborski mandat je njegov Inače, slučaj Tomislava Sauche danas će biti i jedna od tema sjednice Predsjedništva SDP-a. Stranka za sada nema stav što će napraviti po tom pitanju. Redom svi naši sugovornici ističu da je sada rano govoriti o isključenju kolege, ali potvrdi li mu se optužnica, neki članovi Predsjedništva drže da će to tada biti gotovo siguran scenarij. – Zasad nemamo što napraviti. Saborski je mandat njegov, a suspendirati ga nemamo s čega jer nije ni na jednoj funkciji u stranci – kaže član vodstva SDP-a. >> Šef Milanovićeva kabineta izvrijeđao policajce u VIP šatoru >> Kobna šutnja policije, Sauche i premijera o Sljemenu >> Smrtić prijavio Sauchu, koji tvrdi: Nikada nisam zvao Smrtića