Novi američki predsjednik Donald Trump odao je u petak priznanje Hillary Clinton, svojoj suparnici koju je porazio na predsjedničkim izborima, na ručku u Kongresu, u društvu Billa i Hillary Clinton koji su sudjelovali na inauguraciji 45. američkog predsjednika. "Bio sam počašćen kada sam doznao da će bivši predsjednik Bill Clinton i Hillary Clinton doći danas i htio bih da ustanete", rekao je Trump pred uzvanicima koji su pljeskom, stojeći, pozdravili Clintonove, nakon ručka koji je u Kongresu bio upriličen za zastupnike i uglednike nakon svečanog polaganja prisege novog predsjednika. "Jako poštujem to dvoje ljudi, hvala svima što ste došli, ovo će biti četiri velike godine, nadamo se, mira i napretka", dodao je predsjednik Trump u kratkom govoru pomirljivim tonom. Dolaskom na svečanost inauguracije s mužem, bivša prva dama je neupitno pokazala dobru volju, premda je tijekom svečanosti na stepenicama Capitola bila vidljivo napeta. Trump je nije spomenuo u svom inauguracijskom govoru koji je trajao nešto više od 15 minuta. No bivša demokratska kandidatkinja se iskreno nasmijala kada je Trump za ručkom pozvao da ju nazočni pozdrave pljeskom. "Bili vi republikanci ili demokrati, nema razlike, slagat ćemo se i to je čast", zaključio je Trump pred zastupnicima obiju političkih opcija. Novi američki predsjednik Donald Trump i supruga mu Melania otišli su u petak poslijepodne s Capitola u Bijelu kuću, gdje će odsad boraviti, predvodeći tradicionalnu povorku na aveniji Pennsylvania u Washingtonu, gdje su se okupile tisuće ljudi kako bi ih pozdravili. Sedamdesetogodišnji milijarder je izvršio pregled postrojbi a zatim sjeo u predsjednički automobil okružen agentima tajne službe. Ne zna se hoće li izaći iz auta i prohodati avenijom kao što su to činili neki njegovi prethodnici. >> Njoj je bilo najteže: Blijedi pogled Hillary Clinton na inauguraciji