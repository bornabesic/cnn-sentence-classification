Premijer Andrej Plenković poručio je da će se i on osobno, kao i njegovi suradnici iz kabineta, odazvati na razgovor s istražiteljima u “aferi dnevnice” ukoliko DORH bude imao potrebu za takvim ispitivanjem. - Napravio sam ono što je normalno da se napravi kad vidite na svoje oči da je nešto puno dublje i ozbiljnije nego na prvi pogled. Postupio sam ne samo kao predsjednik Vlade, nego kao običan građanin, pravnik, zdravorazumski. Ne samo ja, nego svi ljudi koji rade u Vladi spremni su se odazvati na razgovore i pojasniti stajalište ili upite koje istražitelji mogu imati - rekao je odgovarajući na pitanja novinara u Bruxellesu.  "Meni je u interesu da DORH utvrdi cijelu istinu" Upitan uživa li glavni državni odvjetnik Dinko Cvitan njegovo i HDZ-ovo povjerenje, premijer Plenković je podsjetio da se njegova Vlada već očitovala na DORH-ovo izvješće o radu za 2015., te da je dalje to “tema za Sabor”. (Snimka s konferencije za medije premijera Andreja Plenkovića i glavnog državnog odvjetnika Dinka Cvitana koja se održala u ponedjeljak u Vladi)  - Meni je u interesu da DORH utvrdi cijelu istinu s jednom aferom koja je dobila puno veće razmjere nego što je itko mogao pretpostaviti na početku. Očekujem od glavnog državnog odvjetnika da kvalitetno obavlja zadaće. Mi surađujemo na nizu tema, od procesuiranja ratnih zločina, zastupanja države u međunarodnim sporovima, arbitražama. Normalno je da je ta suradnja bila ostvarena i kad je riječ o ovakvom, doslovno vrlo bizarnom, slučaju - rekao je Plenković.  Dosadašnja suradnja između njega kao premijera i Cvitana kao glavnog državnog odvjetnika bila je, kako je rekao, jako dobra.  - Nismo se mi sad viđali svaki dan, ali kad god smo imali referentnu točku oko koje se moramo konzultirati, ta suradnja je bila visoko profesionalna - zaključio je. >>Saucha: Radije živim s time da sam bio nemaran, nego da sam kriminalac >>Cvitanov kraj? Zbog pogrešaka šefice USKOK-a, državni odvjetnik izgubio povjerenje vladajućih 