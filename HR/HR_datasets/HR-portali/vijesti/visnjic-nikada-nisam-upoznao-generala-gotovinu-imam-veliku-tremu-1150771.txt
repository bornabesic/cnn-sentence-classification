Po završetku postprodukcije serije "Timeless" u San Franciscu, Goran Višnjić je u popodnevnim satima doletio u Zagreb, momentalno otišao na probu kostima za film "General" Antuna Vrdoljaka. Još se kratko zadržao u Zagrebu gdje je gostovao u HRT-ovoj emisiji "Volim nedjelju".  Goran Višnjić u emisiji HRT-a je rekao da sve ovo doživljavaju vrlo emotivno. Probao je kostime i sada, nakon emisije odmah putuje u Gospić.  "Imam strašnu tremu" Na pitanje je li uzbuđen što će glumiti generala Gotovinu, Višnjić je rekao "jako".  - Kad je general završio u Haagu svi smo bili frustrirani. Počeo sam s Tončijem (Antunom Vrdoljakom, op.a.) razgovarati i rekao mu da moramo nešto napraviti i kazao 'hajdmo snimiti film'. Tako je to krenulo. Bila je neka naša naivna želja da bi mu mogli pomoći ako bi snimili film i da bi to pomoglo njegovom oslobođenju, ako bi ljudi vidjeli pravu istinu - prepričao je razgovor s redateljem Antunom Vrdoljakom iz 2006. godine.  Otkrio je da je cijelo vrijeme procesa bio u kontaktu s odvjetnikom generala Gotovine, Lukom Mišetićem. - Kada je bilo finalno saslušanje, Luka me nazvao i rekao da sada trebaju podršku - kazao je Višnjić i dodao da su tada htjeli da sud vidi da Hrvatska stoji iza generala Gotovina.  - Došao sam u Haag da bih pričao o tome da ako optuže generala Gotovinu, završit ćete kao negativci u filmu. Samo to - kazao je proslavljeni hrvatski glumac.  Višnjić je otkrio da nikada nije upoznao generala Gotovinu. - Vidio sam ga iza stakla za vrijeme suđenja. Bili smo jako daleko. Gledao sam jako puno materijala na YouTubeu. Upoznat ćemo se, a čuli smo je jednom telefonom. Imam strašnu tremu. Najveću tremu ikad u životu - kazao je glumac.  - On je za mene pojam i heroj. Bojim se da ne napravim nešto krivo. Ne bih želio napraviti ništa krivo - rekao je Višnjić o ulozi Gotovine. Dodao je da će proučavati protokol Legije stranaca u kojoj je bio Gotovina.   Film počinje kada mu izriču 24 godine zatvora Redatelj filma Antun Vrdoljak je u Dnevniku HRT-a na pitanje zašto se odlučio snimiti film o generalu Gotovini kazao je da je generala poznavao za vrijeme rata.  - Kad je uhićen sam se odlučio raditi film o Gotovini. U naivnoj pretpostavci da bi to moglo pomoći kod presude, a potom je dobio 24 godine - rekao je Vrdoljak.  - Film počinje u Haaškom sudu kada mu izriču 24 godine zatvora, on se sjeća zašto je to. I tako se vraća život do druge oslobađajuće presude - rekao je Vrdoljak i dodao da će se film snimati po cijeloj Hrvatskoj.  Rekao je da mu je glavni izvor za scenarij bio Nenad Ivanković koji je napisao "zgodan biografski roman" te je s njim razgovarao o Gotovini. - Goran Višnjić je bio zapravo zaljubljen u Antu Gotovinu kao nacionalnog junaka. Kao i većina našeg naroda - rekao je Vrdoljak i dodao da Gotovina nije želio pročitati scenarij. - Razgovarali smo kad je došao iz zatvora i pitao sam ga hoće li pročitati, a on je rekao: A što je o tome znam? Ako bude film dobar, pozovi me na premijeru - otkrio je Vrdoljak.  Sutra u Gospiću gdje pada prva klapa filma o generalu Anti Gotovini. Višnjić u Hrvatskoj ostaje tri mjeseca. Uz hollywoodsku zvijezdu Gorana Višnjića, redatelj Antun Vrdoljak okupio je glumački “dream team”, među njima su i Tarik Filipović, Rene Bitorajac, Goran Navojec, Borko Perić, Ivo Gregurević, Mustafa Nadarević, Nataša Janjić, Goran Bogdan, Boris Svrtan i Zrinka Cvitešić. Film i serija snimat će se na različitim mjestima kao što su Velebit, Knin, Livno, Šepurine, Zadar, Prkos, Kašić, Islam Grčki, Obrovac, Škabrnja, Sljeme, Lučko, Crna Mlaka, Imotski, Split, Pag, Pirovac, Turanj, Pakoštane, Peruća, Rijeka, Erdut, Dalj i Zagreb, ali na lokacijama u Francuskoj. > > Snimanje filma i serije 'General' o životu Ante Gotovine starta 20. veljače 