Srbijanski premijer i novoizabrani predsjednik Aleksandar Vučić rekao je danas kako nema informacija da Hrvatska posjeduje ruske rakete S-300, ocijenivši "interesantnim" što je medijska kampanja o navodnom naoružavanju Hrvatske ruskim raketama krenula iz Zagreba. Vučić je tijekom posjeta pripadnicima postrojba protuzračne obrane u Jakovu kod Beograda rekao kako nema informacija da Hrvatska posjeduje ruske rakete S-300. "To nije igla, to je mnogo veći raketni sustav od ovog koji vidite ovdje", rekao je Vučić, aludirajući da se  činjenica o raketama S-300 ne bi mogla sakriti od javnosti. "Interesantna mi je kampanja, ako krene iz zagrebačkih medija, a preuzmu je u Beogradu, sve mi je jasno. Čuli smo precizno i nedvojbeno objašnjenje ruskog veleposlanstva (u Zagrebu), a vjerujem da će se očitovati i rusko ministarstvo vanjskih poslova", rekao je Vučić. Ministar za rad Aleksandar Vulin apelirao je na medije u Srbiji budu vrlo kritični kada prenose informacije iz hrvatskih medija. Kako kaže, cilj pisanja o postojanju S-300 u Hrvatskoj jest da se visok ugled Rusije i dobri odnosi između Rusije i Srbije umanje i naruše. Prema njegovim riječima, mnogo je onih kojima smeta pozicija Srbije po kojoj je jedina zemlja u Europi koja nije uvela sankcije Ruskoj Federaciji i neće ih uvesti. "To što je pisano u hrvatskim medijima nije pisano zbog hrvatskog, već zbog srpskog javnog mnijenja. Pisano je zbog potrebe da se visok ugled Rusije u našem javnom mnijenju i dobri odnosi između Rusije i Srbije umanje i naruše", rekao je Vulin.  Prema njegovim rečima, "laž" da S-300 postoji u Hrvatskoj bila je objavljivana već nekoliko puta tijekom nekoliko proteklih godina i sada se ponavlja.  "Zanimljivo je da se ponavlja od istih onih medija koji smatraju da u ovoj zemlji ništa ne valja, da se u ovoj zemlji kradu izbori, da treba protestirati protiv izborne volje građana... od istih onih medija koji smatraju da Aleksandra Vučića treba smijeniti bez izbora'', rekao je Vulin.  On je pozvao sve srpske medije da budu vrlo kritični kada prenose informacije iz hrvatskih medija jer se ne plasiraju takve informacije slučajno.  Večernji list piše samo o onome za što ima dokaza Treba napomenuti da je Večernji list pisao da je S-300 bio u Hrvatskoj 90-ih, nije se pisalo da je S-300 sada u Hrvatskoj. Sudbina S-300 nije poznata, a Večernji list piše samo o onome o čemu ima dokaze. Tako je Večernji pisao da je Zvonko Zubak ruskom veleposlaniku Anvaru Azimovu nedavno pri susretu predao cjeloviti popis naoružanja koje je od 1992. do 1997. Rusija isporučivala RH putem 160 tajnih noćnih letova velikim transportnim Antonovima i Iljušinima koji su, unatoč međunarodnom embargu na nabavu oružja, slijetali u zračne luke u Puli i na Krku. Sve su te nabave bile plaćene, no spor je nastao zbog isporuke moćnih protuzrakoplovnih raketa S-300, koje, tvrdi Zubak, nisu ni do danas plaćene. Zubak zbog toga već 16 godina vodi sudski spor te traži ili povrat sustava, isplatu ili nagodbu.  