Foto: Wikimapia/Instagram ČETVEROČLANA ekipa mladih Čeha uputila se na odmor u Nicu, ali su zabunom završili u Nišu u Srbiji, pišu češki i slovački mediji. Organizatore njihovog kratkog predblagdanskog odmora u Francuskoj zbunila je nova linija kompanije Ryanair Bratislava - Niš, te su im zbog sličnih imena dva grada rezervirali avionsku kartu za let u Srbiju. Ryanair u Slovačkoj reklamira produžene vikende u Nišu i redovne letove od 31. listopada.   Dva češka para umjesto sunca u Nici dočekalo je jučer oblačno nebo u gradu Nišu na jugu Srbije, te su u nevjerici pitali posadu Ryanaira zašto nisu u Francuskoj, rekao je danas za slovački portal Topky.sk jedan od članova posade. Česi su u Nici imali rezerviran hotel i iznajmljen automobil, ali će u Nišu ostati sve do petka, jer tek tada imaju let za Bratislavu.