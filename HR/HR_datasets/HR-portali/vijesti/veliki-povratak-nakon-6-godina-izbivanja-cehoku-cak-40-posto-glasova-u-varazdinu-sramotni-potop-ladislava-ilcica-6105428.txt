Prema prvim rezultatima lokalnih izbora koje je u 21 sat objavio DIP bivši gradonačelnik Varaždina Ivan Čehok spektakularno se vraća u politiku nakon gotovo 6 godina izbivanja. Čehok, inače kandidat grupe građana, nakon gotovo 50 posto prebrojanih glasova ima 42,43 posto glasova birača, a daleko iza njega je Alen Kišić, kandidat SDP-a, HNS-a, HSS-a, HSU-a i Laburista koji je osvojio 21,99 posto. Kandidat HDZ-a Damir Habjan je na trećem mjestu s 13,99 posto glasova Varaždinaca, dok je poznati varaždinski odvjetnik Vlado Sevšek, također kandidat grupe građana, četvrti sa 7,13 posto glasova. Spomenimo i da je bivši savjetnik ministra vanjskih poslova Davora Ive Stiera, Ladislav Ilčić iz konzervativnog pokreta Hrast, dobio tek 2,61 posto glasova birača prema sadašnjim rezultatima. Podsjećamo, Čehok se 2011. godine povukao s mjesta gradonačelnika zbog optužnica kojima ga se teretilo da je od supruge svog prijatelja kupio zemlju po dvostruko većoj cijeni od tržišne te da je poduzetniku Davoru Patafti osigurao monopolistički položaj u zbrinjavanju otpada. Čehok je gradonačelnik Varaždina bio od 2001. do 2011. godine, u razdoblju koje mnogi Varaždinci pamte po procvatu ovog grada. Osim toga, 2000. je izabran u Sabor kao zastupnik, a autor je i nekoliko udžbenika etike koji su se koristili u srednjim školama.