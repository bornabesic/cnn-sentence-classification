Predsjednik SDP-a Davor Bernardić izjavio je u Intervjuu tjedna Hrvatskog radija kako SDP neće biti na službenoj komemoraciji jasenovačkim žrtvama, nego će se pokloniti žrtvama koncentracijskog logora iz Drugog svjetskog rata odati zajedno sa Savezom antifašističkih boraca i Židovskom općinom te ostalim udrugama.  "Ono što je počelo s Karamarkovim odnosom prema antifašizmu, nastavilo se s imenovanjem ministra Hasanbegovića, čiji je stav prema antifašizmu poznat, te neuklanjanjem ploče s natpisom 'Za dom spremni'. Treba imati pijeteta prema žrtvama. Na mjestu koje je masovno stratiše takav je pozdrav neprimjeren i zato smo zatražili provođenje nadzora i skidanje ploče. Nažalost, to Vlada nije napravila i ovaj tjedan smo uputili u saborsku proceduru interpelaciju kako bismo proveli zakon", rekao je predsjednik SDP-a. Dodao je kako sadašnja vlada možda ne radikalizira problem, ali ga ni ne rješava, i u tome je problem.  Osvrćući se na problem Agrokora, Bernardić je kazao se ne vidi dugoročni plan sanacije i restrukturiranja te kompanije. "Vladin povjerenik je očito tu da drži vodu do kraja lokalnih izbora. Osigurana sredstava su neznatna za sve što treba napraviti u Agrokoru. Voljeli bismo da smo vidjeli dugoročniji plan restrukturiranja. Za sada su isplaćene samo plaće dok je dobavljačima isplaćeno 10-15 posto sredstava, što je nedovoljno", rekao je Bernardić. Ukoliko se potvrde navodi kako su odvjetnički uredi pisali lex Agorkor, pa makar i pro bono, to u pitanje dovodi ne samo povjerenje prema ministru financija Zdravku Mariću, nego povjerenje u cijelu Vladu, kazao je. Upozorio je i kako postoji realna opasnost od otuđenja hrvatske imovine u susjednim zemljama ako one, po uzoru na lex Agrokor, donesu takav te najavio kako je SDP-ov cilj da se kroz saborsko Povjerenstva za Agrokor ustanovi što je bilo s imovinom hrvatskog naroda od 1990-ih godina, na koji se način transformirala, tko je kome pogodovao i gdje su novci građana. Bernardić je ustvrdio i kako zahtjev za smjenom ministra Marića nema veze s lokalnim izborima već sa situacijom oko Agrokora, te dodao kako ministar financija mora biti osoba bez mrlja, budući da o njemu ovisi cjelokupni financijski sustav zemlje. Kazao je kako se to može raspraviti u Saboru već idućeg tjedna ako vladajući tako žele, a što se tiče osiguranja potrebne saborske većine, podsjetio je kako je Most najavljivao da ne može podržati ministra koji ne može obavljati dužnost. "Most će glasati kako će glasati, oni su rekli da su za smjenu, a možda će glasati protiv smjene, to se kod njih nikad ne zna", kazao je Bernardić. Ocijenio je kako između HDZ-a i Mosta ima puno problema jer se ne mogu dogovoriti oko mnogo stvari, zbog čega se gubi potrebno vrijeme za reforme, kojih nema. Što se tiče lokalnih izbora, Bernardić je rekao kako SDP cilja na vlast u većem broj gradova a moguće je i da iznenade u pokojoj županiji. Vjeruje da je Vojko Obersnel u Rijeci favorit, a Anka Mrak Taritaš osoba s kojom Zagreb može doživjeti promjene, i zato ima podršku SDP-a. "Moguće je da iznenadimo u pokojoj županiji. Po prvi put smo u situaciji da konkuriramo za vlast u Gradu Zagrebu, Zagrebačkoj, Koprivničko-križevačkoj, Bjelovarko-bilogorskoj i Šibensko-kninskoj županiji", rekao je Bernardić. >> Bernardić: Kupuje se vrijeme i drži se voda dok majstori odu