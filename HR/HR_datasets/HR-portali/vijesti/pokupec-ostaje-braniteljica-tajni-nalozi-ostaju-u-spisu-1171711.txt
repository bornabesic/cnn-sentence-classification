Željka Pokupec ostaje braniteljica Vlade Rajića, a sudski nalozi na temelju kojih  su  tajno praćeni i prisluškivani Rajić i ostali, ostaju u spisu kao zakonit  dokaz.  Odluka  je  to sudskog vijeća zagrebačkog Županijskog suda koje  je  odbacilo  zahtjeve  USKOK-a  i  obrana  na  suđenju optuženima za odavanje  informacija  iz  najtajnijih  uskočkih istraga. USKOK-u je sporno bilo što je Pokupec svojevremeno kao tužiteljica potpisala neke naloge koji su  sada  dio  spisa u kojem je ona braniteljica, dok su obrani bili sporni nalozi za tajno praćenje i prisluškivanje optuženika. Ovakvoj  odluci  sudskog  vijeća  pod  presjedanjem  suca Tomislava Juriše, prethodila je scena koja se rijetko viđa u našim sudnicama. Željka Pokupec, nekada  zagrebačka županijska državna odvjetnica, a sada braniteljica Vlade Rajića,  morala je stati pred sudsko vijeće i objasniti što njezini potpisi rade na dokumentaciji iz istrage iz 2008., te kako je ta istraga povezana s aktualnim  procesom  Vladi Rajiću i skupini što policajaca što poduzetnika, optuženih   za   odavanje  informacija  iz  najtajnijih  uskočkih  istraga. "Ni na koji način nisam postupala u tom predmetu" Preispitivanje  njezine  procesne  uloge  tražio  je  USKOK  jer  su  2008. istraživane  malverzacije  sa  zemljištima  u  Baranji s čim je povezivan i osječki  poduzetnik Željko Biloš, koji je i sad među optuženima za kupovinu tajnih  podataka  iz  istraga. Iz snimki tajno snimljenih razgovora može se zaključiti  da  je  Biloš  bio ustrašen da ga se prati i prisluškuje, te je pokušavao  provjeriti  prisluškuje  li  ga  policija.  Pokupec  je  pak kao tužiteljica  potpisala  jedan dokument za tajno praćenje, a govoreći o tome kazala je: -  Ni na koji način nisam postupala u tom predmetu, niti sam bila uključena u realizaciju tajnih mjera vezanih za ovu optužnicu. Jedan dokument koji se odnosio  na  tajno  praćenje  potpisala  sam  2011.  jer  mi  je to nalagao Pravilnik  o radu Državnog odvjetništva. Tada sam bila na funkciji općinske državne  odvjetnice u Zagrebu i morala sam staviti svoj potpis budući da se radilo  o  dokumentu  koji  je  imao oznaku vrlo tajno. No, to je bilo sve. Ionako   se   radilo   o   predmetu  iz  nadležnosti  Županijskog  državnog odvjetništva koji s ovim slučajem nema nikakve veze. Oponirao joj zamjenik ravnateljice USKOK-a Oponirao  joj  je  Slobodan  Šašić,  zamjenik ravnateljice USKOK-a, koji je tražio da joj se uskrati pravo da bude braniteljica u ovom slučaju.-  Nije  točno  da  je Željka Pokupec morala potpisati taj dokument, jer su takve  dokumente  potpisivali i njezini zamjenici i to vrijeme, a sasvim je jasno  da  su u pitanju optužbe koje se povezuju i s ovim predmetom - kazao je  Šašić,  prije  no  što  je vijeće donijelo odluku da se odbija i njegov zahtjev,  ali  i  zahtjev  obrane  za  izdvajanjem  sudskih naloga za tajno praćenje  i  prisluškivanje, što su obrane višestruko tražile i zahtjevi su im višestruko odbijani. Stranke  na  ovu  odluku suda imaju pravo žalbe, pa se spis seli na Vrhovni sud.  Rajić  i  ostali optuženici uhićeni su još 2012. a među optuženima su policijski  službenici  koji  su  prodavali  informacije,  Josip  Petrović, savjetnik  u  MOL-u, poduzetnici Igor Mlinar i Rudolf Krpina, Stipe Barišić Moljac i Damir Ivić.