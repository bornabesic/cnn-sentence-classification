Komunističko znakovlje kažnjavalo bi 70 posto hrvatskih građana, dok bi ustaški pozdrav “Za dom spremni” zabranilo 45 posto građana, pokazalo je istraživanje Fakulteta političkih znanosti u sklopu projekta “Govor mržnje u Hrvatskoj”, koji su, kako izvještava portal Forum.tm, predstavili profesori Nebojša Blanuša, Enes Kulenović i Zoran Kurelić. Većina medija dodala je toj vijesti kako je “svega” ili “samo” 45 posto građana za zabranu spomenutog pozdrava. Dakako, bilo bi zabrinjavajuće kada bi takvo bilo stajalište građana prema tom zločinačkom režimu. Ali takav zaključak mogao bi se donijeti da je postavljen upit o zabrani ustaškog znakovlja bez spominjanja pozdrava “Za dom spremni”. Jer i državna tijela tom pozdravu daju dvojako značenje. Dakle, ne samo ustaško, zločinačko, već i u smislu simbola HOS-a kao regularne postrojbe iz Domovinskog rata koja je sa svojom simbolikom, koja uključuje i taj pozdrav, priznata zakonom izglasanim 2004. u Hrvatskom saboru, koji je potpisao predsjednik države Stjepan Mesić, i odlukama državnih tijela sve do Ministarstva uprave. Tamo gdje su postrojbe HOS-a izraženije djelovale, može se očekivati da tom pozdravu građani ne daju isključivo zločinačko značenje, pa su u Dalmaciji i Slavoniji, gdje je izraženije nacionalističko raspoloženje, najviše protiv zabrane tog pozdrava, dok su ispitanici iz sjeverne Hrvatske, Istre, Primorja i Gorskog kotara izrazito za zabranu. Istraživači su odgovore tisuću ispitanika povezali s odgovorima na upite o religiji, povijesnim ličnostima, zadovoljstvu demokracijom..., pa se ispostavilo da su ispitanici koji nisu za zabrane s desnog spektra, dok su oni koji podržavaju zabrane liberali i ljudi izrazito nezadovoljni demokracijom. Fašističke simbole zabranjivali bi birači opozicije, dok su protiv sankcioniranja pozdrava “Za dom spremni” ljudi koji su skloniji HDZ-u, autoritarnom vođenju države i podržavaju Franju Tuđmana. Dakle, istraživanje je pokazalo da je politika HDZ-a i SDP-a usklađena sa stavovima njihovih birača. >>Zabrane li 'Za dom spremni', moraju zabraniti i petokraku. Ili će biti zabranjena oba zla ili neće nijedno >>Vlada treba početi odlučivati, a ne osnivati povjerenstva 