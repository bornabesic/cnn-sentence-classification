S potpredsjednikom SDP-a i saborskim zastupnikom Peđom Grbinom razgovarali smo o najavi Vlade da vrati Inu u hrvatsko vlasništvo, ali i stanju u SDP-u, nadolazećim lokalnim izborima, putovanju predsjednice u SAD…   Postoji li zajednički stav u SDP-u što napraviti s Inom? Za mene pravo pitanje nije što napraviti s Inom, već što napraviti da se zaštite interesi i imovina hrvatskih građana. Prijedlog vladajućih, da se otkupi MOL-ov udio u Ini, doista je jedan od mogućih načina upravljanja Inom, međutim nas u SDP-u zanima na temelju čega su vladajući utvrdili da je upravo to jedini ispravan način. To pitanje postavljamo od prvoga dana, a kao što znate, na njega odgovor ne dobivamo. Rekli ste da ste za povratak Ine u hrvatsko vlasništvo, međutim da ste protiv da se to radi tako da se privatizira HEP. Ima li oporba ideju kako to izvesti na neki drugi način? Ne, rekli smo da se ne protivimo povratku Ine u hrvatsko vlasništvo, ali isključivo ako postoje jasni pokazatelji da je to ekonomski opravdano. Kao što sam već rekao, na to pitanje, koje je po meni srž čitave priče o Ini, odgovora vladajućih nema. Nacionalizacija koja je sama sebi svrha nama je potpuno neprihvatljiva. Ministar Dobrović kazao je da je privatizacija HEP-a radi kupnje Ine ideja potpredsjednice Martine Dalić. S obzirom na to da joj je suprug član uprave Ine, vidite li u tome išta sporno? Gospođa Dalić nalazi se u vrlo nezgodnoj situaciji i mislim da je vrlo nekorektno da sudjeluje u bilo kakvim postupcima vezanim za Inu dok god Povjerenstvo za odlučivanje o sukobu interesa ne zauzme stav. Očito je da su se HDZ i Most ipak dogovorili. Je li vam čudno da se o svemu ne oglašava Božo Petrov? Most i HDZ već su godinu dana u koaliciji i uopće me ne iznenađuje što i ovdje podržavaju HDZ. Ne iznenađuje me ni što odstupaju od onoga što su govorili prošlih godinu dana, a tiče se njihova protivljenja privatizacijama. Gospodin Petrov očito kalkulira u kojim će temama istupati pa se uvijek trudi pojaviti tamo gdje računa da će pokupiti lovorike, a to u slučaju privatizacije HEP-a ne može. Svojedobno je i SDP želio privatizirati HEP? Nije točno, već je Vlada razmatrala mogućnost IPO-a HEP-a kao načina pribavljanja svježeg kapitala za razvoj društva. Dakle, nismo razmatrali privatizaciju radi nacionalizacije, već jedan od modela za jačanje i širenje HEP-a, no taj model na kraju, kao što znate, nije proveden jer smo smatrali da za HEP i Hrvatsku nije isplativ. Imate novog predsjednika, novo vodstvo čiji ste i vi dio. Rezultat je pad rejtinga, a ni rejting novog šefa nije za pohvalu. U SDP-u je mnogo zabrinutih, jeste i vi među njima? Ja bih u toj ocjeni bio suzdržaniji i pričekao da novoizabrani predsjednik SDP-a dobije priliku započeti raditi svoj posao pa bih tek onda taj posao ocjenjivao. Vas se nagovaralo da se kandidirate za Pulu, niste pristali. Zašto? Vidim da o meni znate više od mene samoga. Znam što se priča... Točno je, o SDP-u se puno više priča po medijima nego što činimo međusobno na tijelima stranke. Morat ćemo puno raditi da to promijenimo. Mislite li i dalje da je otvorena opcija da SDP u Zagrebu podrži Anku Mrak Taritaš? Mislim da treba ostati otvorena svaka opcija koja će osigurati odlazak Milana Bandića i njegove klike koja se Zagrebom služi kao svojom lisnicom. U stranci je osnovan i sindikat, navodno se neki članovi boje rezanja plaća. Kakve su vaše informacije, hoće biti rezanja plaća, smanjivanja broja zaposlenih? Sloboda sindikalnog udruživanja zajamčena je Ustavom i u tome ne vidim ništa sporno, dapače žao mi je što do toga nije došlo i ranije, a što se tiče rezanja plaća i smanjivanja broja zaposlenih, to je stvar s kojom će novi poslovni direktor stranke morati, što je prije moguće, upoznati Predsjedništvo i Glavni odbor, da o tome ne moramo čitati u novinama. Je li plaćanje Alexa Brauna ispraznilo stranačku blagajnu? Angažiranje PSB-a, ugledne američke konzultantske kuće, koja je radila s Billom Clintonom i Tonyjem Blairom, pomoglo je stranci u pozicioniranju i pripremi za parlamentarne izbore. Koliko god mi pričali o tome, radi se o vrhunskim stručnjacima čije usluge koštaju i koji su svoj posao odradili vrlo profesionalno. Držim da je SDP dobio upravo onoliko koliko je platio. Kako komentirate putovanje predsjednice u SAD o kojem javnost još uvijek ne zna gotovo ništa? Predsjednica je otišla na putovanje na kojem ni sama ne zna kamo ide, s kime se nalazi i što time hoće postići. Nakon svega što sam pročitao o putovanju i nakon što sam čuo njene izjave, teško je, u bilo kakvom komentaru, ostati ozbiljan. >> Predsjedništvo SDP-a: Bernardić je pisao premijeru bez nas, a Inu i HEP nije ni spomenuo Javnost se zabavlja i pismom koje je Davor Bernardić poslao premijeru Plenkoviću. Vidite li korist od toga da njih dvojica sjednu i razgovaraju o “vitalnim interesima Hrvatske”? – Zanimljivo je to kako je bivšem predsjedniku SDP-a zamjerano što se ne sastaje prvo s Jadrankom Kosor kao predsjednicom Vlade, a onda s Tomislavom Karamarkom kao šefom opozicije. Sada kada predsjednik SDP-a želi razgovor s predsjednikom Vlade i kada to od njega traži na način na koji je to u normalnom svijetu uobičajeno, dakle pismom, a ne preko nekih mračnih posrednika i ispod stola, onda ni to ne valja. Korist je u tome da o temama koje su za Hrvatsku bitne počnemo otvoreno razgovarati. Međutim, HDZ koji se kleo u potrebu dijaloga sada, kada je dijalog na stolu, po ne znam koji put pokazuje svoje pravo lice. 