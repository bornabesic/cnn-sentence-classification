Foto: 123rf  OLUJA blizu Svemirskog centra Kennedy blizu Cape Canaverala na Floridi prisilila je američku tvrtku SpaceX da za 48 sati odgodi lansiranje svemirske letjelice bez posade Dragon prema Međunarodnoj svemirskoj stanici (ISS), navela je NASA.  Nevrijeme je zahvatilo krug manji od 16 km od mjesta ispaljivanja 20 minuta prije predviđenog lansiranja.  "Pravila sigurnosti zahtijevaju razmak od 30 minuta nakon gromova kao bi bili sigurni na nema opasnosti za letjelicu", objasnio je jedan glasnogovornik NASA-e.  Meteorolozi za subotu predviđaju 60 posto mogućnosti za povoljne okolnosti za lansiranje. Ukoliko se sve bude odvijalo prema planu, Dragon bi trebao ući u Zemljinu orbitu 10 minuta nakon lansiranja. Dragon već letio prema ISS-u  ISS se kreće na 400 km visine i kruži oko Zemlje svakih 90 minuta. Za tu misiju opskrbe svemirske stanice, jedanaestu koju izvodi SpaceX u sklopu ugovora s NASA-om, kalifornijska tvrtka po prvi puta koristi letjelicu Dragon koja je već letjela prema ISS-u u rujnu 2014.  Dragon će isporučiti 2,7 tona tereta među kojim je hrana, razna oprema i pribor za 250 znanstvenih ispitivanja. Planiraju se ispitivanja s miševima kako bi se proučili učinci mikro sile teže na osteoporozu, gubitak koštane gustoće, te s vinskim mušicama ispitivanje učinka bestežinskog stanja na srce.  Dragon će uputiti i sjemenje u sklopu zajedničkog projekta NASA-e i Europske svemirske agencije za proučavanje klijanja u svemiru u različitim uvjetima.  Zadnju opskrbu je SpaceX do ISS-a izveo 30. ožujka.