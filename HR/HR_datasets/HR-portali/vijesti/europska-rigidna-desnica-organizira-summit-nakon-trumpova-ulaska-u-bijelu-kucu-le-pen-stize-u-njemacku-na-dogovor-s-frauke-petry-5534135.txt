Dan nakon inauguracije Donalda Trumpa, predsjednica Nacionalne fronte u Francuskoj Marine Le Pen u subotu se susreće u Njemačkoj s čelnicima stranaka krajnje desnice i europskim populistima koji se žele pokazati ujedinjenima prije nekoliko ključnih izbora u Europi. Stotine prosvjednika na poziv lijevih stranaka i sindikata prosvjedovat će u Koblenzu protiv tog susreta. Njemački vicekancelar i predsjednik socijaldemokrata Sigmar Gabriel najavio je svoj dolazak. Snage reda predvidjele su više od 1000 policajaca kako bi se izbjegli neredi. Na prvom službenom putu u Njemačku, Marine Le Pen susrest će se s Frauke Petry, predvodnicom desnog populizma u Njemačkoj Petry je supredsjednica Alternative za Njemačku (AfD), mlade stranke koja tvrdi da islam nije dio Njemačke i želi zabraniti gradnju džamija. AfD je u punom izbornom naletu od dolaska više od milijuna azilanata 2015., nakon odluke kancelarke Angele Merkel da im otvori vrata Njemačke. Sastanak koji organizatori predstavljaju kao europski "kontra-summit", ilustrira ambicije tih političkih struja prije parlamentarnih izbora u Nizozemskoj polovicom ožujka, predsjedničkih u Francuskoj u travnju i svibnju te parlamentarnih u Njemačkoj krajem rujna. Krajnja desnica i populisti nadaju se rekordnim rezultatima, s temama koje ih zbližuju: odbacivanje imigracije, islama, elita i Europe, uz "govore protiv sustava". Kongres je organizirala skupina Europa nacija i sloboda Europskog parlamenta, koju su 2015. utemeljile krajnje desne stranke iz devet zemalja članica. "Svatko od nas je jako povezan sa svojim suverenitetom, slobodama općenito", istaknula je Le Pen. "Vjerujem da nas okuplja odbacivanje linije ponašanja Europske unije."