Foto: Hina NAPADAČ je ubio dvojicu muškaraca u američkom gradu Portlandu u petak dok su ga pokušavali spriječiti u vrijeđanju dviju žena za koje se pretpostavlja da su muslimanke, objavila je policija. Napad se dogodio na postaji podzemne željeznice samo nekoliko sati prije početka ramazana, svetog mjeseca posta za 1,6 milijardi muslimana. Izvikivao etničke i vjerske uvrede Policija u Portlandu objavila je da je napadač počeo izvikivati etničke i vjerske uvrede na račun dviju mladih žena, koje su izgledale kao muslimanke, a jedna od njih bila je odjevena u hidžab. Dvojica muškaraca koja su intervenirala izbodena su nožem na smrt, a treći je prošao samo s lakšim ozljedama. CAIR: Broj napada protiv muslimana porastao 50 posto "Dok je napadač vikao i galamio neki, su mu se ljudi približili i pokušali intervenirati", objavila je policija i rekla da je napadača uhitila. Dvije žene su pobjegle pa ih policija nije mogla ispitati. U izjavi nakon napada u petak Vijeće za američko islamske odnose (CAIR) objavilo je da je broj protumuslimanskih napada narastao za 50 posto u Sjedinjenim Državama od 2015. do 2016., djelomice i zbog protuislamističke i protuimigrantske retorike predsjednika Donalda Trumpa. "Trump bi trebao osobno progovoriti protiv islamofobije" "Predsjednik Trump trebao bi osobno progovoriti protiv islamofobije i drugih oblika rasizma i netrpeljivosti u našoj naciji koju je izazvao brojnim izjavama, politikom i imenovanjima što su se negativno odrazila na manjine", rekao je direktor CAIR-a Nihad Awad.  Trumpova administracija kaže da se oštro protivi islamističkim militantima, ali nema ništa protiv islama.