Ministrica regionalnog razvoja i fondova Europske unije Gabrijela Žalac u ponedjeljak je u Puli opovrgnula informacije o sukobu između Mosta i HDZ-a te naglasila da nije dala nikakvo 'crveno svjetlo' Dobrovićevu planu gospodarenja otpadom već je njezino ministarstvo upozorilo tek na preporuke Europske komisije i na zadane rokove. Na zamolbu novinara komentirala je nedjeljni tekst u Jutarnjem listu u kojem se navodi da su Most i HDZ u Vladi u ozbiljnom sukobu, da su ugroženi Operativni programi "Konkurentnost i kohezija", čija je ukupna vrijednost 6,8 milijardi eura, te da je dala crveno svjetlo planu gospodarenja otpadom ministra zaštite okoliša i prirode Slavena Dobrovića. Tu informaciju opovrgnula je ustvrdivši kako je njezino ministarstvo samo upozorilo na preporuke Europske komisije. "To su insinuacije, zapravo, neznanje oko europskih fondova. Stoga već sada mogu u okviru informativne kampanje najaviti puno edukacija za medije i novinare u dijelu koji se odnosi na korištenje europskih fondova jer primjećujem veliko neznanje", rekla je ministrica Gabrijela Žalac. Podsjetila je da su Ministarstvu zaštite okoliša i prirode 25. studenog uputili "ono što i sam ministar Dobrović zna", a to je da je uvjet za korištenje operativnog programa Konkurentnost kohezija, u djelu otpada, upravo donošenje plana gospodarenja otpadom i to će, dodaje, biti prihvaćeno na Vladi do kraja ove godine. Stoga, kaže, nema potrebe za nikakvim obmanjivanjem javnosti, a posebice za naslovom teksta, koji se odnosi na sukob Mosta i HDZ, a koji ne postoji. Ustvrdila je da plan gospodarenja otpadom u ovom trenutku nije ugrožen, da je u javnoj je raspravi i da je na sastanku s ministrom Dobrovićem definirano kako će, kako je rekla, "centri za gospodarenjem otpadom koji su u visokoj fazi gotovosti ići kao centri, a drugi kao reciklažna dvorišta".