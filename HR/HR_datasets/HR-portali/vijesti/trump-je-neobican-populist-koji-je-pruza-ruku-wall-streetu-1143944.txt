Prema ključnom sloganu „Prvo Amerika“ inauguralnog govora, novog američkog predsjednika Donalda Trumpa moglo bi ga se lako okarakterizirati kao populista. U američkoj politici bilo je mnogo populista i populističkih pokreta. Spomenimo samo dvojicu. William Bryan (1860. – 1925.) palio je mase svojim govorima i bio je kandidat Demokratske stranke na trima izborima (1896., 1900. i 1908.) i nije uspio ući u Bijelu kuću. Huey Long (1893. – 1935.), demokrat. denuncirao je bogate i banke te obećavao supodjelu bogatstva (Share the Wealth), htio se kandidirati za izbore 1936., ali je godinu dana prije bio ubijen. Trump je neobičan populist jer je u svoju momčad uveo milijunaše i odmah pružio ruku Wall Streetu. Govori su mu populistički, ali kakvi će mu biti potezi? Prema prvim odlukama nakon što je ušao u Bijelu kuću, Trump je proveo jedno od stotinjak obećanja u predizbornoj kampanji. Ukinuo je zakon o zdravstvenoj skrbi koji je 2010. uveo njegov prethodnik po kojem je i nazvan Obamacare. Lako je izbrisati zakon kojom je reformirana zdravstvena zaštita, ali je teže zamijeniti ga novim sustavom. Trump najavljuje kako će novi pružiti „univerzalnu“, dakle za sve građane, zdravstvenu skrb, a od čega se republikancima ježi koža jer se plaše da će država platiti račun. Sa sajta Bijele kuće izbačeno je sve vezano za klimatske promjene. Trump želi povećati proizvodnju nafte i plina. Sa stranice whitehouse.gov izbačeno je sve vezano za osobe LGBT, odnosno one koji nisu heteroseksualci (Bryan nije samo zagovarao prohibicionizam već se suprotstavljao i Darwinovoj teoriji evolucije). U Ovalnoj sobi su Obamine zavjese purpurne boje zamijenjene zavjesama zlatne boje te je vraćeno poprsje Winstona Churchilla, ali je ostavljeno i ono Martina Luthera Kinga. Trump je podijelio Ameriku, a govori da će je ujediniti. Sigurno je jedno, odnosno da onaj populizam u kojem zagovaraš jednu populaciju protiv druge zasigurno nije dobar za cijelu naciju.      >> Trump će postići dogovor s Londonom i ostaviti ostatak Europe u oblaku prašine 