Foto: Index  TOMISLAV Tomašević iz platforme "Zagreb je naš", koja okuplja stranke i organizacije bliske ljevici, uputio je poruku uoči drugog kruga izbora u Zagrebu.  "Bandić već godinama uvjerava javnost da je za malo novca izgradio puno, a zapravo je za puno novca izgradio malo. Podaci zadnjeg istraživanja SRCB-a i CMS-a od 2011. do 2017. govore da je čak 30 posto poslova dobiveno na temelju pogodbe ili jedne javne ponude. U zadnjih šest godina poslovi preko javnih nabava preplaćeni su za 2 milijarde i 123 milijuna kuna. Bandić se često voli uspoređivati s Bečom, a u Beču je samo 7,5 posto poslova sklopljeno na temelju pogodbe ili na temelju jedne javne ponude, a u Zagrebu je to 30 posto", rekao je Tomašević na danas održanoj press konferenciji, a prenosi N1.  "Pozivamo građane da glasaju protiv Bandića"  "Vidi se da je Bandićev model upravljanja gradom zapravo izvlačenje novca iz džepova građana za korist kumova, rođaka i prijatelja i  zato pozivamo građane da u nedjelju izađu na izbore i da glasaju protiv Milana Bandića", dodao je Tomašević.   Iz gore navedenog je jasno da se platforma "Zagreb je naš" u drugom krugu izbora ipak opredijelila za podršku kandidatkinji HNS-a i SDP-a Anki Mrak Taritaš.