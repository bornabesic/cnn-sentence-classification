U splitskom klubu Ghetto gdje je Nova ljevica slavila Međunarodni praznik rada došlo je do incidenta zbog kojega je nu policijskoj postaji završio i bivši ministar unutarnjih poslova Ranko Ostojić koji je bio na zabavi Dragana Markovine. Iako su neki portali objavili da je Ranko Ostojić priveden, s obzirom na to da je riječ o saborskom zastupniku to nije moguće, objasnio je i sam Ostojić na Facebook profilu.  "Zakon je jasan ....saborskog zastupnika policija može privesti samo za određena kaznena djela i to u situaciji zaticanja pri počinjenju. Sam sam tražio da dam iskaz, i otišao u postaju. Došao sam u 22 sata... javio se prijateljima i sjedio u mirnoj atmosferi s pozitivnim ljudima. Kao građanin, još jednom sam bio svjedok kako bez obzira sto nema nikakvog povoda, nema tolerancije i da će fašisti napast i žene... samo ako im ne  sviđa njihova stranka, opredijeljenje, ili orijentacija... Ja sam u SDP-u... drugi su u Novoj ljevici ili možda nisu nigdje... ali osnovna stvar je da imam pravo na slobodu mišljenja i svog političkog stava ..." napisao je Ostojić. Splitska policija je izvijestila kako je oko  23 sata u ugostiteljski objekt je ušao 39-godišnjak koji je započeo s vrijeđanjem prisutnih osoba. U pokušaju da ga udalje iz kluba došlo je do naguravanja, nakon čega se provokator udaljio iz ugostiteljskog objekta.   Policijski službenici su odmah ispred ugostiteljskog objekta zaustavili 39-godišnjaka koji se nalazio u društvu s još nekoliko osoba čiji identitet je utvrđen. Kako bi utvrdili činjenice i okolnosti događaja, u službenim prostorijama obavljeni su razgovori sa sudionicima i svjedocima događaja. Svima je, iako nitko nije imao vidljivih ozljeda, ponuđena liječnička pomoć koju su odbili. Provedenim kriminalističkim istraživanjem utvrđeno je postojanje sumnje da je 39-godišnjak drsko se ponašajući i vrijeđajući prisutne zbog političkih uvjerenja ostvario obilježja prekršaja iz Zakona o suzbijanju diskriminacije i Zakona o prekršajima protiv javnog reda i mira,  te će tijekom jutra biti priveden na Prekršajni sud u Splitu. U odnosu na navedeni događaj kriminalističko istraživanje nastavlja se i dalje.