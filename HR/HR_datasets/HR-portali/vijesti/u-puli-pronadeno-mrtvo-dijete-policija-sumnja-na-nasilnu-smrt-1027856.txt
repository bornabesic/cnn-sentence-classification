Zašto je Chiara Rojnić nestanak dječaka prijavila tek oko ponoći, zašto je lagala da ga je mogla vidjeti iz stana te kako je znala gdje je mrtvo tijelo djeteta do kojega je dovela policajce zasad su nepoznanice Istarska policije istražuju četiri osobe, dvije žene i dva muškarca, zbog nasilne smrti trogodišnjeg dječaka Denisa u Puli koji je u srijedu ujutro oko devet sati pronađen mrtav u plićaku u moru, kilometar od lučice Mandrača, potvrdila je istarska policija dodajući da još nitko od tih osoba nije uhićen. Tri su osobe u popodnevnim satima navodno uhićene, a među njima je i dječakova majka te maloljetnica iz popravnog doma koja je čuvala trogodišnjaka. Prema pisanju 24sata, 32-godišnja majka Chiara Rojnić iz Pule sinoć je nešto iza ponoći prijavila policiji da je njezin sin, pod još neutvrđenim okolnostima, nestao. Policiji je rekla da se sa sinom zadnji put igrala u obližnjem parku u utorak malo iza 18 sati, da bi kasnije utvrdila da ga nema. Djetetovu igru navodno je pratila kroz prozor stana, sve dok nije primijetila da ga više nema u parku. Do prijave nestanka policiji, kako je rekla, dijete je sama tražila po gradu. Riječ je o dijelu pulskog zaljeva koji je bivša vojna zona i na kojem je teren teže pristupačan, a u blizini je Akvilejskog prilaza 2, gdje je dijete prebivalo. Nakon dojave, policija je odmah pokrenula intenzivnu potragu. Međutim, kasnije je tijekom razgovora majka, navodno, sama policiji pokazala gdje se tijelo njenog sina nalazi. Dijete je pronađeno u plićaku, kilometar udaljenom od lučice Mandrač u Puli. Očevid su, osim djelatnika policije, obavili zamjenik županijske državne odvjetnice Eddy Putigna te patolog i sudski vještak dr. Ilija Kučinar, koji će u četvrtak obaviti obdukciju te utvrditi točan uzrok smrti. Inače, na tijelu trogodišnjeg dječaka vidljivi su tragovi nasilja, a pretpostavlja se da je zadavljen i bačen u more. Dječak je s majkom živio u pulskoj ulici Akvilejski prilaz. Uselili su se u stan majčinog pokojnog djeda, a ubojstvom dječaka susjedi su zgroženi. “Strašno. Grozno. Žalosno. Pa tko je imao srca ubiti to preslatko zaigrano dijete? I jučer sam ga vidjela zaigranog i veselog”, sklapa ruke u nevjerici prva susjeda koja je dala izjavu za 24sata. Susjedi prepričavaju kako je policija, tražeći dječaka ili bilo kakav trag o njemu, u srijedu ujutro zavirivala čak i u kante i kontejnere za smeće. Demantiralu su dječakovu majku Chiaru koja je rekla da je dječaka gledala s prozora stana kako se igra u parku, ističući da se iz stana ne može vidjeti nijedan park. Dodali su da su joj u stan povremeno dolazili nepoznati muškarci i da su je susjedi zvali “Lepa Brena”.  Navodno nije previše marila kada je razigrani dječak istrčavao na ulicu. Na upozorenja susjeda, rekla je neka ne brinu o njemu kada ni ona ne brine. Dječakov otac navodno u BiH služi zatvorsku kaznu. Chiara Rojnić susjedima je navodno rekla da prema njoj nije bio dobar te da ju je tukao pa se zato iz BiH vratila u rodnu Pulu u djedov stan prije nekoliko mjeseci. Djed je preminuo oko Uskrsa. Zašto je Chiara Rojnić nestanak dječaka prijavila tek oko ponoći, zašto je lagala da ga je mogla vidjeti iz stana te kako je znala gdje je mrtvo tijelo djeteta do kojega je dovela policajce zasad su nepoznanice.