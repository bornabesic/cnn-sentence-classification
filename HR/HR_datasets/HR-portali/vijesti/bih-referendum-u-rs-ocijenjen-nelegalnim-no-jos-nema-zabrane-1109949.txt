Najutjecajnije zapadne zemlje i Turska protive se provedbi referenduma koji su za 25. rujna najavile vlasti Republike Srpske dovodeći tako u pitanje poštivanje Daytonskog sporazuma, no još nema odluke o mogućoj zabrani ili sankcijama, čemu se odlučno nastavlja protiviti Rusija, proistječe iz zaključaka što ih je u utorak na zasjedanju u Sarajevu usvojio Upravni odbor Vijeća za provedbu mira u Bosni i Hercegovini (PIC). Upravni odbor PIC-a zasjedao je na razini veleposlanika država – članica kako bi razmatrao stanje u BiH i mjere koje bi se mogle poduzeti protiv provedbe referenduma u RS kojim se pokušava osporiti autoritet Ustavnog suda BiH. Nakon dva i pol sata rasprave usvojena je izjava u kojoj se izrijekom upozorava kako bi provedba referenduma predstavljala kršenje Daytonskog sporazuma, kao i niz prijašnjih postupaka i izjava kojima  predsjednik RS Milorad Dodik i entitetski parlament pokušavaju dovesti u pitanje poštovanje autoriteta pravosudnih institucija na državnoj razini. "Nijedan referendum ne može promijeniti činjenicu da su odluke Ustavnog suda BiH konačne i obvezujuće. Odluka Ustavnog suda BiH ostaje na snazi u potpunosti i mora se poštovati sukladno Daytonskom sporazumu", stoji u izjavi. Upravni odbor PIC-a ostavio je djelomice otvorena vrata za intervenciju visokom predstavniku međunarodne zajednice u BiH Valentinu Inzku ističući kako je on i dalje "konačni autoritet" za tumačenje civilnih odredbi Daytonskog sporazuma. U sadašnjoj fazi Upravni odbor PIC-a odlučio je pozvati sve institucije u BiH da pitanje referenduma riješe kroz ustanovljene zakonske procedure i postojeći ustavni okvir te "putem konstruktivnog dijaloga". Podsjetili su kako su pred Ustavnim sudom BiH već u tijeku postupci koje su pokrenuli predstavnici državnih institucija radi ocjene ustavnosti odluke parlamenta Republike Srpske o referendumu, kao i zahtjev entitetskog parlamenta za ponovno provjeravanje odluke Ustavnog suda BiH o neustavnosti 9. siječnja kao dana Republike Srpske. Sada se očekuje da Ustavni sud prije 25. rujna zauzme konačno stajalište i svojim pravorijekom "presiječe" ovu krizu. Svim stranama u BiH upućen je poziv da se do tada "suzdrže od ishitrenih mjera i retorike koja vodi podjelama", čime se produbljuje negativna politička atmosfera. Upravni odbor PIC-a iskazao je žaljenje zbog korištenja secesionističke retorike i još jednom potvrdio "nedvojbenu opredijeljenost za teritorijalni integritet i temeljnu strukturu BiH kao jedinstvene, suverene države koja se sastoji od dva entiteta bez prava na odcjepljenje". "Nećemo tolerirati bilo kakvo kršenje Općeg okvirnog sporazuma za mir, uključujući, između ostalog, i pokušaje odcjepljenja. Neće biti prekrajanja geografske karte BiH", stoji u zaključcima Upravnog odbora PIC-a. Sastanak Upravnog odbora PIC-a prvi je napustio ruski veleposlanik u BiH Peter Ivancov koji je novinarima potvrdio kako je zastupao stajalište drukčije od ostalih članica tog tijela, odnosno kako Rusija nije dala suglasnost na objavljenu izjavu "u kojoj se samo prijeti i osuđuje". Krivnju za napetosti i političku krizu u BiH prouzročenu planiranjem referenduma ruski je veleposlanik prebacio na Ustavni sud BiH koji je prošle godine donio pravorijek o proglašenju neustavnim 9. siječnja kao dana RS. "Mislim da je Ustavni sud (BiH) trebao biti pažljiviji u odnosu na zakone i na aktualno stanje u BiH", kazao je Ivancov neizravno potvrđujući kako Rusija i dalje podupire RS u nastojanju da referendumom ospori provedbu obvezujućih sudskih odluka. >> Plenković: Referendum o obilježavanju dana RS prijetnja je cjelovitosti i suverenosti BiH 