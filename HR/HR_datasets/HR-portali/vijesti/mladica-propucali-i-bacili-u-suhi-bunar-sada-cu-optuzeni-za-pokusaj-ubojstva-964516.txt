Foto: FAH DVOJICA 22-godišnjaka koji su u siječnju u Vrsinama kod Trogira propucali i u suhi bunar bacili 20-godišnjeg mladića optuženi su za pokušaj ubojstva, izvijestilo je državno odvjetništvo.  Tužiteljstvo tvrdi da su optuženi mladići 20. siječnja oko 17,30 sati presreli oštećenika, nasilno ga ugurali u automobil "te ga uz ozbiljne prijetnje i protivno njegovoj volji odvezli na osamljeno mjesto, pri čemu su oštećenikov mobitel tijekom vožnje odbacili izvan vozila pored kolnika".  "Tereti ih se da su oštećenika izveli iz osobnog vozila, odveli do ruba bunara i iz neutvrđenog vatrenog oružja, s ciljem da ga usmrte, u njega ispalili pet hitaca i nanijeli mu tešku tjelesnu ozljedu". Svoju žrtvu potom su gurnuli u bunar dubok oko tri metra te otišli, ostavivši ga u bespomoćnom stanju, izvijestilo je državno odvjetništvo na svojoj internetskoj stranci.  Teško ozlijeđenog 20-godišnjaka u suhom bunaru je pronašao lokalni mladić koji se tuda šetao sa svojim psom i čuo njegovo zapomaganje. Kolima Hitne medicinske pomoći je prevezen na Odjel traume KBC Split, gdje mu je utvrđeno više prostrijelnih rana po rukama i nogama.  U optužnici je predloženo da se protiv okrivljenika produlji istražni zatvor, s obzirom na to da postoje osobite okolnosti koje opravdavaju bojazan da će boravkom na slobodi počiniti kazneno djelo, kažu u tužiteljstvu.