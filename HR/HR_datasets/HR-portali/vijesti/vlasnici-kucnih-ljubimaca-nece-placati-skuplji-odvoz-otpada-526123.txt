Ministarstvo zaštite okoliša je nakon pritiska građana, ali i udruga odlučilo odbaciti ideju o tome da će vlasnici kućnih ljubimaca dodatno plaćati odvoz otpada. - Nakon službenog dopisa Prijatelja životinja i mnogo komentara građana na javnoj raspravi o nacrtu Uredbe o komunalnom otpadu, Ministarstvo zaštite okoliša i energetike odlučilo je izbaciti dio s uračunavanjem kućnih ljubimaca u cijenu odvoza otpada. Takva uredba, bez sporne odredbe, je usvojena na sjednici Vlade te skrbnici kućnih ljubimaca više ne moraju strahovati od dodatnih nameta i moguće zloupotrebe takve odredbe. Udruga Prijatelji životinja pozdravlja ovakvu odluku Ministarstva kojom se odustalo od dodatnih nameta skrbnicima kućnih životinja. Uključivanje ljubimaca u cijenu odvoza otpada nije pošteno prema svim našim sugrađankama i sugrađanima koji skrbe za njih. Ovim potezom spriječena je degradacija hrvatske politike o zbrinjavanju otpada. Kako bi zbrinjavanje otpada u Hrvatskoj podigli na višu razinu – onu održivog razvoja i progresivne naplate – Prijatelji životinja smatraju da se mora uvesti naplata po količini proizvedenog otpada, kao i odvojeno prikupljanje mješovitog otpada i onog za reciklažu. Time bi se zaštitio okoliš, povećala stopa recikliranja, izbjegnuli penali Europske Unije koje nam prijete zbog ne odvajanja otpada te financijski penaliziralo one koji ne odvajaju otpad i time zagađuju okoliš - objavili su Prijatelji životinja.