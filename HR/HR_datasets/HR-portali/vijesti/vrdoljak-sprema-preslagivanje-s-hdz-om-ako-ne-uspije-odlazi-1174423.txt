Drugi krug lokalnih izbora obilježio je trijumf HDZ-a i veliki porazi Mosta i HNS-a. Najveće iznenađenje drugog kruga je pobjeda reformista Radimira Čačića koji je porazio HNS-ova Predraga Štromara iako je u prvom krugu Čačić gubio čak 15 posto! HDZ je, od važnijih gradova (što simbolički što prema broju stanovnika) izgubio Knin i Gospić, a dobili su Dubrovnik, Metković (utvrdu Mosta za 129 glasova), Osječko-baranjsku županiju, ali i Vukovarsko-srijemsku te Splitsko-dalmatinsku i Dubrovačko-neretvansku u kojima su se borili s Mostovim kandidatima, prema prvim neslužbenim podacima Državnog izbornog povjerenstva. U Splitu se vodila najneizvjesnija bitka i brojio svaki glas (kao i u Gospiću), ali do zaključenja ovog izdanja u tijesnom je vodstvu bio HDZ-ov Andro Krstulović Opara sa 46,33 posto. Milan Bandić pobijedio je u Zagrebu po šesti put iako ga je ozbiljno bila ugrozila HNS-ova Anka Mrak Taritaš s osvojenih 46,03 posto glasova. Najvažniji rezultati drugog kruga lokalnih izbora oni su koji se odnose na HNS-ove kandidate. Budući da je Anka Mrak Taritaš izgubila Zagreb, to daje nešto veće šanse Ivanu Vrdoljaku da ipak uđe u HDZ-ovu Vladu, budući da se Mrak-Taritaš tome izričito protivila. No, HNS je ukupno osvojio loš rezultat u drugom krugu jer su izgubili i Dubrovnik i Varaždinsku županiju, a pojedini izvori iz HNS-a tvrde da su samo koji dan prije izbora imali ankete koje su Štromaru u Varaždinskoj županiji davali prednost nad Čačićem. U HNS-u taj rezultat povezuju s Vrdoljakovim najavama koalicije s HDZ-om, pa se očekuje da će na račun šefa HNS-a već od danas, kada se sastaju HNS-ova stranačka tijela oko koalicije HDZ-om, biti upućene kritike. Već sinoć je Andro Vlahušić, bivši gradonačelnik Dubrovnika, u Pressingu N1 pozvao Vrdoljaka na ostavku. Izgleda da se šefu HNS-a crno piše. Još je neizvjesno hoće li se HNS zaista upustiti u savezništvo s HDZ-om, a Vrdoljakova sinoćnja izjava da je sve oko te koalicije bio samo spin kako bi se Anka Mrak Taritaš odmaknula od HNS-a i dobila glasove nezavisnih kandidata. Izjava je potpuno zbunjujuća, budući da je Vrdoljak bio najveći zagovornik tog savezništva, a ta je priča očito odmogla Anki Mrak-Taritaš kao i Predragu Štromaru, ali i Valentinu Dujmoviću u Dubrovniku. Moguće je da je Vrdoljak tako nešto izjavio svjestan da će se HNS, zbog katastrofalnog rezultata drugog kruga, okrenuti protiv njega. S druge strane, HDZ je u drugom krugu trijumfirao, uz izuzetak Knina i mogućeg gubitka u Gospiću, i učvrstio svoju poziciju vodeće stranke. I da se koalicija s HNS-om ne realizira, HDZ-u, očito je iz svih rezultata, odgovaraju i izvanredni izbori, premda se može očekivati da će premijer Andrej Plenković ipak sve učiniti da Vlada opstane, barem do jeseni. Iako u HDZ-u postoji opcija da se i bez HNS-a formira minimalna većina od 76 do 78 zastupnika, ipak su se proteklih dana čule informacije kako je i dalje sve moguće, pa tako i novi izbori. Oni u svakom slučaju vjerojatno ne bi bili u srpnju nego najranije u rujnu. U HDZ-u su svjesni da su se potencijalni partneri izjavama koje daju pred televizijskim kamerama ukopali u svoje oprečne stavove, ali situacija će biti jasnija ovog tjedna kada HNS-ova stranačka tijela odlučuju o mogućem savezništvu s HDZ-om. No, ako je već stranačka lavina krenula na Vrdoljaka, to umanjuje šanse za dogovor HNS-a s HDZ-om. U SDP-u nemaju razloga biti zadovoljni rezultatima. Zadržali su Rijeku što se i očekivalo, a osvojili su i neke manje gradove poput Ploča, Slatine, Ogulina koje do sada nisu imali i zbog toga je na Iblerovom trgu vladalo blago zadovoljstvo. Međutim, već nakon prvog kruga lokalnih izbora bilo je zapravo jasno da se SDP nema u drugom krugu čemu nadati. Osim toga i neuspjeh HNS-a u Varaždinskoj županiji, gdje je izgubio Predrag Štromar, i njihov je neuspjeh. Kao što je i veliki gubitak što nisu uspjeli dobiti Varaždin sa svojim kandidatom Alenom Kišićem kojeg je dobio nezavisni Ivan Čehok. Zanimljivo je i da je šef SDP-a Davor Bernardić umjesto u stožeru HNS-ove kandidatkinje za Zagreb Anke Mrak-Taritaš rezultate otišao pratiti u Rijeku kod SDP-ova starog-novog gradonačelnika Vojka Obersnela. I gdje je SDP doživio jedini trijumf, jer je Rijeka i jedini veliki grad u kojem SDP ima svog gradonačelnika. Pokazalo se i da SDP-ova pomoć Mostovim kandidatima također nije donijela uspjeh. Sve o lokalnim izborima možete pročitati OVDJE. Izlaznost u drugom krugu lokalnih izbora bila je porazno niska. Na birališta je do 16.30 sati u cijeloj Hrvatskoj izišlo samo 27,45 posto birača. Najviše ih je svoju građansku dužnost obavilo u Ličko-senjskoj županiji u kojoj je izlaznost do 16,30 sati iznosila 49,83 posto. Veća izlaznsot od hrvatskog prosijeka zabilježena je i u Krapinsko-zagorskoj županiji u kojoj je na birališta izišlo 42,85 posto birača kao i u Zadarskoj gdje je do 16,30 stai na birališta izašlo 45,34 posto birača. Najmanja izlaznost s druge strane, zabilježena je u Vukovarsko-srijemskoj županiji u kojoj je na birališta do 16,30 sati izišlo svega 21,73 posto birača. Zabrinjavajuće niska izlaznost zabilježena je i u Osječko-baranjskoj županiji gdje je izišlo 22,89 psoto birača, ali i u Splitsko-dalmatinskog u kojoj je na birališta izišlo 26,32 posto birača. U Gradu Zagrebu u kojemu je kandidatkinja u drugom krugu, HNS-ova Anka Mrak Taritaš neumorno pozivala svoje birače da iziđi na birališta jer joj je jedino velika izlaznsot mogla pomoći protiv dugogodišnjeg gradonačelnika Milana Bandića, izlaznost je također bila niska. Do 16,30 sati izišlo je na birališta svega 28,99 posto birača. U prvom krugu taj je postotak iznosio nešto više, točnije 34,23 posto. Veliki udarac HNS-u zadao je njihov bivši predjednik Radimir Čačić. On je u drugom krugu dobio njihovog dosadašnjeg župana, HNS-ovca Predraga Štromara. Ono što je posebno porazno jest činjenica da je HNS-ov kandidat Predrag Štromar imao potporu čak četiri stranke uz HNS. Podupirali su ga i SDP i HSS i HSU i Laburisti dok je s druge strane Radimir Čačić do pobjede došao praktički samostalno, odnosno uz svoje Reformiste. Prema neslužbenim rezultatima na više od 99 posto obrađenih listića Čačić je dobio čak 52,76 posto glasova, a Štromar 43,42 posto glasova. Za HNS to je doista veliki gubitak jer su do sada imali dva župana, a sada su pali na samo jednog HNS-ovog župana i to međimurskog župana Matiju Posavca. Iako nema sumnje da je SDP velika stranka koja je najlošije prošla na aktualnim lokalnim izborima, na Iblerovu su trgu jučer ipak bili zadovoljni što su uspjeli HDZ-u preoteti neke gradove u kojima su vladali. Primjerice Ploče u kojima je dobio SDP-ov kandidat Mišo Krstičević i to s velikih 62,76 posto glasova, dok je HDZ-ov kandidat Krešimir Vejić osvojio samo 35, 36 posto glasova. U SDP-u su zadovoljni i što su osvojili Ogulin gdje je njihov kandidat Dalibor Domitrović uz podršku HNS-a dobio 49,75 posto glasova, a HDZ-ova kandidatkinja Sanja Marković 48,31 posto glasova. Isto tako su dobili i Slatinu.