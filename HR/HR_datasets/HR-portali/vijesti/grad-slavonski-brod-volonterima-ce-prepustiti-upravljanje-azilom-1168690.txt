Pozivajući se na uredbu o ugovaranju programa i projekata od interesa za opće dobro koje provode udruge, grad Slavonski Brod proveo je natječaj za 'dodjelu na korištenje skloništa za životinje'. Između ostalog, propisali su da se korisnik obvezuje podmiriti toškove poslovanja, a među njima su skrb i zaštita zdravlja napuštenih i izgubljenih životinja, kontrola populacije, čipiranje pasa, ali i edukacije, akcije i promotivni materijali kojima je cilj razvijanje svijesti javnosti, a osobito mladih, o zaštiti i odgovornom držanju životinja. Svi detalji, ističu, regulirat će se ugovorom između Grada i korisnika. Što to konkretno znači, očekuje li Grad da udruge, odnosno volonteri, sami financiraju troškove zbrinjavanja napuštenih životinja, iako je to prema Zakonu o zaštiti životinja obveza lokalne zajednice? Rade to već godinama, bez podrške Grada, ali i bez suradnje inspektora i gradskih službi koji su odgovorni za kažnjavanje neodgovornih vlasnike. I upravo to razlog je što je na gradskim ulicama svaki dan sve više napuštenih životinja. Iz Grada objašnjavaju kako će, sukladno natječaju, udrugama prepustiti upravljanje radom azila. Dodaju kako će se ovakvom suradnjom, u kojoj će Grad financijski podupirati rad udruge, osigurati   što kvalitetniji uvjeti za boravak izgubljenih i napuštenih životinja. - Grad ne očekuje da će udruge registrirane za skrb o životinjama samostalno financirati sve potrebe azila. Svjesni smo da udruge nemaju dovoljne financijske mogućnosti za samostalno obavljanje ove djelatnosti te ćemo ih pratiti u njihovom radu, kako kroz njihovu redovnu djelatnost, tako i kroz samo vođenje azila. Troškove liječenja bolesnih i ozlijeđenih životinja snosit će Grad, a o odvođenju i zbrinjavanju lešina brinut će se specijalizirana tvrtka ovlaštena za te poslove. Upravljanje azilom prepušteno je udrugama jer su njihovi članovi senzibilizirane za ove poslove, što i sami naglašavaju. Grad će financirati udruge kroz određene programe, a zajedno će odlučit će se tko će biti voditelj azila – stoji u odgovoru Grada. Koliko će biti zaposlenih u azilu nismo doznali, a nepoznato je i očekuje li Grad da udruga izdvaja za plaće zaposlenih ili će to pokrivati Grad. U samom natječaju definirano je samo da će se ugovorom   regulirati međusobni odnosi, prava i obveze. I dok se čekaju rezultati natječaja, iz Grada doznajemo da je nadležni upravni odjel pokrenuo postupak za ishođenje dozvole od strane Ministarstva poljoprivrede i registraciju skloništa, a očekuju da će sve biti riješeno vrlo brzo. 