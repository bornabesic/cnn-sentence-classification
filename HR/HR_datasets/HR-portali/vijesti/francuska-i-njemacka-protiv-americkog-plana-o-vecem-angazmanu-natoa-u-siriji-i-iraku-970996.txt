Foto: Hina  FRANCUSKA i Njemačka protive se planu američkih dužnosnika da NATO preuzme veću ulogu u borbi protiv Islamske države u Siriji i Iraku, na što je pozvao Donald Trump, zatraživši od  Saveza da učini više u borbi protiv terorizma.    Mnoge članice Saveza nadaju se da će plan biti objavljen u Bruxellesu sljedeći četvrtak, kad Trump prvi put nazoči summitu NATO-a. Međutim Francuska i Njemačka imaju sumnje u vezi s tim, rekli su saveznici uključeni u raspravu.  Oni strahuju da bi NATO mogao biti upleten u još jedan skupi angažman poput onoga u Afganistanu, da bi mogao smetati nekim arapskim zemljama ili riskirati sukobe s Rusijom u Siriji.  "Oni to ne prihvaćaju", rekao je viši europski diplomat u NATO-u, koji je rekao da su neke druge zemlje, uključujući Grčku i Italiju, također zabrinute zbog tog plana. Isključena borbena uloga NATO-a u Siriji i Iraku  Dužnosnici koji se protive planu koji je iznio Trump željeli bi znati "kakvu bi to činilo razliku". "Svih 28 zemalja već su dio tih napora", rekao je jedan diplomat, misleći na 68-članu koaliciju pod vodstvom SAD-a koja se bori protiv IS-a, a uključuje sve NATO članice.  Njemačka kancelarka Angela Merkel ostavila je otvorenom mogućnost da se NATO kao institucija priključi koaliciji kad se sastala s tajnikom NATO-a Jensom Stoltenbergom prošli tjedan. Oboje su isključili svaku borbenu ulogu NATO-a u Siriji i Iraku.  Dok je IS na rubu poraza  u svojemu iračkom uporištu u Mosulu i priprema se za obranu svog de facto glavnog grada Rake u Siriji, američki dužnosnici su zabrinuti mogućnošću da bi militanti  mogli ostaviti vakuum u kojem bi se arapski plemenski borci mogli okrenuti jedni protiv drugih  u nastojanju da preuzmu kontrolu.   Stoga je SAD predložio da NATO preuzme misiju osposobljavanja iračkih snaga nakon poraza Islamske države, ocijenivši da bi on mogao biti idealan za provedbu misije osposobljavanja.