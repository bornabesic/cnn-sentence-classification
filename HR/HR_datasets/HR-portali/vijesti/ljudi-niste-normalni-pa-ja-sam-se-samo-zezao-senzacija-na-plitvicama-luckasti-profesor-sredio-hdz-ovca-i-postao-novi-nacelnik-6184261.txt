Profesor hrvatskog jezika u OŠ Dr. Franje Tuđmana u Korenici Ante Kovač novi je načelnik Općine Plitvička jezera. Široj javnosti postao je poznat prije šest godina kao "luckasti" profesor komentirajući "spontanim" plačem i ganutošću uređenje okretišta autobusa na školskom parkiralištu, za što je škola bila organizirala svečano otvorenje i domjenak, a on je od ravnateljice dobio zadatak da učenici obrade tu temu sastavkom, pa im ga je zadao s naslovom "O asfalte, moj asfalte". Godinama je vodio bitku s lokalnom politikom, a onda je odlučio to učiniti i na izborima. Pobijedio je sa svojom nezavisnom listom Stop. U ovoj će općini sada prvi put u njenoj povijesti vlast obnašati netko tko nije član HDZ-a. Kovač je dobio 978 glasova, a HDZ-ovac Boris Luketić 906 glasova. - Ljudi, niste normalni, ja sam se samo zezao. Ali, u svakom slučaju, hvala. Stop vas neće iznevjeriti, budite sigurni - komentirao je na društvenim mrežama u svom stilu Kovač.