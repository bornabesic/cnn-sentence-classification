Dinko Peračić i Roman Šilje, autori projekta „Građevinski fakultet Osijek“ dobitnici su  Medalje za arhitekturu, novoutemeljene godišnje nagrade Hrvatske komore arhitekata. Laureat Medalje za konceptualni pothvat je arhitektonski studio 3LHD za koncept (izložbu)„3LHD INTERAKCIJE“. Dobitnike prestižnih strukovnih priznanja za istaknuti doprinos hrvatskoj arhitekturi u 2016. godini proglasio je na sinoćnjoj svečanosti održanoj u okviru konferencije Dani arhitekata 1.0 u Rovinju žiri kojim predsjeda akademik Nikola Bašić.   „Dvije su datosti obilježile pojavnost i funkcioniranje zgrade Građevinskog fakulteta: urbanistički plan sveučilišnog kampusa i konzervatorski uvjeti, odnosno specifični fizički kontekst. Urbanistički plan temeljem kojeg je raspisan natječaj korišten je kao polazišna točka, a predviđao je usku i dugačku formu unutar vrlo zbijene aglomeracije od četiri zamišljene zgrade. Poštovanje pak prema zatečenim vrijednostima – vrijednom arheološkom nalazištu koje se nalazi na lokaciji zgrade – iniciralo je ideju da pet visokostijenih nosača postanu glavni konstruktivni, a ujedno i oblikovni element zgrade. Što se tiče izložbe 3LHD interakcije, dobitnika Medalje za konceptualni pothvat, upravo ova izložba kroz petnaest tematskih cjelina problematizira i ukazuje na  kompleksnost djelovanja arhitekata te nudi u praksi već provjerene metode kao odgovor na postavljena pitanja i izazove. Pod zajedničkim nazivom “Interakcije” ona raščlanjuje različite aspekte interaktivnog djelovanja: ured kao platforma za razmjenu znanja; suradnja s drugim kreativcima, inženjerima i tehnolozima; složenost procesa realizacije građevina; prezentacija arhitektonskog djela; međuodnos edukacija i praksa; komunikacija s medijima i drugo, prepuštajući posjetitelju da odabere redoslijed i teme koje ga zanimaju i tako sam otkriva veze među njima.“, obrazložio je akademik Bašić odluku o dodjeli medalja u ime peteročlanog Ocjenjivačkog suda godišnjih nagrada Komore arhitekata.  Građevinski fakultet Osijek autora Dinka Peračića i Romana Šilje nalazi se na Sveučilišnom kampusu Osijek, a glavno obilježje zgrade je otvoreni karakter. Zgrada je prohodna od podruma do zadnje etaže, a njezina sredina rastvorena je po cijeloj duljini unutrašnjim terasama. Svi hodnici imaju otvorene krajeve koji pružaju dodatno osvjetljenje. Ambijent je oblikovan nosivom konstrukcijom i svijetlom u bezbroj varijacija, zbog čega je kretanje kroz zgradu „kinematografski doživljaj“. Volumen zgrade fakulteta određen je urbanističkim planom kao interpolacija, a zadanog je oblika i ugrađen u sklop planiranih zgrada. Investitor je Sveučilište Josipa Jurja Strossmayera u Osijeku, a  neto površina nove zgrade fakulteta je nešto manja od 10.000 metara četvornih. Pobjednički projekt žiri je odabrao između pet ostvarenja u užem izboru za Medalju za arhitekturu. Za nagradu u kategoriji arhitekture konkurirali su i Bazenski kompleks Svetice u Zagrebu (autori Vjera Bakić i Matthias Kulstrunk), Hotel Amarin u Rovinju (Lea Pelivan i Toma Plejić), Slatkovodni akvarij u Karlovcu (projektni tim 3LHD: Saša Begović, Marko Dabrović, Tatjana Grozdanić Begović, Silvije Novak, Irena Mažer Hranuelli, Vibor Granić, Deša Ucović, Ivana Šajn, Nevena Kuzmanić i Romana Ilić), te Putnički terminal Zračne luke Franjo Tuđman u Zagrebu (akademici Branko Kincl i Velimir Neidhardt, te prof.dr.sc. Jure Radić). 3LHD interakcije konceptualni je pothvat arhitektonskog studija 3LHD realiziran kao interaktivna izložba kojom je arhitektonski studio, čiji potpis stoji na nekim od ključnih radova novije hrvatske arhitekture, predstavio više od 20 godina svoga djelovanja. Interakcije se temelje na modularnom trodimenzionalnom sustavu i sadrže replike fizičkih elemenata realizacija 3LHD-a, a javnosti su bile predstavljene u zagrebačkom Muzeju suvremene umjetnosti (prosinca/veljača 2015./2016.). Na izložbi interaktivnog karaktera posjetitelji su sami otkrivali veze između pojedinih cjelina, u čemu su im pomagali arhitekti 3LHD-a. Interakcijama su prikazane metodologija i načini rada ureda, suradnja sa stručnjacima i kreativcima iz različitih disciplina i struka, ali i odnos arhitekture i društvene stvarnosti. Kustosi na izložbi bili su Maroje Mrduljaš i Antun Sevšek. Interakcije su bili jedan od tri prijedloga u užem izboru za godišnju nagradu u kategoriji konceptualnog pothvata, uz izložbu Postamenti Nenada Fabijanića, te TIME.SPACE.EXISTENCE Davora Matekovića i PROARH-a. Podsjećamo, medalje su dodijeljene na svečanosti u okviru prve godišnje strukovne konferencije Hrvatske komore arhitekata, Dani arhitekata 1.0. Trodnevna konferencija s  500-tinjak sudionika,održava seu hotelu Lone u Rovinju i okuplja brojna ugledna imena iz svijeta arhitekture i graditeljstva. Tako je ministar graditeljstva i prostornog planiranja, Lovro Kušćević naglasio kako će sve strukovne komore biti uključene već u samoj fazi izrade nacrta zakona iz područja graditeljstva. " Uloga arhitekata u društvu je vrlo odgovorna i svi moramo biti sudionici stvaranja još ljepše Hrvatske, rekao je ministar Kušćević u obraćanju sudionicima drugog dana konferencije.  Uz brojna zanimljiva predavanja i ugledne predavače veliki interes publike potaknuli su okrugli stolovi na temu izmjena i dopuna Zakona o gradnji i Zakona o prostornom uređenju,  Vizije i strategije gradova u budućnosti te statusa arhitekata u Europi. Tema posljednjeg dana konferencije je Arhitektura i digitalno doba. 