Brnos je na pulskom sudu bio optužen za pljačku jedne trgovine te mu je počelo i suđenje. Policija traga za Danijelom Brnosem(1987.) za kojega se sumnja da je pucao u 19- godišnju djevojku i 23-godišnjeg mladića, koji su zbog zadobivenih ozljeda prevezeni u Opću bolnicu Pula. Danijel Brnos je u vrijeme izvršenja kaznenog djela bio odjeven u sivu majicu s kapuljačom, a sumnja se da se sa šireg mjesta događaja udaljio u tamnom sportskom vozilu, najvjerojatnije marke BMW. Danijel Brnas  ima i podeblji policijski dosje. Sredinom 2013. godine pravomoćno je osuđen na dvije godine zatvora zbog kaznenih djela koje je u kolovozu 2012. počinio, ni manje ni više, u zgradi Policijske uprave istarske. Iako je prvostupanjski bio osuđen na tri godine zatvora zbog dva kaznena djela napada na službenu osobu, pulski Županijski sud uvažio je Brnosovu žalbu i smanjio mu kaznu za godinu dana, javlja Glas Istre. Gurnuo policajca niz stepenice Brnos je tom presudom proglašen krivim jer je 23. kolovoza 2012. oko 22.40 sati, nakon što je prethodno uhićen zbog sumnje da je počinio kazneno djelo prijetnje, na stepenicama u zgradi PU istarske u Puli gurnuo policajca Tonija V. koji ga je vodio u prostoriju za uhićenike. Policajac je pritom izgubio ravnotežu i pao te su mu natučeni šaka i lijevo koljeno, a na laktu je zadobio oguljotine. Brnos je iskoristio tu situaciju i pobjegao iz zgrade policije na službeno parkiralište trčeći prema centru. No, prema Brnosu je naišlo troje policajaca dok mu je ozlijeđeni policajac koji je istrčao za njim vikao da stane. Policajka Andrijana S. je, da bi ga spriječila u bijegu, stala pred Brnosa i povikala mu: “Stoj, stani policija”, ali se ovaj zaletio u nju i dlanom desne ruke udario ju u lice. Njegova majka tvrdila je da je mladić završio iza rešetaka jer mu policija ne da mira otkako je medijima ispričao da je 80 dana nevin proveo u pritvoru, za što je od države tražio odštetu od 174.000 kuna. Brnos je na pulskom sudu bio optužen za pljačku jedne trgovine te mu je počelo i suđenje. No, dok je bio iza rešetaka otkriven je pravi pljačkaš pa je nakon 80 dana oslobođen optužbe te je pušten iz pritvora. U kolovozu 2005. godine Danijel Brnos se našao na stranicama crne kronike jer je tri dana bježao policiji u automobilu koji je ukrao u Buzetu. Uspio je izbjegavati brojne policijske patrole te je prešao preko Učke, a spektakularna potjera koja je nastavljena na opatijskom području ostala je zapamćena po angažiranju policijskog helikoptera. Policija je čak i pucala za njim, a potjera je okončana tek nakon tri dana.