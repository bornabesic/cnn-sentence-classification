Foto: Petar Glebov/PIXSELL VINKO ŽULJEVIĆ KLICA koji je jutros ubijen u Sesvetama već godinama se dovodi u vezu s jednim zagrebačkim mafijaškim klanom, na čijem je čelu bio Vjeko Sliško, koji je preminuo od posljedica atentata u središtu Zagreba u ožujku 2001. > Obračun krim podzemlja: Umirovljeni časnik HVO-a Vinko Žuljević Klica ubijen u Sesvetama  Klica je 2003. oslobođen optužbi za ubojstvo Bugarina Veselina Marinova, tjelohranitelja Mladena Naletilića-Tute i suradnika hrvatskih obavještajnih službi, koji je upucan 2002. godine u Zagrebu. Sud je odlučio kako je Klica u Marinova pucao u samoobrani.  Klica i njegovi branitelji u istrazi su tvrdili da je Marinov prvi zapucao iz malog revolvera te da se Žuljević, koji se odmah nakon ubojstva prijavio policiji, samo branio.  Žuljevićev iskaz potvrdio je 2003. godine njegov kum Vladimir Rajić, koji je bio i jedini očevidac ubojstva. Sprega s ljudima u DORH-u i policiji Žuljević je u svibnju 2009. godine svjedočio i na ponovljenom suđenju Nikici Jelaviću zbog ubojstva Zorana Dominija, pokušaja ubojstva Vjeke Sliška i Jurja Dodića. Klica je tijekom suđenja svjedočio da je Sliško informacije da se na njega priprema atentat dobivao iz visokih policijskih izvora i DORH-a. Na suđenju je kao osoba s direktnim saznanjima o naručenim likvidacijama unutar zagrebačke mafije spomenut tadašnji glavni državni odvjetnik Radovan Ortinsky kojeg je imenovao Vladimir Rajić. Vlado Rajić i Klica posljednji put su se u stupcima crne kronike spominjli 2013. kad su privedeni zbog prodaje podataka o kriminalističkim istraživanjima, odnosno curenja povjerljivih policijskih podataka. Podatke o tajnim istragama navodno su prodavali ranije prijavljeni policajac Marko Svalina i Vjekoslav Drnić, a njihov slučaj još čeka sudski epilog.  U srpnju 2013. Klicu se u medijima povezivalo i s pokušajem iznude poznatog ugostitelja Nikole Bušljete, spominjao se kao jedan od suvlasnika zaštitarske tvrtke, koja je među ostalim surađivala sa Zagrebačkim holdingom.  U ožujku 2009. Žuljević je ozlijeđen u naletu vlaka na njegov automobil, a od ozljeda zadobivenih u toj nesreći njegov je otac preminuo u bolnici.  Jedan od najopasnijih ljudi u metropoli Tužiteljstvo je u optužnici tvrdilo da je Klica 31. svibnja 2002. godine namamio Marinova u zagrebački kafić NBA s namjerom da ga ubije jer ga je Marinov, surađujući s tajnim službama, označio kao organizatora skupine za ilegalnu nabavku i preprodaju oružja.  Klica je svjedočio na suđenju pripadnicima zločinačke organizacije te je bio kućni prijatelj ubijenoga Vjeke Sliška, a policija ga je zbog povezanosti s podzemljem privela i prije dvije godine.  Bio je na glasu kao jedan od opasnijih ljudi u Zagrebu, a imao je logističku podršku bivših vojnika HVO-a, koji su nakon rata iz BiH došli u Zagreb. Prema pisanju Nacionala, Vinko Žuljević zvani Klica je u vrijeme hrvatsko-muslimanskog rata, između srpnja 1992. i siječnja 1993., bio načelnik sigurnosti u Stožeru HVO-a za srednju Bosna, koji je djelovao pod izravnim zapovjedništvom Darija Kordića, osuđenog u Haagu na 25 godina zatvora zbog ratnih zločina nad muslimanskim civilima.