Iako je pronađena mrtva još u subotu u podne, tijelo 53-godišnje I. M., koja se najvjerojatnije mjesecima raspadala u svojem stanu na zagrebačkoj Trešnjevci, tek je u ponedjeljak oko 13 sati odvezeno na obdukciju. Susjedi, koji se danima bore s neizdrživim smradom i u svoje stanove ulaze s kirurškim maskama na licu, cijelog su vikenda očajno nazivali sve institucije kojih su se mogli sjetiti, no sve je bilo uzalud. U nekom trenutku zvali su i kabinet ministra unutarnjih poslova Vlahe Orepića. - Tamo su nam rekli da se neće valjda oni baviti odvozom leševa - izjavila je za portal 100 posto stanarka zgrade u Tratinskoj ulici Nives Bujas. Upravo je ona u subotu nazvala policiju kako bi prijavila smrad i golemi roj muha koje dolaze iz stana iznad njezina. - To je bilo strašno. Policija je došla i odlučili su da će provaliti u stan. Tamo su našli mrtvo tijelo naše susjede. No, nakon toga su ponovno zabravili stan i otišli! Zamislite kako nam je bilo živjeti, spavati cijelog vikenda znajući da se iznad nas i dalje nalazi leš koji je, prema svemu sudeći, tu mjesecima - kaže Nives Bujas. O stanju u kojem se leš nalazio dovoljno govori činjenica da je prije ulaska pogrebnika u stan morala biti provedena temeljita deratizacija i dezinsekcija. Stanari zgrade sada strahuju od moguće zaraze, a posebno ih smeta što im nitko od odgovornih nije bio od pomoći. - Zvali smo i dežurnog epidemiologa, koji je bio u nevjerici kada smo mu ispričali da je leš još tu, no nije nam mogao pomoći - rekla je Bujas. Umirovljeni policijski istražitelj i šef ekipe za očevid iz zagrebačke Đorđićeve ulice Branko Lazarević kaže da se u svojoj dugogodišnjoj karijeri nikada nije susreo s takvim slučajem. - Uvijek je znalo biti osoba koje su dugo bile mrtve u stanu. No, kad god bi ih pronašli, vikendom, usred noći ili blagdanom, odmah se radila dezinsekcija te se odmah nakon očevida pristupalo iznošenju leša. Nikada nisam čuo da se leš ostavlja danima u stanu - rekao nam je Lazarević, ne skrivajući čuđenje. Od susjeda doznajemo da su pokojnu I. M. posljednji put vidjeli u jesen. Imala je psihičkih problema te je kolima Hitne pomoći odvezena u zagrebačku psihijatrijsku bolnicu Sveti Ivan u Jankomiru.  Posljednjih mjeseci iz njezina stana nije dopirao nikakav zvuk, čak ni puštanje vode iz vodokotlića, zbog čega su mislili da nije kod kuće. Tek je stravično otkriće pokazalo da je nesretna žena cijelo to vrijeme bila mrtva u stanu. Od susjeda doznajemo i da je pokojnica, uz psihičke probleme zbog kojih je znala raditi ekscese, bila socijalni slučaj.  Znali su je viđati kako sakuplja plastične boce. Navodno nije imala hrvatsko državljanstvo, nego je punih dvadeset godina bila “stranac na privremenom boravku u RH”, a inače je iz Bosne i Hercegovine. Nakon otkrića leša susjedu Nives nazvao je muškarac koji se predstavio kao brat preminule žene te se raspitivao o njoj, no nije se pojavljivao na adresi. Uz to, pokojnica je proteklih godina u nekoliko navrata bila u sukobu sa zakonom, pa su čest gost stana u Tratinskoj bili i policijski istražitelji. Do prije nekoliko godina za nju se brinula sestra, koja je preminula. Tijelo pokojne I. M. prevezeno je u Zavod za sudsku medicinu i kriminalistiku, gdje će se obdukcijom utvrditi točno vrijeme i uzrok smrti.