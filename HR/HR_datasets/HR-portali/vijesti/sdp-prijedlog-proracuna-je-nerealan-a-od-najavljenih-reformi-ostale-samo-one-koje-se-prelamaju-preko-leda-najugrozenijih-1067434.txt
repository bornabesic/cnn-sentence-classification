Prijedlog proračuna za 2016. godinu nerealno je planiran, a od svih najavljenih reformi ostale su samo one koje se prelamaju preko leđa najugroženijih građana Hrvatske, poručili su SDP-ovci danas na konferenciji za novinare u Saboru. Bivši ministar za regionalni razvoj i europske fondove Branko Grčić kaže da ne vidi ništa spektakularno u proračunu, kao ni najave reformskih mjera. - Kada se prijedlog proračuna oslobodi eurpskih izvora financiranja, onda se on poklapa s izvršenjem proračuna za prošlu, 2015. godinu, dakle, s onim što im je naša vlada ostavila. Mi smo uvijek jasno naznačavali uz prijedlog proračuna i to što pojedine strukturne mjere koje najavljujemo znače, odnosno kako će se ostvariti uštede, a u ovom prijedlogu to nedostaje – upozorio je Grčić koji je očekivao i obrazloženje o izmjenama zakona koje bi trebale uslijediti, odnosno, želi znati kako će se mjere koje pogađaju određene slojeve društva provesti. - Ovdje su ostali neki veliki upitnici, poput onog kada će se dogoditi nadoknada plaća od šest posto. Ove godine očito ne, sudeći po prijedlogu. Tu su i neke druge obveze, poput procesa reformi u zdravstvu koji nisu do kraja završeni – kaže Grčić. Opravdanim drži apel Europske komisije da se još jednom sagleda ovaj prijedlog proračuna, jer Vlada treba detaljnije objasniti strukturne mjere da bi se shvatio doprinos fiskalnoj konsolidaciji. Bivši ministar financija Boris Lalovac iz prezentacije proračuna njegova nasljednika Zdravka Marića vidi da je izvršenje proračuna u prošloj godini, odnosno deficit iznosio 8,8 milijardi kuna ili 2,6 posto BDP-a. Podsjeća da je Europska komisija prvo očekivala da će taj deficit iznositi 5,7 posto BDP-a, pa se korigirala na 4,2 posto BDP-a, a na koncu će ispasti, dodaje, da će deficit prema europskim mjerilima iznositi 3,4 ili 3,5 posto BDP-a. - Priča da Europska komisija nije pokrenula korektivne mjere po svemu što vidimo nije točna, to je napravljeno zbog snažne fiskalne konsolidacije koju je naša, bivša vlada napravila. Jer brojke u izvršenju proračuna za prošlu godinu su bolje nego je Europska komisija očekivala – kaže Lalovac te dodaje kako se iz deficita od 8,8 milijardi kuna u 2015. godini, vidi da je bivša vlada ostavila primarni suficit od 2,1 milijardu kuna, odnosno da je ostavila gospodarski rast. - To znači da je cijeli ovaj prijedlog na razini izvršenja 2015. godine, dakle, nema nikakve fiskalne konsolidacije. Prihodi proračuna su prenapuhani, u biti se cijela konsolidacija koje u biti nema na rashodovnoj strani, događa na prihodovnoj strani. Upitno je i povećanje prihoda iz EU fondova, ispada da ćemo u ovoj godini povući oko 5 milijardi kuna, što znači da bi u idućoj godini trebali povući samo preostalih 500 tisuća kuna – naglašava Lalovac te dodaje kako je očito riječ o vrlo neodgovornom planiranju što se tiče EU fondova. Bivša ministrica socijalne skrbi Milanka Opačić kaže da se sve reforme ove Vlade prelamaju preko leđa najugroženijih građana, pa se tako oduzima čak 100 milijuna kuna na račun socijalnih naknada. - Čujemo od nekih članova ove Vlade kako neki korisnici tih naknada žive u vilama s bazenima, ja im preporučam da se spuste među te ljude, pa među njima ima samaca koji preživljavaju s 800 kuna mjesečno. Vlada Zorana Milanovića je dva puta dizala te naknade jer znamo da je riječ o najugroženijim skupinama građana, a ova Vlada radi udar na njih. Uzima se i za dječiji prijevoz, pa će se dogoditi da će dio srednjoškolske djece ostajati kod kuće jer njihovi roditelji ne mogu platiti prijevoz do škole – upozorila je Opačić, a Lalovac je dodao da će zbog toga očito županije, na koje sada pada taj teret, morati raditi rebalanse proračuna. Podsjećaju da je u sporazumu Mosta i Domoljubne koalicije pisalo da će Vlada participaciju troškova srednjoškolskog prijevoza povećati na 75 posto, a sada je to palo na 50 posto. Ova Vlada, dodaje Opačić, uzima i 60 milijuna kuna planiranih za dječje doplatke, smanjuju se davanja za osobe s invaliditetom, kao i za mjere aktivne politike zapošljavanja mladih, koja je dala rezultata i mogla je, naglašava, spriječiti iseljavanje mladih iz države. Opačić zanima je li njena nasljednica, ministrica Bernardica Juretić, obmanjivala javnost kada je govorila da se neće smanjivati socijalna davanja. - Toliko o brizi za mlade i zapošljavanje te dosljednosti HDZ-a – komentira Opačić. Sporazum Mosta i Domoljubne koalicije, dodaje, predviđao je i povećanje davanja za obrazovanje, a proračun za 2016. budžet za Ministarstvo obrazovanja smanjuje za 170 milijuna kuna. - Tražimo da do rasprave o proračunu u Saboru premijer i ministar financija objasne što znači uvođenje imovinskog cenzusa, mi smo ga uveli na jednu nekretninu potrebnu za stanovanje, znači li to da će ljudi ostajati i bez te jedne nekretnine. Hoće li se imovinski cenzus odnositi i na 70 nakanda koje Vlada daje, poput invalidnine ili povlaštenog prijevoza na otoke? Na koja prava se odnosi taj cenzus – zanima Opačić. Isto tako želi znati gdje je u proračunu osiguran novac za isplatu 1000 eura naknade za novorođenče, što je predizborno obećanje HDZ-a, jer SDP ih, kaže, nije pronašao u proračunu. Proračun predviđa i povećanje prihoda za 1,5 milijardu kuna od prodaje dionica i privatizacije. - Ja ne vidim te prihode, odnosno primitke, ako ih CERP prodaje, onda to mora biti u proračunu. Što to znači, da se prodaje HEP ili Ina? Nema jasnog plana prodaje dionica, naveli su smanjenje duga za 86-87 posto temeljem privatizacijih mjera, a nigdje tih brojki nema zapisanih – kaže Lalovac. Zbog svega ovoga, kažu, SDP neće podržati ovaj prijedlog proračun, jer kako da podrže tako optimističan prijedlog koji ne nudi i najave zakonskih izmjena koje bi pojasnila taj optimizam. U njemu, dodaju, nema reformskih zahvata osim udaranja po najugroženijim građanima.   >> Prgomet: Nemamo namjeru podržati proračun, moglo bi biti vrlo veselo  >> Analitičari: Proračun nije reformski. Zaokret izostao 