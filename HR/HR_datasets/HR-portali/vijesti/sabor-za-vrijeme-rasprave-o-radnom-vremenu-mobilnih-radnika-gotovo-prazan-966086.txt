Foto: FAH SABORSKI zastupnici danas poslijepodne zaključili su sjednicu u gotovo praznoj sabornici kratkom raspravom o konačnom prijedlogu izmjena Zakona o radnom vremenu, obveznim odmorima mobilnih radnika i uređajima za bilježenje u cestovnom prometu.  Izmjenama tog zakona hrvatsko zakonodavstvo se usklađuje s pravnom stečevinom EU-a na području socijalnih uvjeta i zaštite mobilnih radnika u cestovnom prijevozu, te utvrđuju pravila o radnom vremenu, odmorima i trajanju radnog tjedna i prekršajne odredbe.  U odnosu na prvo čitanje promijenjena je jedino visina novčane kazne za prekoračenje dopuštenog trajanja dnevnog vremena vožnje, koja je smanjena s predloženih od 3000 do 6000 kuna na iznos od 2000 do 5000 kuna, rekao je državni tajnik Ministarstva pomorstva, prometa i infrastrukture Tomislav Mihotić. HDZ "za" izmjene  U ime Kluba zastupnika HDZ-a Ljubica Maksimčuk ocijenila je da su zakonske izmjene na dobrom tragu osiguravanja bolje kontrole i sigurnosti vozača u cestovnom prometu. Izrazila je nadu da će osiguravanje boljih uvjeta za vozače doprinijeti smanjenju odlaska vozača u inozemstvo.  "Vozači su danas jedan od najvećih problema u Hrvatskoj uz ugostiteljske radnike i radnike u turizmu. Velika je pomama za tim ljudima" , dodao je Anton Kliman (HDZ) nadajući se da će zakon motivirati ljude da ostanu u Hrvatskoj.  Sabor će nastaviti sjednicu u četvrtak.