– Nema euforije, nema proslave, ima odgovornog ponašanja u politici. Postigli smo visoki standard, Osijek više nije grad slučaj. Kampanja je bila dobra, neki su se zanijeli i upotrijebili koju riječ više, no mislim da smo svi položili ispit. Što se mene tiče, ja se i dalje ne ponašam kao pobjednik, već čovjek koji je ponudio svoje usluge gradu, ako to moji sugrađani prihvate, bit ću zahvalan – rezimirao je izborni rezultat Ivan Vrkić, aktualni osječki gradonačelnik i relativni pobjednik prvoga kruga, s 37,05 posto podrške. Suočit će se u lipnju s HDZ-ovom Ivanom Šojat, koja je dobila 17,17 posto glasova birača. – Zainteresiran sam za sve velike projekte koje mi nismo predlagali, nećemo imati kompleks, ono što je najbolje za grad prihvaćat ćemo kao da je naš projekt, i to je model kako doći i do većine u Gradskom vijeću – rekao je Vrkić. Što se pak tiče sastavljanja Gradskog vijeća, ocijenio je kako “ta priča nije komotna, ali nije ni loša”. – Imamo 12 vijećnika, neće biti problem doći do 19 jer ima sposobnih partnera s pravim projektima. Pokazali smo da ideološki nismo izdvojeni ni konfliktni, svi koji su spremni prihvatiti naše prijedloge, a mi zajedno s njima dogovoriti njihove, u priči su da sastavimo većinu – poručio je Vrkić tvrdeći da još ni s kim nije pregovarao. A samo tri mjesta izborio je HDSSB u Gradskom vijeću Osijeka, s osvojenih 7,52 posto glasova birača. Strelovit je to pad stranke koju je osnovao Branimir Glavaš jer su 2013. bili relativni pobjednici u Vijeću, s 14 vijećnika. Stranački raskol u listopadu ostavio je, očito, trag. – Nisam zadovoljan, ali ni potpuno nezadovoljan rezultatima. Očekivani su s obzirom na sve što je prethodilo izborima, prije sedam mjeseci nismo znali ni hoćemo li uspjeti izaći na njih – komentirao je čelnik HDSSB-a Dragan Vulin, koji se nije ni uspio plasirati u drugi krug u utrci za gradonačelnika Osijeka, ostavši na četvrtom mjestu. Vulin je zahvalio svome mladom timu ističući kako su dali sve od sebe. – Ne mislim da je ovo kraj HDSSB-a, ostali smo u skupštinama svih pet slavonskih županija, imat ćemo i nekoliko načelnika – stava je. Prerano je govoriti, kaže, kome će se prikloniti u Gradskom vijeću Osijeka. – Još se analiziraju rezultati, a potom ćemo donijeti odluku ostajemo li oporba ili nešto drugo – zaključio je.