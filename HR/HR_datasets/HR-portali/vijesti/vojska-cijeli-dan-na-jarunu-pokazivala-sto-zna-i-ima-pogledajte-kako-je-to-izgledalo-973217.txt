Foto: Sanjin Strukić, Petar Galebov/ Pixsell PREDSJEDNICA Republike i vrhovna zapovjednica Oružanih snaga Republike Hrvatske (OSRH) Kolinda Grabar-Kitarović nazočila je u nedjelju na zagrebačkom jezeru Jarunu središnjoj svečanosti u povodu Dana Oružanih snaga i Dana Hrvatske kopnene vojske, koja se te se, uz čestitku svim pripadnicima OSRH, prisjetila 28. svibnja 1991., kada je prije 26 godina na stadionu NK Zagreb ustrojena Hrvatska vojska.      "Koristim prigodu svim pripadnicama i pripadnicima OSRH čestitati njihov dan i Dan kopnene vojske. Prisjećam se onog dana na stadionu NK Zagreb, kad je predsjednik Tuđman dao ratne zastave postrojbama Hrvatske vojske koja je tada ustrojena. Svi smo iznimno ponosni na njih. Hrvatska vojska, hrvatske OS oslobodile su Hrvatsku i u međuvremenu se profilirale iz ratne u mirnodopsku silu, koja je danas spremna izvršavati apsolutno sve zadaće koje se pred nju postavljaju. Hrvatski građani i građanke mogu biti apsolutno sigurni da hrvatske OS osiguravaju Republiku Hrvatsku", izjavila je Grabar-Kitarović.  "Gotovo je nevjerojatno razmišljati o tome da smo prije 26 godina ustrojavali hrvatske OS i na stadionu NK Zagreba molili Boga da onaj jedini helikopter kojeg smo imali poleti u zrak, a evo, 26 godina kasnije smo punopravna članica NATO-a", dodala je. Proračun za obranu povećan za devet posto  Naglasila je kako je ove godine povećan proračun za obranu devet posto, te ustvrdila kako se tu ne radi o potrošnji, već o ulaganju u ljude i u tehničku opremu neophodnu kako bismo se suprotstavili modernim ugrozama - od ilegalnih prelazaka granice preko proliferacije oružja, trgovine drogama, ljudima, do prirodnih nepogoda, za koje su OS spremne, na braniku Domovine.  "Na tome im svima zahvaljujem, a posebno svima koji su dali svoje živote i zdravlje u Domovinskom ratu i posebno njihovim obiteljima. U ovom trenutku sjećamo se i civilnih žrtava Domovinskog rata", istaknula je Predsjednica.   Upitana kako povećati izdvajanje za obranu, Predsjednica je odgovorila kako Ministarstvo obrane radi na različitim planovima te dodala da je ono što nas svakako očekuje daljnja modernizacija, posebno ratnog zrakoplovstva i protuzračne obrane, kako kad je riječ o helikopterima tako i u borbenom zrakoplovstvu. Krstičević: Ja moram jačati vojsku  Ministar obrane Damir Krstičević rekao je, na pitanje može li ostvariti modernizaciju, da je kao vojnik uvijek ambiciozan. "Ja sam kao vojnik uvijek ambiciozan. Moja zadaća je brinuti o sigurnosti, jačati Hrvatsku vojsku. Timski, zajedno s načelnikom Glavnog stožera, zajedno sa svim vojnicima, dočasnicima i časnicima upravo na tom jačanju zajedno radimo", rekao je.   Svečanosti su prisustvovali i ministar branitelja Tomo Medved, načelnik Glavnog stožera Oružanih snaga general zbora Mirko Šundov, brojni visoki vojni i civilni dužnosnici te velik broj Zagrepčana i gostiju, koji su sa zanimanjem popratili atraktivne prezentacije vojnih sposobnosti i vještina.  Na Jarunu taktičko-tehnički zbor naoružanja i opreme, pokazne vježbe i letački program  Tijekom cijeloga dana građani su na Jarunu mogli pogledati taktičko-tehnički zbor naoružanja i opreme a tijekom svečanosti održani su i letački program i pokazne vježbe.  Svečani program započeo je ispaljivanjem 26 počasnih plotuna, koje su pripadnici Samohodne haubičke bojne Topničko-raketne pukovnije Hrvatske kopnene vojske ispalili iz osam topova. Svaki plotun je simbolizirao jednu godinu u 26 godina dugoj povijesti OSRH i podsjećao da su u temelje naše Domovine ugrađeni životi mnogih hrvatskih sinova i kćeri.   Nakon toga uslijedili su padobranski skokovi pripadnika Zapovjedništva specijalnih snaga iz helikoptera. Na visini od 1200 metara, iz helikoptera je iskočilo pet padobranaca, pripadnika Zapovjedništva specijalnih snaga, pri čemu je vrhunac prezentacije vojničkog umijeća bio doskok jednog od najboljih padobranaca hrvatskih OS - stožernog narednika Zlatka Vincecinovića pred svečanu ložu. On je, uz veliki pljesak i ovacije, vrhovnoj zapovjednici predao zastavu Republike Hrvatske.  Uslijedio je ceremonijalni nastup pripadnika Počasno zaštitne bojne te pokazna vježba pripadnika Zapovjedništva specijalnih snaga "Borbeno traganje i spašavanje u neprijateljskom području". Kraj programa obilježio je 8-minutni letački program akrobatske grupe Hrvatskog ratnog zrakoplovstva i protuzračne obrane "Krila Oluje", u kojemu je sudjelovalo šest vrsnih letača.