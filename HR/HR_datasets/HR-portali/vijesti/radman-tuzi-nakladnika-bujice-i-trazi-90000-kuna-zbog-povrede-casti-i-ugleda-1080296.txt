Bivši glavni ravnatelj HRT-a Goran Radman tužbom je zatražio 90.000 kuna od tvrtke OAR, nakladnika Osječke televizije koja prikazuje emisiju ''Bujica'' Velimira Bujanca, zbog "niza neprovjerenih i neistinitih informacija i uvredljivih objeda" kojima su mu, tvrdi Radman, povrijeđeni dostojanstvo, čast i ugled. U Radmanovoj tužbi zbog koje je ročište pred osječkim Općinskim sudom zakazano za idući tjedan, navodi se da Bujanec kao urednik i voditelj ''Bujiica'' emitiranih prošle godine "potpuno neprofesionalno i suprotno pravilima novinarske struke nije obavijestio tužitelja o temama o kojima će se raspravljati", niti je od Radmana zatražio ikakvo očitovanje za provjeru točnosti informacija iznesenih tijekom emisije. Tvrdi i da se takvo postupanje protivi temeljnim načelima novinarstva te da je "neupitno zlonamjerno, potpuno neosnovano i krajnje uvredljivo" iznesen niz neistina i uvreda, među kojima je i tvrdnja da se Radman "kao miljenik bivšeg predsjednika Ive Josipovića i premijera Zorana Milanovića prvi put našao u ozbiljnom problemu sa zakonom" te da mu "ne prijeti gubitak samo radnog mjesta, nego i zatvorska kazna u trajanju od jedne do deset godina zatvora". U tužbi se, između ostaloga, navode i tvrdnje iznesene u Bujici da je Radman utjecao na program HRT-a tako da je susret predsjednice Kolinde Grabar-Kitarović bio sramotno marginaliziran dok se, s druge strane, "plaća skupi satelit za prilog o Emilu Tedeschiju, prijatelju i financijeru Zorana Milanovića". Osim toga, Radman u tužbi navodi tvrdnje iznesene u ''Bujici'' da postoji "Radmanova Huda Jama" te da je na HRT-u davao seksizmom motivirane otkaze Silviji Žužul, Hloverki Novak Srzić, Nadi Prkačin i Karolini Vidović Krišto, kao i da te neistinite i podrugljive tvrdnje omalovažavaju i teško ocrnjuju Radmana te "sugeriraju da je bio pijun političara, koji nije bio sposoban biti glavni ravnatelj HRT-a, ali i da je kriminalac, sadist, masovni likvidator te seksist". Osim tih tvrdnji novinara i voditelja ''Bujice'', u Radmanovoj tužbi stoji i da su gosti te emisije, među kojima i bivši član nadzornog odbora HRT-a Dražen Rajković, iznijeli niz uvredljivih i neistinitih tvrdnji da je u poslovanju HRT-a prouzročio štetu koja se mjeri u desecima milijuna kuna i, između ostaloga, da je "postavio kumove i prijatelje za glavne urednike na HRT-u", da nije htio dati podatke o plaćama, da je prevario Nadzorni odbor HRT-a te da nije htio promijeniti ugovor HRT-a sa ZAMP-om jer ga je "Josipović osmislio i doveo". U odgovoru na tužbu, nakladnik ''Bujice'' prije svega ističe da je Radman javna osoba, odnosno da je bio javni dužnosnik, zbog čega je bio i ostat će predmet kritičkog preispitivanja javnosti za ispravnost i urednost obavljanja njegove službe. Ističe se i da nakladnik ne odgovara za štetu ako je objavljena informacija utemeljena na točnim činjenicama, odnosno na činjenicama za koje je autor imao osnovani razlog posumnjati da su točne i da je poduzeo sve mjere za provjeru njihove točnosti. Navodi se i da su se tvrdnje u spornoj emisiji Bujice temeljile na već objavljenim informacijama u novinama i na portalima. "Sve informacije objavljene u emisiji već ranije su poznate široj javnosti te, s druge strane, nikada nisu bile demantirane od tužitelja. Iz toga proizlazi da je tužitelju šteta nastala već prvotnom objavom takvih informacija u drugim medijima", ističe se u odgovoru na tužbu. Postavljaju pitanje i je li Radman, ako ustraje na tvrdnji da informacije u Bujici nisu bile točne, i protiv drugih nakladnika podnio zahtjeve za objavu ispravka i tužbe radi naknade štete. Navode da je Bujanec "poduzeo sve mjere za provjeru točnosti objavljenih informacija koje je imao na raspolaganju" te da su sve informacije "prenesene u dobroj vjeri, bez ikakve namjere nanošenja štete ugledu u časti tužitelja već isključivo u cilju informiranja javnosti". Što se tiče informacija o navodno spornom poslovanju koje je protiv Radmana iznio bivši član Nadzornog odbora HRT-a Dražen Rajković, navodi se kako je riječ o autoriziranom intervjuu za koji je odgovornost nakladnika isključena te da će Rajković kao svjedok detaljno obrazložiti svaku od svojih izjava. >> Radman tužio Novak Srzić jer ga je nazvala Labradorom 