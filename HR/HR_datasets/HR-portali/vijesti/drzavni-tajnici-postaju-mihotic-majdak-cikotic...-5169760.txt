Nakon što je dogovorio ministre i složio Vladu, premijera Andreja Plenkovića sada očekuje nastavak posla - izbor državnih tajnika, te imenovanja u državnim i javnim poduzećima. Za sada se, kažu u HDZ-u, o tome još nisu vodili ozbiljni razgovori, no u kuloarima se već spominju neka imena koja bi mogla na mjesta državnih tajnika. Tako se priča da bi državni tajnik u Ministarstvu mora, prometa i infrastrukture, na čijem je čelu ipak ostao Oleg Butković, mogao postati Splićanin Tomislav Mihotić. Riječ je o diplomiranom inženjeru građevine i predsjedniku Uprave tvrtke Geoprojekt koji je nekada bio pročelnik u Splitsko-dalmatinskoj županiji, ali i državni tajnik za infrastrukturu u Ministarstvu prometa. Zanimljivo je da je Mihotić u vrijeme dok je Vladu sastavljao Tihomir Orešković slovio kao jedan od kandidata za ministra, ali je na kraju ispao iz kadrovske križaljke. U HDZ-u neki kažu da bi on bio logičan izbor, a ističu da je vrlo stručan. Državni tajnik u Ministarstvu poljoprivrede mogao bi, prema informacijama iz HDZ-a, postati Tugomir Majdak koji je bio i u kombinacijama za ministarsko mjesto, ali je naposljetku ta pozicija pripala Tomislavu Tolušiću. U kuloarima se sve više spominje kako bi na mjesto državnog tajnika u Ministarstvu obrane mogao doći Nikola Brzica. On je dosad bio pomoćnik ministra, ali sada bi mogao napredovatri jer je, kažu u HDZ-u, u dobrim odnosima s novim ministrom i potpredsjednikom Vlade Damirom Krstičevićem, a bio je i član HDZ-ova Odbora za nacionalnu sigurnost, obranu i unutarnje poslove. Iz krugova Mosta, doznajemo, da bi državni tajnik za energetiku mogao postati Ante Čikotić, član Nacionalnog vijeća Mosta, koji je sudjeloavo i u pregovorima s HDZ-om. Na mjesto državne tajnice u Ministarstvu pravosuđa, navodno, mogla bi doći Maja Grubišin, dosadašnja pomoćnica Mostova ministra Ante Šprlje koji je ostao na čelu tog resora. Upućeni kažu da ministar od početka nije bio zadovoljan Baricom Novosel koja mu je bila zamjenica.