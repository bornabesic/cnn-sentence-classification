Predsjednik HNS-a Ivan Vrdoljak je ponovio u nedjelju da stranka idućeg tjedna kreće u pregovore oko zajedničkog nastupa na predstojećim prijevremenim parlamentarnim izborima s SDP-om, s kojim je uspješno surađivala u prijašnjoj vladi, ali i da su spremni "već sutra" i samostalno izaći na izbore. Središnji odbor odlučio je jučer da se krene u pregovore s SDP-om, a cilj je da Hrvatska i hrvatski građani dobiju stabilnu vladu i ponovno steknu povjerenje u državne institucije, rekao je Vrdoljak u nedjelju na konferenciji za novinare u Tuheljskim Topicama, gdje se oko 2300 članova stranke iz svih dijelova Hrvatske okupilo na 11. političkoj akademiji i sportskim susretima. Naglasio je da na Središnjem odboru nije bilo niti jedne riječi ili rasprave o broju mandata koji bi se trebali raspodijeliti u slučaju dogovora oko koalicije već se isključivo raspravljalo što trebaju biti ciljevi rada nove Vlade. Na novinarsko pitanje nije li čudno što su SDP i HSS već počeli pregovore, a HNS i SDP tek slijedeći tjedan, Vrdoljak je odgovorio da su HNS i SDP radili zajedno protekle četiri godine i da je za sve njihove uspjehe bilo ključno što su razgovarali i komunicirali. Potvrdio je da se nekoliko puta tjedno čuje s Milanovićem oko nekih stvari, a da pregovori oko koalicije još nisu otpočeli jer su prvo tijela stranke trebala donijeti odluke, što je sada i napravljeno. "U izbore ulazimo s porukom da vratimo sve na staro stanje, ono što smo prethodno uspjeli popraviti," rekao je i dodao da građani zaslužuju stabilnost i ozbiljnost. Jučer smo donijeli odluku o osnivanje izbornih stožera, nacionalni je osnovan, a od sutra kreće osnivanje izbornih stožera na nižim razinama, najavio je Vrdoljak. "Ova zemlja više ne može trpjeti niti jedan eksperiment. Moramo odmah sve vratiti na staro u obrazovanju, na području investicija i to sve možemo napraviti u nekoliko mjeseci jer imamo znanje," zaključio je Vrdoljak. Vlada koja je nedavno pala najveći je nered napravila na području obrazovanja ukidanjem sufinanciranja prijevoza i zaustavljanjem kurikularne reforme, rekao je. Počasna predsjednica stranke Vesna Pusić je rekla da su sastanci u Tuheljskim Toplicama iskorišteni da  stranka definira i osvijesti svoju poziciju i zadaće, ali i da se svi zajedno podsjete na politički profil stranke. "Niti jedna stranka ne može biti sve. Ona mora imati svoj stav, stajati iza njega imati ljude koji predstavljaju taj stav," rekla je Pusić. Dodala je da je prva zadaća politike odgovornost i da se HNS priprema za tu odgovornost. Predsjednik Središnjeg odbora i župan Međimurske županije Matija Posavec na konferenciji je podsjetio da je donijeta i odluka kojom je Središnji odbor ovlastio Predsjedništvo stranke da donosi sve odluke vezano uz predstojeće izbore. >> Vrdoljak: HNS je spreman samostalno izaći na izbore 