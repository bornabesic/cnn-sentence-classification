Predsjednik Uprave Hrvatske elektroprivrede (HEP) Perica Jukić u srijedu je izjavio da je odluka o inicijalnoj javnoj ponudi (IPO) dijela HEP-a u nadležnosti države kao vlasnika te da se za realizaciju IPO-a moraju još stvoriti neke pretpostavke. "Što se tiče IPO-a, ne bih ulazio u odluke Vlade, to je isključivo na vlasniku, znači Republici Hrvatskoj i Vladi kako će se na kraju dogovoriti. IPO je nešto što je dobro i što treba razmotriti, i mi smo razmatrali potencijalnu mogućnost za dokapitalizaciju putem inicijalne javne ponude", izjavio je Jukić odgovarajući na upit novinara na margini energetske konferencije u organizaciji Jutarnjeg lista. Međutim, Jukić je napomenuo da bi se prije toga moralo znati točno u kojem smjeru i za što IPO, a i unutar HEP-a se moraju još "određene pretpostave i osnove stvoriti da bi se IPO uopće mogao realizirati". Nije htio špekulirati koliko bi upravi trebalo vremena za pripremu IPO-a, ponovivši da je u isključivoj ingerenciji vlasnika odnosno Republike Hrvatske "kada, u koje vrijeme, i ako, će se dogoditi IPO". Odgovarajući na upit koje su prednosti IPO-a, Jukić je izjavio da bi se novac mogao usmjeriti za razvoj, investicije, proširenje na druga tržišta... "To je nešto što smo razmatrali, postoji studija koju smo napravili koncem 2014. godine. Kažem, daljnji koraci isključivo su u ingerenciji vlasnika", zaključio je Jukić. IPO 25 posto minus jedne dionice HEP-a model je koji je početkom godine predložio premijer Andrej Plenković radi prikupljanja novca potrebnog za otkup udjela mađarskog MOL-a u Ini. >> Plenković će se sastati sa sindikatima HEP-a i objasniti im predloženi model >> Radnici Ine i HEP-a protiv Vladine ideje 