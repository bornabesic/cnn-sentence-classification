Konvoj od 15 autobusa, u kojem se nalaze evakuirani iz istočnog dijela Alepa, napustio je taj sirijski grad i krenuo prema zapadu zemlje, javila je sirijska državna televizija. To je drugi konvoj koji je danas, u četvrtak, krenuo iz Alepa. Broj ljudi koje treba evakuirati i dalje nije poznat. Televizija je javila o 4000 pobunjenika i njihovih obitelji, ali nije jasno koga sve uključuje taj broj. Turska govori o čak 100.000 civila koje bi trebalo evakuirati iz Alepa. "Između 80.000 i 100.000 civila moglo bi trebati evakuaciju", rekao je zamjenik premijera Veysi Kaynak na konferenciji za novinare na tursko-sirijskoj granici. Oko tisuću osoba već je evakuirano tijekom poslijepodneva prvim konvojem. Gubitak Alepa predstavlja bolni korak unatrag za pobunjenike koji su istočni dio tog grada osvojili 2012., a za režim najveći uspjeh od početka rata 2011. Evakuacija tisuća civila i boraca iz posljednjeg uporišta pobunjenika u Alepu dio je dogovorenog primirja kojim se završavaju godine borbi za ovaj grad i označava veliku pobjedu sirijskog predsjednika Bašara al-Asada. Rusija je odlučila privremeno prekinuti sukobe u pokrajini Idlib prema kojoj bi se trebali evakuirati pobunjenici i članovi njihovih obitelji iz istočnog Alepa, izjavio je u četvrtak visoki dužnosnik UN-a u Ženevi, Jan Egeland.  >> Dramatična poruka iz Alepa: 'Ubit ću se. Bolje to nego da me siluju sirijski vojnici' 