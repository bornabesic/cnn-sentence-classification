Na zagrebačkom Županijskom sudu u četvrtak je održana sjednica optužnog vijeća na kojoj se razmatrala osnovanost USKOK-ove optužnice protiv Željka Dolačkog, donedavnog voditelja Službe organiziranog kriminaliteta Policijske uprave zagrebačke, okrivljenog za zloporabu položaja i ovlasti, odnosno prisvajanje oko 3,3 milijuna kuna u novcu i zlatu koji su bili pohranjeni u sefu u njegovu uredu u policijskoj zgradi u Heinzelovoj. Do potvrde optužnice nije došlo jer je branitelj Željka Dolačkog, odvjetnik Veljko Miljević, tražio da se iz spisa izdvoje sva vještačenja koja je u ovom predmetu proveo Centar za kriminalistička vještačenja “Ivan Vučetić”. Naime, taj centar spada pod Ministarstvo unutarnjih poslova, čiji je Dolački zaposlenik, a pod MUP-om je ujedno i oštećena strana, Policijska uprava zagrebačka. Optužno vijeće pod predsjedanjem sutkinje Irene Kvaternik zaključilo je da unatoč tome ne postoji sumnja u nepristranost vještaka iz CKV-a i odbilo prijedlog obrane. No, dalo im je mogućnost žalbe Vrhovnom sudu, što će oni, kako je najavio odvjetnik Miljević, i iskoristiti. Sam Dolački nije došao na sjednicu optužnog vijeća. USKOK optužnicu protiv Dolačkog temelji prvenstveno na materijalnim dokazima i rezultatima vještačenja tragova izuzetih nakon što je 3. travnja ove godine otkrivena navodna provala u ured i sef tadašnjeg šefa Službe organiziranog kriminaliteta PUZ-a. Tijekom istrage USKOK je na temelju prikupljenih dokaza došao do zaključka da je Dolački zapravo inscenirao provalu, a da je novac i zlato iz sefa prisvojio u prethodnom razdoblju, i to od 22. veljače do 3. travnja. Iz nalaza vještaka proizlazi da pronađeni tragovi piljenja i ostali tragovi povezani s bravom nisu mogli nastati dok su vrata sefa bila zatvorena i zaključana, nego da je netko pilio “pante” dok su vrata bila otvorena. Utvrđeno je također da nitko izvana nije provalio u zgradu policije u Heinzelovoj. Vještaci su Dolačkog povezali s “provalom” u sef preko sitnih ostataka piljenja izuzetih sa samog sefa. Provedenim kemijsko-fizikalnim vještačenjem nađenih čestica plave i smećkaste boje vještaci su utvrdili da se oni po kemijskim svojstvima poklapaju s česticama boje na pili za metal koja se prodaje isključivo u trgovinama Bauhausa. A upravo takvu pilu i dva lista za piljenje u Bauhausu u Buzinu 26. ožujka ove godine kupio je Dolački. USKOK tu tvrdnju potkrepljuje računom iz Bauhausa i DVD snimkom skinutom s videonadzora u trgovini na kojoj se navodno vidi kako Dolački kupuje pilu. Treba napomenuti da istražitelji prilikom pretresa kod Dolačkog nisu pronašli ni pilu, ni novac, ni ostale vrijednosti nestale iz njegova sefa u zgradi policije. Dolački se branio da u Bauhausu nije kupio pilu, nego lampu i škare za živicu. Jedan od ključnih dokaza optužbe nađen je u aktovci Željka Dolačkog izuzetoj tijekom pretresa. Unutra su nađeni sitni tragovi koji su vještačeni, a vještaci su utvrdili da se oni podudaraju s česticama piljenja izuzetima sa sefa. Dakle, praktično svi ključni dokazi izravno su povezani s rezultatima provedenih vještačenja u MUP-ovu CKV-u, čije je izdvajanje u četvrtak tražila obrana predlažući da tragove vještače vještaci izvan MUP-a.