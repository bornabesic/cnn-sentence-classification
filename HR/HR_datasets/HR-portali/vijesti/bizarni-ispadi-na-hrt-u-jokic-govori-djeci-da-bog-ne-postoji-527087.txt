Nakon i više nego uspješnog prosvjeda protiv zaustavljanja reforme obrazovanja na kojem se u Zagrebu okupilo više od 20.000 ljudi samo par sati kasnije gledatelji su imali priliku u HRT-ovoj emisiji Otvoreno dobiti još razloga zašto je reforma nužna i zašto su prosvjedi, dok se ona ne dogodi, nužni. U emisiji u kojoj su gostovali bivši voditelj kurikularne reforme Boris Jokić, akademik Ivica Kostović,  predsjednica Posebnog stručnog povjerenstva za provedbu Strategije obrazovanj Dijana Vican, bivši predsjednik Posebnog stručnog povjerenstva za provedbu strategije obrazovanja Neven Budak, povjesničar književnosti Slobodan Prosperov Novak i novinarka HRT-a Sunčica Findak najviše su se istaknuli Ivica Kostović i Prosperov Novak.   Kako piše Express, njihove izjave u emisiji izazvale su neviđeno zgražanje na društvenim mrežama, a povremeno su prelazile i u vrijeđanje. Prosperov Novak je u jednom trenutku čak Jokića usporedio s profesorom Baltazarom čime je razina rasprave u emisiji svedena na najniži civilizacijski minimum. S druge strane, Ivica Kostović se u jednom trenutku toliko zapjenio da ga ni voditelj Togonal nije uspio smiriti, a Kostović u nastojanju da reformu prikaže kao teoriju zla ili što već rekao: "Problem je što svi forsiraju, a najviše mediji, idemo kompjutorčići, nećemo učiti napamet, nećemo učiti organe guštera... Pa koja je to razina!?", zavapio je Kostović, ali nije na tome stao. Rekao je kako je  protiv eksperimentalnog brzog uvođenja nečega što nije uspjelo kroz silne godine.  "Ja zamjeram Jokiću što on kaže da ukoliko poslušate njega i njegovih 400 suradnika vaša djeca će biti sretna i sve će znati, radit će, bit će menadžeri u Siemensu, ići će na Himalaju. To su štosovi", rekao je Kostović, kao da ima nešto loše u tome da ljudi rade u Siemensu, putuju na Himalaju, budu uspješni i pametni ili imaju menadžerske plaće. Prosperov Novak pak je višekratno istaknuo kako je Jokić doživio fijasko.  "To što je gospodin Jokić sudjelovao samo tri mjeseca i izradi reforme i loše radio nismo mi krivi. On je kao doktor Baltazar, ali nije riješio problem", naveo je Prosperov Novak. Na pitanje je li današnji prosvjed politički motiviran, Prosperov Novak odgovorio je da je.  "Mi smo danas vidjeli jedan sramotan skup. 20 tisuća ljudi bilo je izmanipulirano već drugi put. Činjenica je obnovljenje skupova strašno", nastavio je, te je usporedio to s Lenjinom, jer kaže, samo on je održavao takve obljetnice. Na kraju je zaključio kako poruka emisije treba biti da kontinuitet postoji, a ne da se cmizdri nad sudbinom Borisa Jokića.  Akademik Kostović je bivšeg voditelja kurikularne reforme prozvao i zbog toga što je u njoj zagovarao da se kognitivne sposobnosti djece prerano uzimaju zdravo za gotovo, poglavito kad su u pitanju ideologije i vjere.  "Oni su htjeli djeci u školi reći da Bog ne postoji, a zatim bi dijete došlo doma i od oca čulo da Bog postoji. Djeca mogu učiti vjeronauk, neće tamo čuti ništa loše, a kasnije kad sazriju neka sama odluče u što će vjerovati", rekao je Kostović, a prenosi Express.