Prema neanonimnim dojavama građana izborno jutro do 11.00 sati uglavnom prolazi očekivano s manjim brojem dojava o nepravilnostima. iz GONG-a posebno ističu dojave koje smatraju posebno zabrinjavajućima, poput one iz Gospića gdje je došlo do fotografiranja listića, zatim sumnje u nedopušteno pomaganje glasačima u Domu za starije i nemoćne u Vinkovcima, netransparentnosti rada pojedinih biračkih odbora koji ne dopuštaju drugim članovima odbora uvid u izvatke iz popisa birača u Metkoviču i Imotskom, onemogućavanje promatranja promatračima nezavisnog kandidata Kukavice u Imotskom, evidentiranje tko je glasao od strane promatrača neovisnog kandidata na Pagu te glasanje sa zdravstvenom iskaznicom u Zagrebu.  GONG posebno ističe da fotografiranje glasačkog listića nije u skladu s pravilima izbornog postupka jer može ugroziti tajnost glasanja i može biti podloga za kupovinu glasova što je kazneno djelo. GONG upozorava voditelje domova za starije i nemoćne da ne utječu na izborni proces i slobodnu volju birača te omoguće korisnicima domova slobodno ostvarivanje biračkog prava. GONG apelira na biračke odbore da poštuju izborni proces te da daju točne upute kako bi se zaštitila i osigurala tajnost glasanja. Birački se odbori moraju strogo držati propisa, procedura i uputa Državnog izbornog povjerenstva, poručuju iz GONG-a te podsjećaju da je glasanje umjesto drugih osoba kazneno djelo. GONG upozorava kandidate i stranke da je zabranjeno ucjenjivati i zastrašivati birače te ih podsjeća da je tanka linija između dozvoljenog i nedozvoljenog utjecaja na birače, a posebno u okolnostima vrlo neizvjesnih rezultata izbora. Birači svoje biračko mjesto mogu provjeriti u Registru birača. Ukoliko im je istekla osobna iskaznica mogu glasati uz potvrdu koju mogu dobiti u najbližem uredu za opću upravu. GONG apelira na poslodavce da svojim zaposlenicima koji rade nedjeljom omoguće glasanje. Već tradicionalno najviše se prijava odnose na kršenje izborne šutnje od strane brojnih stranačkih i nezavisnih kandidata i to uglavnom u Zagrebu, Rijeci, Splitu, Varaždinu, Imotskom, Bjelovaru i Zaprešiću. Sve dok je zakonom propisana, izbornu šutnju moraju poštovati svi kandidati te ih GONG poziva da se suzdrže od nedopuštenih metoda pritiska na birače, uključujući i promidžbu na društvenim mrežama. Ujedno, od medija i novinara se očekuje poštivanje visokih profesionalnih standarda prilikom izvještavanja.