Bivši američki predsjednik Barrack Obama stigao je u Toskanu na šestodnevni odmor. Međutim, pritom je omeo lokalne lovce kojima je zbog njegovog dolaska zabranjen lov na veprove. Obama je sletio u Grosseto privatnim avionom, a odsjeo je na imanju bivšeg veleposlanika SAD-a u Rimu, Johna Phillipsa. Phillips je nakon umirovljenja kupio čitav zaselak i pretvorio ga u luksuzno odmorište Borgo Finocchieto. Na imanju se nalazi velika palača s 22 apartmana, a uz to se nalazi nekoliko vila. Luksuzno odmorište od pet zvjezdica ima i veliki bazen, knjižnicu, teniski teren, vinski podrum i košarkaško igralište. Kako imanje okružuju šume, dozvoljen je lov na veprove. Međutim, zbog posjete je lov zabranjen do 24. svibnja radi sigurnosti Obame i njegove obitelji, piše Telegraph.