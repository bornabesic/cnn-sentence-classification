ZAGREB - U Hrvatskoj je sklopljeno 108 životnih partnerstva, 57 između partnera muškog, a 51 između partnerica ženskog spola, podatak je iz Izvješća o radu pravobraniteljice za ravnopravnost spolova za 2015. godinu.  Službena je to statistika Ministarstva uprave, koja obuhvaća razdoblje od kolovoza 2014., kada je na snagu stupio Zakon o životnom partnerstvu osoba istog spola, do kraja prošle godine. Pravobraniteljica Višnja Ljubičić upozorava da se, u odnosu na godinu prije, ne primjećuje napredak u zaštiti fizičkog integriteta osoba istospolne orijentacije i suzbijanja kaznenih djela motiviranih mržnjom prema tog skupini. Po MUP-ovoj evidenciji, lani nije pokrenut niti jedan kazneni postupak radi nekog kaznenog dijela motiviranog mržnjom prema osobama istospolne orijentacije, iako je policija procesuirala pet kaznenih djela motiviranih mržnjom zbog spolne orijentacije žrtve. Muškarac godišnje zaradi 10.400 kuna više Pravobraniteljica je u 2015. radila na gotovo 2500 predmeta, njih 486 odnosilo se na individualnu zaštitu od diskriminacije, preostalih oko dvije tisuće otvoreno je većinom na inicijativu pravobraniteljice kako bi se utvrdilo provođenje zakona. Glavnina pritužbi i dalje se odnosi na spolnu diskriminaciju (90 posto), tuže se većinom žene, najviše je pritužbi na područje rada i socijalne sigurnosti.Pravobraniteljica upozorava na prisutni jaz u plaćama, muškarac u Hrvatskoj godišnje prosječno zaradi oko 10.400 kuna bruto više od žene. Hrvatsko tržište rada ostaje spolno segregirano. Od ukupno 19 područja djelatnosti, žene su izrazito ili značajno podzastupljene u osam, najviše u građevinarstvu, rudarstvu, vodoopskrbi, gospodarenju otpadom... Financijske i djelatnosti osiguranja, zdravstvo i socijala te obrazovanje, područja su u kojima su nadzastupljene. Jedva dva posto očeva na rodiljnom dopustu Lani je neznatno porastao broj očeva koji su koristili rodiljni i roditeljski dopust. Po podacima Hrvatskog zavoda za zdravstveno osiguranje (HZZO) bilo ih je 2200 ili 2,04 posto. Kada se zbroje sve kategorije korisnika rodiljnih i roditeljskih potpora i naknada, koristilo ih je oko 3500 očeva ili 1,7 posto. "To znači da se još uvijek nedovoljno provode mjere koje omogućavaju usklađivanje obiteljskih i profesionalnih obveza, odnosno obiteljskog i poslovnog života", ističe pravobraniteljica. Napominje i da su iskustva drugih zemlja pokazala da očevi koriste svoje pravo na roditeljski dopust kada je dobro plaćen ili kada su utvrđene kvote. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!