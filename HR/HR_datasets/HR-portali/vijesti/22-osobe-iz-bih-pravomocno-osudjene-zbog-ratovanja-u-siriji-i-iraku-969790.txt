Foto: FAH UKUPNO dvadeset i dvije osobe koje su državljani Bosne i Hercegovine do sada su pravomoćno osuđene na zatvorske kazne zbog sudjelovanja u borbama na strani terorističkih skupina na ratištima u Siriji i Iraku, objavilo je Tužiteljstvo BiH ističući to kao podatak koji potvrđuje odlučnost pravosuđa te zemlje u procesuiranju ovakvih slučajeva.  "Do sada nije bilo niti jedne oslobađajuće presude u svezi s kaznenim djelima za nezakonito sudjelovanje državljana BiH na stranim ratištima", istaknuto je u priopćenju Tužiteljstva BiH objavljenom nakon što je državni sud ranije ovog tjedna potvrdio prvostupanjske osuđujuće presude u rasponu između jedne i tri godine zatvora osmorici optuženih da su se 2013. i 2014. godine u Siriji i Iraku borili na strani terorističke skupine Islamske države.  Identifikacija i privođenje osoba koje iz BiH odlaze na sirijska i iračka ratišta provedeno je u okviru akcije pod kodnim nazivom "Damask". Iz državnog tužiteljstva ističu kako je ta operacija bila koordinirana s partnerskim i sigurnosnim agencijama u regiji i državama u drugim dijelovima svijeta te je omogućila pronalazak i procesuiranje većeg broja osoba. Ulovljeni u pripremama  Među njima su brojne osobe koje su na vrijeme otkrivene tijekom planiranja odlaska u Siriju i Irak pa su uhićene već u samoj BiH ili u Turskoj.  Predsjedatelj Vijeća ministara BiH Denis Zvizdić u petak je ponovo istaknuo kako je borba protiv terorizma jedna od najznačajnijih izazova pred vlastima u njegovoj zemlji s kojim se one uspješno suočavaju.  "Bitno je istaknuti da u 2016. godini nije zabilježen niti jedan odlazak iz BiH na strana ratišta", kazao je Zvizdić koji je uz to inzistirao na podatku kako se do sada u BiH vratilo ukupno 46 osoba koje su prije toga boravile u Siriji ili Iraku i tamo se povezale s terorističkim skupinama.  "Nije dakle riječ ni o kakvim tisućama osoba koje predstavljaju potencijalnu opasnost", kazao je Zvizdić aludirajući na ranije prijepore o tome kolike su razmjere terorističkih prijetnji na području BiH.