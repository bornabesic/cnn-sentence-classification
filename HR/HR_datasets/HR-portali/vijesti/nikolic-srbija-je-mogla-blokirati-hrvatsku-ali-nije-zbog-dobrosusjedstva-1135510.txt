Srbijanski predsjednik Tomislav Nikolić izjavio je u utorak da je Srbija mogla blokirati Hrvatsku na putu u EU, ali to nije učinila zbog dobrosusjednskih odnosa, te je poručio da prepreke Srbiji na europskom putu neće promijeniti pravac zemlje kojoj su potrebni oslonci na Kinu i Rusiju. U priopćenju iz Nikolićeva ureda navodi se da srbijanski šef države "nije iznenađen odlukom Hrvatske da blokira otvaranje poglavlja 26 u pregovorima Srbije i EU" i dodaje da je i Srbija mogla blokirati ulazak Hrvatske u EU, ali to nije učinila. "Mi smo imali puno razloga i mogli smo spriječiti ulazak te zemlje u EU, ali to nismo učini u želji da ostvarimo dobrosusjedske odnose i pokažemo dobru volju", rekao je Nikolić. "Međutim, svi naši pokušaji da izgladimo odnose stvaraju sve veći otpor s njihove strane", dodao je. Nikolić je poručio da Srbija cijeni europske vrijednosti, ali da joj je potreban i oslonac na Rusiju te je istaknuo "izvanrednu suradnju s Kinom, azijskim, afričkim zemljama i čitavom Južnom Amerikom". Srbija je u utorak na međuvladinoj konferenciji o pristupanju u Bruxellesu otvorila pregovore u još dva poglavlja - 5 Javne nabave i 25 Znanost i istraživanje, čime se ukupi broj otvorenih poglavlja popeo na šest. Srbija je očekivala da će otvoriti pregovore još u jednom poglavlju - 26 Obrazovanje i kultura, ali zemlje članice o tome još nisu postigle suglasnost. Među onima koje su imale rezerve u vezi s tim poglavljem bila je i Hrvatska. 