Muškarac naoružan nožem ubio je u nedjelju dvoje i ranio 18 ljudi u pokrajini Guizhou na jugozapadu Kine, izvijestili su državni mediji, čime je nastavljen niz sličnih napada iz proteklih godina. Napadač je 30-godišnji muškarac kojeg je policija zadržala u pritvoru a kineska novinska agencija Xinhua citira svjedočenje da je bolovao od psihičkih bolesti. Sve su žrtve nedjeljnog napada hitno prebačene u bolnicu gdje su dvije naknadno podlegle ozljedama, prenosi državna novinska agencija, ne navodeći detalje. Kina proteklih godina bilježi sve više zločina, paralelno snažnom rastu gospodarstva i naglom produbljivanju jaza između siromašnih i bogatih, ističe novinska agencija AFP. Napadači pritom kao oružje često koriste nož a u mnogim su napadima meta bila djeca, primjećuje pak Reuters. Tako je u siječnju muškarac nožem ranio 11 djece u vrtiću u pokrajini Guangxi Zhuang. U veljači prošle godine napadač je nožem ranio 10 djece u Haikouu u pokrajini Hainan i potom počinio samoubojstvo. Sličan je napad prema kineskim medijima zabilježen i 2014. godine u kojem je u školi ubijeno troje djece i jedna odrasla osoba a još ih je nekoliko ranjeno. U napadu u blizini škole u ožujku 2013. godine stradalo je pak ukupno 11 ljudi, uključujući šestero djece, navodi agencija AFP.