Foto: Pixsell/Borna Filić  AKTIVISTICA Sanja Sarnavka jedna od onih koje je danas policija privela jer su nenasilno prosvjedovale protiv Hoda za život.  >> FOTO, VIDEO Pogledajte kako je policija privodila žene koje su se usprotivile Hodu za život  Podsjetimo, 15 aktivistica i aktivista danas je u centru Zagreba sjelo na ulicu ispred Hoda za život, te ga na taj način nakratko zaustavile. Aktivistice je jednu po jednu policija odnijela u maricu.    Sarnavka je nekoliko sati provela u policijskoj postati dok nisu riješili svu papirologiju, nakon čega je gostovala u informativnoj emisiji televizije N1.  Na pitanje zbog čega su se odlučile sjesti pred Hod za život, Sarnavka je ustvrdila kako su osjećale potrebu nenasilnim i mirnim putem pokazati da se ne slažu sa sve jačim pritiskom u javnosti koji je usmjeren na zabranu pobačaja ili dodatnih zakonskih restrikcija istoga.  "Nitko ne misli da je pobačaj nešto dobro"  "Okupile smo se u Platoformi za ženska reproduktivna prava kao pojedinke jer smo htjele upozoriti na pritiske, nakon odluke Ustavnog suda o pobačaju, da se napravi restriktivniji zakon. Za razliku od Meri Cetinić koja je podržala Hod za život u Splitu, ja sam i majka i baka i upravo zbog toga mi je neshvatljivo da moje kćeri i unuke nemaju prava koja sam ja imala. Time se nipodaštavaju žene i šalje se poruka da bi netko drugi trebao odlučivati umjesto njih", rekla je Sarnavka pa dodala kako nitko ne misli da je pobačaj nešto dobro, ali žene moraju imati pravo obaviti ga u zdravstvenoj ustanovi jer se kroz povijest pokazalo da će žena koja ne želi roditi to ionako napraviti.  Na pitanje kako to da su se odlučile na metodu prosvjeda sjedenjem pred povorkom, Sarnavka je rekla kako se radi o normalnom obliku izražavanja mišljenja i borbe za svoja prava u demokratskim zemljama.  "Molim katolike da se ponašaju katolički"  "Naravno da smo očekivale da će nas privesti. Moram pohvaliti postupanje policije koja se ponašala prema svim zakonskim regulama", ustvrdila je Sarnavka, koja je nedavno od navodnog redara na Hodu za život zaprimila strašne prijetnje, o čemu je Index već pisao.  Upitana o tim prijetnjama, Sarnavka je ustvrdila kako je policija zaključila da su došle s lažnog profila, pa dodala kako svakodnevno prima najodvratnije prijetnje i uvrede i to od "velikih katolika".  "Molim katolike da se ponašaju katolički jer su te poruke i prijetnje strašne i neugodne. Jedan čovjek nam je danas vikako kako bi u neka vremena sve bile spaljene", pojasnila je Sarnavka.