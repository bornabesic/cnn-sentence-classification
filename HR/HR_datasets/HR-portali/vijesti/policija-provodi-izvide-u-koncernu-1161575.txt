Ravnateljstvo policije potvrdilo je jučer da policija na temelju naloga Državnog odvjetništva provodi izvide u koncernu Agrokor, objavila je Hina. Iako policija nije htjela detaljnije izvijestiti o čemu se točno radi, pretpostavlja se da je riječ o postupanju na temelju kaznene prijave koju je prije tjedan dana podnio predsjednik Sabora Božo Petrov protiv vlasnika i uprave Agrokora. Krivotvorenje isprave Petrov je kaznenu prijavu podnio na temelju izjave drugog čovjeka ruske VTB banke Jurija Solovjeva da je koncern dulje vrijeme krivotvorio financijska izvješća. Iako je banka naknadno ublažila njegovu izjavu i objasnila da se radi tek o “nepravilnostima u izvješću”, u Mostu su objasnili da je Petrov želio da se ispita jesu li izvješća krivotvorena i je li dug kompanije veći od onoga koji se prikazuje u javnosti. Tvrde da kaznena prijava osim izjave čelnika VTB-a ne sadrži nikakve dodatne elemente, a ako je tomu tako, radi se o kaznenoj prijavi koja bi policiju i odvjetništvo teško mogla dovesti do vlasnika koncerna. – Neka financijska izvješća moraju proći kroz upravu, ali malo mi je čudno da je Petrov prijavio i Ivicu Todorića, jer tko god razumije sustav poslovanja u pravnim osobama koje su veće od nekadašnjih radnih organizacija zna da nema teorije da vlasnik odgovara za financijska izvješća. Iako je i predsjednik uprave, on sigurno nije radio financijska izvješća – tumači odvjetnik Veljko Miljević. Kaže kako DORH na temelju takve prijave može zatražiti od uprave koncerna da mu dostavi normativne akte u kojima su razgraničene dužnosti unutar uprave. Iz tih akata odvjetništvo bi zaključilo tko odgovara za sastavljanje takvog dokumenta i te odgovorne osobe pozvalo na razgovor. Miljević tumači i kako je jedino kazneno djelo koje poznaje hrvatski Kazneni zakon, a koje bi se moglo podvesti pod kratku i općenitu prijavu Bože Petrova, krivotvorenje službene isprave. Jesu li angažirali odvjetnika? Puno ozbiljnije Kazneni zakon tretira situaciju u kojoj se krivotvoreno izvješće koristi kako bi tvrtka dobila kredit koji inače ne bi mogla dobiti na temelju svog poslovanja. Takvi slučajevi pokriveni su kaznenim djelom prevare u gospodarskom poslovanju za koje su zapriječene visoke zatvorske kazne, pogotovu ako je kredit dobiven u međunarodnom poslovanju. Miljević tumači da istražitelji u takvim slučajevima prate trag novca, odnosno utvrđuju tko je u ime kompanije potpisao kredit. Večernjak je dobio dojavu da su Todorićevi sinovi Ivan i Ante u nedjelju viđeni kako ulaze u kuću odvjetnika Čede Prodanovića, kao i fotografiju njihova automobila pred kućom na uglu Kozarčeve i Kukuljevićeve ulice u Zagrebu. U Agrokoru, međutim, nisu željeli potvrditi jesu li angažirali Prodanovića ili bilo kojeg drugog odvjetnika koji će ih zastupati u ovom slučaju.   >> 'Lex Agrokor': Ovo je 5 ključnih točaka! >> Je li Petrov zaista tako hrabar zbog te kaznene prijave 