Ministarstvo turizma želi se preseliti iz besplatnih, državnih prostorija koje koriste u Zagrebu, u tzv. Kockici. Kako neslužbeno saznajemo, najradije bi se preselio u prostorije Exportdrva u samom centru Zagreba, na Marulićevom trgu. Zajedno sa svojim ministarstvom, ministar turizma bi u prostorije smjestio i Hrvatsku turističku zajednicu. Prostor koji smatraju adekvatnim ima oko četiri tisuće kvadrata, a najamnina bi bila preko 400.000 kuna mjesečno ili oko pet milijuna kuna godišnje. Kako su potvrdili u Ministarstvu turizma za N1, preseljavaju se pod starom izlikom spajanja institucija, a oslobađanja prostora za Ministarstvo prometa koje je također smješteno u Kockici. No, kako saznaje 24sata, Capelli možda i dobije nove prostore, ali sigurno neće dobiti po cijeni koja je veća od 14 eura po četvornom metru. To je jednostavno preskupo za državu. Ministarstvo državne imovine kojem je Capelli poslao zahtjev pregovara za drugi prostor, koji je također u centru grada. Radi se o prostorijama PBZ-a u samom centru Zagreba koji je bivši ministar regionalnog razvoja Branko Grčić zakupio po cijeni većoj od 12 eura po kvadratu, pa je država za to izdvajala oko 450.000 kuna mjesečno. Ugovor je raskinut, a ministarstvo regionalnog razvoja je otišlo u nove prostore po skoro upola nižoj cijeni. Ministarstvo imovine sada pregovara ako bi PBZ dao znatno nižu cijenu od one koje je ugovorio Grčić. Samo ako se to realizira, Capelli bi mogao dobiti nove prostore, a s njim bi bio i HTZ i još jedna institucija. U tom slučaju, Capelli bi dobio odobrenje za preseljenje kako bi njegove sadašnje prostorije moglo koristiti Ministarstvo prometa Olega Butkovića. Iako nam u Vladi tvrde da je u tom slučaju preseljenje opravdano i da službenicima Ministarstva prometa treba prostor, činjenica je da državna administracija tijekom godina stalno povećava broj prostora koje zakupljuje od privatnika. I to sve uz najave reforme i smanjenje broja zaposlenih.