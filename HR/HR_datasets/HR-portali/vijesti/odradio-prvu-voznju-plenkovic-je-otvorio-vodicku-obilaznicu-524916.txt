Premijer Andrej Plenković u srijedu je prvom vožnjom otvorio novoizgrađenu obilaznicu Vodica, infrastrukturni projekt vrijedan gotovo 69 milijuna kuna koji je 85 posto financiran iz EU fondova.  Obilaznica je duga 5,1 kilometar s tri raskrižja. "Vodička obilaznica pridonijet će rasterećenju prometa, osobito tijekom turističke sezone koja je do sada opterećivala grad i na neki način usložnjavala boravak brojnih turista ovdje u Vodicama, kojih je sve više, na čemu čestitam gradonačelnici i svim turističkim djelatnicima Vodica i Šibensko-kninske županije", rekao je premijer.   Istaknuo je da je 85 posto obilaznice financirano novcem Europske unije i da se tu vidi "konkretna redistribucijska snaga europskog proračuna na izgradnji hrvatske cestovne infrastrukture".  Zahvalio je Hrvatskim cestama koje su bile ovlaštene za projekt i pridonijele prometnoj povezanosti i kvalitetnijem životu svih Vodičana i Vodičanki.  Osim predsjednika Vlade, na svečanosti su bili i ministar mora, prometa i infrastrukture Oleg Butković, direktor Hrvatskih cesta Josip Škorić, ministar državne imovine Goran Marić, gradonačelnica Vodica Branka Juričev Martinčev, šibensko-kninski župan Goran Pauk i čelnik županijskoga HDZ-a Nediljko Dujić.  Oleg Butković pohvalio je suradnju s Vodicama i županijom, ističući kako taj projekt može biti primjer dobre suradnje na državnoj i lokalnoj razini.   "Mi smo prošle godine bili ovdje početkom sedmog mjeseca na otvaranju radova obilaznice i ovim putem čestitam svima koji su sudjelovali u izgradnji ovoga vrlo važnog infrastrukturnog projekta za Vodice i Šibensko-kninsku županiju. Osim ovog projekta, imamo i čvor Meterize, što je prometno rješenje za grad Šibenik, te druge projekte kao čvor Rokići i čvor Njivice, a u pripremi je i obnova ceste prema Kninu i Drnišu, rekao je ministar.  Istaknuo je kako je prošli tjedan Vlada usvojila program građenja i održavanja  javnih cesta za razdoblje  2017-2020, "a Šibensko-kninska županija je sa svim svojim prioritetima u tom planu".  Na pitanje što je s projektom brze ceste Knin-Drniš koji se najavljuje od 1995. godine, odgovorio je kako on ostaje prioritet Vlade.  "Hrvatske ceste rade svu prometnu dokumentaciju, studiju isplativosti i studiju gospodarske opravdanosti. To je veliki projekt koji se priprema za EU financiranje, a do tada idemo u obnovu ceste prema Kninu i Drnišu, ali brza cesta ostaje prioritet ove Vlade", rekao je Butković.  Direktor Hrvatskih cesta Josip Škorić odgovorio je na kritike nekih građana zato što su napravljena četiri podvožnjaka za poljske putove, a glavna cesta ima raskrižje sa semaforom umjesto dviju razina.  "Projekt je prošao sve uvjete i strogu kontrolu Europske komisije koji su posebno valorizirali aspekt prometne sigurnosti. U tom smislu razmatrana su križanja na državnoj cesti i na županijskoj cesti te s obzirom na promet na državnoj cesti D8 i na bivšoj trasi te ceste, ovo su tehnička rješenja koja su u ovom trenutku potpuno zadovoljavajuća i ekonomski opravdana. Što se tiče poljskih putova, naravno da su morali biti napravljeni pothodnici s obzirom na to da se na njima uglavnom koristi poljoprivredna mehanizacija, a glavna cesta namijenjena je prvenstveno motornim vozilima", objasnio je Škorić.  Obilaznica sa na početku, iz smjera Zadra  prije poslovne zone Vodice spaja na državnu cestu D8 (jadranska magistrala)., 