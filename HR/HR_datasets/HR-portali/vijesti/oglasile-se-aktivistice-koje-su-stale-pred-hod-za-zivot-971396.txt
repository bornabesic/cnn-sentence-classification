Foto: FaH  PLATFORMA za reproduktivna prava žena ocijenila je u subotu "Hod za život" političkim skupom koji nema veze sa zaštitom života, već mu je, kako navode, cilj ograničiti dostupnost pobačaja i zabraniti ga odnosno "oduzeti pravo ženama da odlučuju hoće li, kada i s kime imati djecu".   >> FOTO, VIDEO Pogledajte kako je policija privodila žene koje su se usprotivile Hodu za život  Prosvjedujući protiv "Hoda za život" u Zagrebu, izvijestili su da su aktivisti i aktivistkinje Platforme za reproduktivna prava žena raznim akcijama duž Ilice, ali i na pročeljima zgrada na Trgu bana Jelačića željeli poručiti kako neće dopustiti da se gaze temeljna prava žena. Pritom su ispred kolone nosili transparent 'Hod za život gazi žene', a nekolicinu je privela policija nakon što su sjeli ispred kolone koja se nakratko zaustavila. Bili su tu i transparenti 'Crkva i država u ratu protiv žena' i drugi.  Demografski rast i ilegalnost pobačaja nisu ni u kakvoj vezi  Iz Platforme tvrde da se "lažna borba za život prikazuje kao borba i za demografski rast" te naglašavaju da demografski rast i ilegalnost pobačaja nisu ni u kakvoj vezi.  "Oni koji zagovaraju demografski rast trebali bi se fokusirati na borbu protiv otpuštanja trudnica jer su trudne, donošenja zakona o radu koji štete trudnicama, a zalagati se za sigurna radna mjesta i plaće, adekvatne društvene servise i obrazovanje", ističu iz Platforme.  Također smatraju da je pobačaj, iako je danas u Hrvatskoj legalan, i dalje nedostupan.  "Zbog visoke cijene, prakse priziva savjesti, ali i jake stigme i pritiska za žene, mnogim ženama je pristup tom pravu ograničen. Zato Platforma zahtijeva legalan, dostupan, siguran i besplatan pobačaj. Zahtijevamo dostupnu i besplatnu kontracepciju te adekvatnu seksualnu edukaciju. Zahtijevamo ukidanje priziva savjesti ginekologa i ginekologinja. Zahtijevamo obiteljsku, demografsku i socijalnu politiku koja ženama omogućava sve uvjete za donošenje odluka o rađanju ili ne-rađanju i planiranju obitelji", napominju iz Platforme za reproduktivna prava žena.