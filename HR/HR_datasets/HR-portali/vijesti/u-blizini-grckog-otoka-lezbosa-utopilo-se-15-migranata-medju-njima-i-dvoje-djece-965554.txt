Foto: Hina  NAJMANJE 15 osoba, među kojima dvoje djece, utopilo se nakon potonuća gumenjaka s migrantima blizu otoka Lezbosa, izvijestila je grčka policija.  Tijela žrtava, među kojima je devet muškaraca, četiri žene i dvoje djece iz grčkih su teritorijalnih voda izvukli pripadnici grčke obalne straže i europske agencije Frontex.  Spašene dvije žene  Spašene su dvije žene, među kojima jedna trudnica.  "Spašena trudnica nam je rekla da se na gumenjaku nalazilo 25 ljudi", rekao je glasnogovornik obalne straže.  U sličnim tragedijama živote izgubilo više od tisuću ljudi  Gumenjak, koji je iz još neutvrđenih razloga potonuo blizu Lezbosa, stigao je s turske strane, no nije signalizirao da je u opasnosti, prenose mediji.  Slične tragedije, u kojima je u Egejskom moru tijekom 2015. i 2016. život izgubilo više od tisuću izbjeglica i migranata, prorijedile su se nakon dogovora zaključenog u ožujku 2016. između EU-a i Turske, koji je rezultirao smanjenjem opasnih putovanja migranata Egejskim morem.