Potpredsjednik Vlade i predsjednik Mosta, Božo Petrov izjavio je u srijedu da predsjednik Kluba zastupnika Mosta Ivan Kovačić ostaje čvrsto uz Most, unatoč nedavnoj izjavi da je nakon izbora Ivana Škaričića za čelnika omiškog HDZ-a, njegova suradnja s tom strankom na nacionalnoj razini nemoguća. "Gospodin Kovačić ostaje čvrsto uz Most, to je ono što mogu reći", kazao je Petrov novinarima nakon svečanog obilježavanja 100 godina institucionaliziranog islama u Hrvatskoj, održanog u Hrvatskom saboru. Rekao je i kako će Kovačiću prepustiti da odluči hoće li ostati na svojoj funkciji u Hrvatskom saboru. Na novinarsko pitanje može li Kovačić na taj način funkcionirati nakon 'teških riječi' na račun HDZ-a, Petrov je odgovorio - "ja bih se čak usudio reći da on ima veću slobodu reći ono što puno ljudi misli i na tome mu blago zavidim". Predsjednik Mosta i potpredsjednik Vlade Petrov priznaje da Most nema pravo ulaziti u unutarstranačke izbore ur HDZ-u. "S druge strane, pitanje je koliko druga strana ima mogućnosti utjecati na to da članovi i predsjednici njihovih ogranaka budu zaista čisti, pošteni, moralni i kompetentni ljudi", dodao je. "Reforme se neće lomiti preko leđa građana, ali s druge strane, naravno da one ne mogu uvijek biti ugodne. Neke skupine ljudi će biti pogođene, ali ja se nadam da će biti više pogođene one političke elite u narednom razdoblju, što su prijedlozi reforma koje ćemo mi davati, jer mislim da se na grbači ljudi definitivno neće odvijati neke promjene", kazao je Petrov. Naglasio je kako plan konvergencije koji bi Vlada u četvrtak trebala poslati Saboru, uključuje vrlo pozitivne strukturne reforme, dodavši kako će cjeloviti plan iznijeti njegov koordinator, premijer Tihomir Orešković. Upitan hoće li Vijeće za suradnju između Mosta i Domoljubne koalicije moći funkcionirati, s obzirom na 'teške riječi' koje su dvije strane razmijenile proteklih dana, Petrov je naglasio da vladajuće stranke surađuju te kako se nada da će i dalje surađivati. "Oni bi se trebali upitati za razloge zbog čega sve ovo izrečeno i mislim da smo u pravu. Naravno, lokalna politika ne može biti razlog za raskid suradnje na nacionalnoj razini, ali s druge strane, ona je pokazatelj u kom smjeru bi se mogla kretati i nacionalna politika, odnosno želja za reformama. Nadam se da će to i ova druga strana shvatiti", poručio je Petrov. Petrov je potvrdio da će Most, ne podrže li partneri njihove prijedloge izmjena zakona kojima se uređuje djelovanje političkih stranaka, pokrenuti raspisivanje referenduma. "Mi ćemo u iduća tri mjeseca predložiti nekoliko zakona koji se vežu uz funkcioniranje političkih stranaka. Nije to samo njihovo financiranje, nego i način rada saborskih zastupnika. Već četiri mjeseca govorim da nekom tko jednom mjesečno dolazi na posao ne treba davati plaća od 15 ili 16 tisuća kuna. Mi to želimo provesti kao i za sve državne i javne službenike, po učinku. Onoliko koliko ste u Saboru, toliku ćete plaću imati, tako da će ipak neki biti na minimalcu, a neki će dobiti punu plaću. Mislim da je to pošteno i pravedno", rekao je Petrov. Dodao je da će se o svim zakonima odlučivati na jednom referendumu. "Nećemo praviti 50 referenduma, bit će jedan, ali on će biti vezan baš za političke stranke", rekao je potpredsjednik Vlade Petrov. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!