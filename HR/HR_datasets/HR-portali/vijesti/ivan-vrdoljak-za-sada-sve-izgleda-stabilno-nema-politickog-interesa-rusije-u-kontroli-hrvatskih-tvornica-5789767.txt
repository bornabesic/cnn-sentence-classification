Predsjednik HNS-a Ivan Vrdoljak u ponedjeljak je istaknuo kako fokus razgovora s vjerovnicima i kreditorima Agrokora nisu obitelj Todorić, menadžment i nadzorni odbor, nego 150.000 građana i obitelji koji su vezani za taj koncern te je ocijenio da nema političkog interesa Rusije za kontrolom tvornica u Hrvatskoj, nego isključivo poslovnog i financijskog. "Za sada sve izgleda stabilno. Treba obaviti ozbiljne sastanke i s vjerovnicima i kreditorima kako bi znali što su njihovi ciljevi u budućem razdoblju. Fokus interesa nije niti obitelj Todorić, niti menadžment, niti nadzorni odbor tvrtke, nego 150.000 građana i obitelji koji su vezani direktno ili indirektno za cijeli sustav Agrokor", rekao je Vrdoljak novinarima na margini konferencije "Hrvatska kakvu trebamo". U 11 sati u Krašu su se sastali predstavnici pet najvećih dobavljača Konzuma kako bi definirali zajedničke pozicije dok se rješava problem nelikvidnosti u koncernu Agrokor. Dug tog koncerna prema dobavljačima procjenjuje se na oko 16 milijardi kuna. Potpredsjednica Vlade zadužena za gospodarstvo Martina Dalić sutra bi se trebala sastati s najvećim Agrokorovim dobavljačima. Vrdoljak je ocijenio da bi sastanak dobavljača s potpredsjednicom Vlade Dalić mogao biti koristan. Na tom sastanku vidjelo bi se u kakvoj su situaciji i kako razmišljaju partneri i dobavljači, rekao je Vrdoljak, dodavši da je to je jedna od obaveznih točaka u procesu za stabilizaciju cijele priče. Na upit novinara treba li strahovati od ruskog utjecaja na domaće kompanije, Vrdoljak je uzvratio kako misli da nema nikakvog političkog interesa Rusije u kontroli pojedine tvornice u Hrvatskoj.  "Ne vidim ga, mislim da je to isključivo poslovni i financijski interes, koji se mora razumjeti. A onda zajedno s Vladom i sadašnjim vlasnicima Agrokora vidjeti koji je postupak restrukturiranja, dezinvestiranja, refinanciranja postojećih obveza, i onda u konačnici dovesti sve to do jedne stabilne i ozbiljne kompanije. Mislim da je to cilj svima, i Republici Hrvatskoj i zaposlenicima, kreditorima, vjerovnicima i današnjim vlasnicima", kazao je Vrdoljak. Na novinarsko pitanje je li svejedno otkud dolazi budući vlasnik Agrokora, uključujući i Rusiju, Vrdoljak je kazao da 60 do 70 posto duga tog koncerna nije prema ruskim bankama. "Pitajte te ljude hoće li se izložiti i pomoći u stabilizaciji tvrtke. Imamo i druge europske i svjetske banke koji su dionici duga. Vjerovnici i kreditori su oni koji donose odluku u komunikaciji prvenstveno s vlasnicima, upravom i nadzornim odborom, a onda i s Vladom", zaključio je Vrdoljak. Prvi zamjenik direktora ruske Sberbanke Maksim Poletaev u subotu za je agenciju Bloomberg istaknuo da banka, kao najveći vjerovnik, ne želi preuzeti tvrtku. Oni, kao i drugi vjerovnici, pripremaju tromjesečni plan likvidnosti koji bi trebao biti odobren do utorka. Poletaev je rekao kako još ne mogu procijeniti koliko je dodatnog financiranja potrebno, no vjeruju kako se iznos može znatno smanjiti nakon razgovora s glavnim dobavljačima. Unajmili su stručnjake jer žele razumjeti zašto se tvrtka sa stabilnim poslovanjem suočila s krizom likvidnosti, a nakon što se ta glavna kriza riješi, Sberbanka će razmišljati o mogućnosti dugoročnog restrukturiranja duga Agrokora. "Vjerojatno će imati smisla da prodamo neke dijelove tvrtke koji nisu bitni za temeljno poslovanje, kao i da potražimo investitore s ogromnim iskustvom u toj industriji", rekao je Poletaev. Agrokor je, pak, u nedjelju poručio da njegova opstojnost nije upitna i da menadžment kompanije, zajedno s ključnim investitorima, radi na repozicioniranju sustava i novom poslovnom modelu kojim će zaštititi interese svih svojih dionika, vodeći prvenstveno računa o zaposlenicima i njihovim radnim mjestima te dobavljačima i partnerima. Iz koncerna su naglasili da u tom procesu imaju snažnu podršku svojih ključnih dionika te da će repozicioniranje kompanije omogućiti daljnji razvoj njegovih kompanija, kao i poslovnih partnera odnosno dobavljača.