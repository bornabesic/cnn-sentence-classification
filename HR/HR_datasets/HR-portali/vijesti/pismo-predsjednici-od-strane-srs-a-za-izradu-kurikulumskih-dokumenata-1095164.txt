Članovi stručnih radnih skupina za izradu Cjelovite kurikularne reforme uputili su predsjednici Kolindi Grabar-Kitarović otvoreno pismo u kojem je mole za pomoć kako bi proces reformi bio politički neovisan. Pismo prenosimo u cijelosti u nastavku: "Poštovana Predsjednice, obraćamo Vam se kao članovi stručnih radnih skupina koji su u procesu Cjelovite kurikularne reforme izradili kurikulumske dokumente nastavnih predmeta, međupredmetnih tema, kurikulumskih područja i okvira za vrednovanje, za učenike s teškoćama, darovite učenike te prijedlog izmjena i dopuna kurikuluma za rani i predškolski odgoj i obrazovanje kao i kurikulume za gimnazijsko i strukovno obrazovanje. Obraćamo se Vama jer smo prepoznali iskrenu podršku koju ste davali cijelomu procesu, stalno ističući njegovu važnost. Želimo s Vama podijeliti našu zabrinutost o mogućemu nastanku velike štete zbog opstruiranja i zaustavljanja procesa reforme. Svi mi, članovi stručnih radnih skupina, a ima nas više od četiri stotine, prepoznati smo i priznati kao stručnjaci u svojim područjima. Svi smo se javili na javne pozive za sudjelovanje u Cjelovitoj kurikularnoj reformi sa željom da svojim znanjem i kreativnošću doprinesemo boljitku obrazovanja u našoj domovini, a po njima smo i izabrani. Dokumente smo izradili profesionalno, stručno, argumentirano i transparentno, primjenjujući spoznaje suvremenih znanstvenih istraživanja i iskustva dobre prakse te uvažavajući tradiciju hrvatskoga obrazovnog sustava. Stručna je rasprava također pokazala da su naši sustručnjaci prihvatili dokumente i dali konkretne prijedloge koji su u velikoj mjeri prihvaćeni. Tako nastali dokumenti daju dobar temelj za izradu izvedbenih i školskih kurikuluma te njihovu eksperimentalnu provedbu da bi se osiguralo kvalitetno i suvremeno učenje i poučavanje u našim školama. Zabrinuti smo jer nam nije jasno kako će izgledati nastavak ovoga iznimno složenoga procesa koji je, sada već razriješena, Ekspertna radna skupina izvrsno i promišljeno organizirala i vodila osiguravajući nam uvjete za vrlo zahtjevan rad. Vjerujemo da svojim autoritetom možete pomoći i dati podršku da se proces nastavi s istom koncepcijom i istim načinom rada kao i dosad. Molimo Vas da pomognete da se procesu reforme osigura operativna, normativna i financijska podrška te, ono najvažnije, politička neovisnost! Nakon toliko uloženoga truda i rada Ekspertna radna skupina sigurno ne bi zatražila razrješenje da je imala podršku i uvjete za nastavak procesa. Uvjereni smo da bi oni nastavili raditi na kurikularnoj reformi kada bi se uvjeti u smislu stvarne podrške za to i ostvarili. Ako se proces Cjelovite kurikularne reforme uskoro ne nastavi istom dinamikom, zbog zahtjevnosti i kompleksnosti vrlo će ga teško biti ponovo pokrenuti. Time gubimo šansu unaprjeđenja obrazovanja u Hrvatskoj koje je, bez sumnje, u velikom zakašnjenju za europskim sustavima. Nepovoljne posljedice za naše učenike koji žive u 21.stoljeću, a školuju se prema sustavu iz sredine 20. stoljeća, a samim time i za gospodarski razvoj i boljitak naše domovine mogle bi biti nesagledive. Molimo Vas da primite predstavnike stručnih radnih skupina na razgovor kako bismo Vam detaljnije iznijeli svoja iskustva i stajališta. Željeli bismo da nam pomognete da javnost čuje i vidi da smo mi stručnjaci učitelji, praktičari, znanstvenici i metodičari koji radimo kompetentno i profesionalno te želimo i možemo doprinijeti tomu da obrazovanje u Hrvatskoj postane bolje, modernije i konkurentnije. Zahvaljujemo te Vas pozdravljamo srdačno i s poštovanjem!" 