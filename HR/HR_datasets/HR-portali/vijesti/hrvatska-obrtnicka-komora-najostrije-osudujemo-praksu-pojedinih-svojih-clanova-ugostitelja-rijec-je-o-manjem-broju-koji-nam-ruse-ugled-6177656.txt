Iz Hrvatske obrtničke komore (HOK) u nedjelju su reagirali na članak 'OVAKO NAŠI OBRTNICI VARAJU DRŽAVU - Stručnjaci nemoćni: To je nemoguće spriječiti' koji je Jutarnji.hr objavio u petak, a u kojem se prenose informacije s portala Dnevnik.hr. U HOK-u smatraju da se informacijama iznesenim u članku stigmatiziraju svi obrtnici ugostitelji i obrtništvo te da on utječe na stvaranje društvene klime u kojoj se obrtništvo percipira kao nešto negativno, a obrtnike poistovjećuje s lopovima. - HOK najstrože osuđuje praksu pojedinih svojih članova ugostitelja koji ne prikazuju stvaran promet na dnevnoj razini, čime i sami pridonose narušavanju ugleda svih obrtnika, navode u komori. - Činjenica je da u ugostiteljskoj djelatnosti posluje oko 12.500 obrtnika, dok su ostali trgovačka društva i nisu članovi Hrvatske obrtničke komore. U Hrvatskoj danas posluje vise od 76.000 obrta, koji zapošljavaju preko 181.000 ljudi, što je respektabilna brojka u ukupnom hrvatskom gospodarstvu, dodaju u HOK-u. - Primjeri do sada provedenih inspekcijskih nadzora i uočene nepravilnosti pokazuju kako je riječ o manjem broju ugostitelja, kako obrtnika tako i trgovačkih društava, koji svim ostalim ugostiteljima koji uredno posluju samo štete i narušavaju ugled struke. Da se ugostitelji općenito pridržavaju pravila provedbe fiskalizacije potvrđuje i činjenica kako su nakon početka njene primjene, fiskalizacijom povećani porezni prihodi, te je time smanjen udio sive ekonomije i dokinut je dio nelojalne konkurencije, navodi se u reakciji. - Prema podacima Porezne uprave, u ugostiteljstvu je u prva četiri mjeseca ove godine iznos fiskaliziranih računa porastao 11,3 posto u odnosu na isto lanjsko razdoblje, na gotovo 4 milijarde kuna, dok je broj izdanih računa pao 1,2 posto, na 106,6 milijuna. Unatoč manjem broju izdanih računa, podaci iz sustava fiskalizacije pokazuju dvoznamenkasti rast iznosa fiskaliziranih računa ove godine u odnosu na prva četiri mjeseca prošle godine, što znači i porast prometa u ugostiteljstvu. HOK podržava napore Ministarstva financija da utvrdi i riješi eventualne probleme i nepravilnosti oko provedbe fiskalizacije, zaključuje HOK u reakciji.