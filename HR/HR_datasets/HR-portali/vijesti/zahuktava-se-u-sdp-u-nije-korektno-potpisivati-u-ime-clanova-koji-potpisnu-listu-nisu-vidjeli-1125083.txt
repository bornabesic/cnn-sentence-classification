Kandidat za predsjednika SDP-a Davor Bernardić jučer je u središnjici stranke na Iblerovom trgu predao oko 10.500 potpisa članova i time, uz veliku podršku članstva, službeno potvrdio svoju kandidaturu. Davora Bernardića u predaji potpisa pratili su brojni članovi stranke, a među njima i istaknutiji SDP-ovci. Podršku su mu još jednom potvrdili Zlatko Komadina, Rajko Ostojić, Željka Antunović, Zoran Vasić i drugi. Šef Šibensko-kninskog SDP-a Ivan Klarin, a koji je već prije svoju potporu javno dao Orsatu Miljeniću i prije nego se on kandidirao, na svom Facebook-profilu objavio je status upućen upravo Bernardiću i upozorio na nepravilnosti. "Bero 10500 potpisa nije realan broj, pozivam SIK da detaljno analizira svaki potpis (svih) jer nije korektno potpisivati uime članova koji potpisnu listu nisu vidjeli niti je ikada imali u rukama, jer mi ostali onda ispadamo budale", napisao je Klarin aludirajući da postoje nepravilnosti oko prikupljanja potpisa. Na njegov status nastavila se žustra rasprava u kojoj je Klarin u jednom odgovoru rekao da će i prijaviti nepravilnosti i da se tu radi o nerealnom broju potpisa. Ostojić predao potpise Potpise je jutros predao Ranko Ostojić, koji je rekao da ima nešto manje od 20 tisuća potpisa. "Imam nešto manje od 20 tisuća potpisa, ali oni nisu važni, nego glasovi članica i članova SDP-a. Važno mi je s koliko sam ljudi razgovarao, o svim temama. Oni će odlučiti. Zahvaljujem se svim kolegicama i kolegama, iza mene su vrlo ugledni ljudi, žene, i članovi SDP-a. Siguran sam da će kampanja proći mirno", rekao je Ostojić.  Neslužbeno se doznaje, javlja N1 kako je Ostojić prikupio oko 4500 potpisa te da je formulaciju ''manje od 20.000'' izrekao kako bi bocnuo Davora Bernardića koji se jučer pohvalio brojkom od 10.500. Potpise potpore svojoj kandidaturi za predsjednika SDP-a danas će još predati kandidat za predsjednika te stranke Tonino Picula i Orsat Miljenić te kandidatkinje Vesna Škulić i Karolina Leaković. 