U sklopu svog službenog posjeta Hrvatskoj, američki kardinal i nadbiskup Chicaga Blase Joseph Cupich iskoristio je i za ponovni posjet svojim rođacima u Hrvatskoj. Iako je rođen u SAD-u, kardinal Cupich nikad nije skrivao svoju povezanost s Hrvatskom, gdje su rođeni njegovi bake i djedovi. Svaki svoj posjet Hrvatskoj stoga iskoristi i za posjet svojim rođacima i potragu za mjestima rođenja svojih djedova i baka. U mjestu Greda pokraj Varaždina kardinal Cupich prekjučer je ponovno posjetio svog rođaka Vjekoslava Gradičeka, njegovu suprugu Ivanku, kćer Sendi i njezina supruga Ivana Libera te njihova malenog sina Nicka, s kojima već dugi niz godina održava prisne odnose. Ovo mu je bio već četvrti posjet Gredi tijekom proteklih pet godina, često su se viđali i prije, a njegovi rođaci iz Grede ističu i da s njima redovito komunicira i putem elektroničke pošte. Članovi obitelji Gradiček među prvima su tako doznali i da bi njihov rođak mogao biti imenovan kardinalom. Njegov posjet Gredi bila je prilika za veliko obiteljsko okupljanje i obiteljski ručak, a u obitelji Gradiček ponosno ističu da ih je novi američki kardinal, koji je tu počast dobio prošle godine, u njihovu obiteljskom domu u Gredi posjetio kao svećenik, kao biskup, kao nadbiskup i sada kao kardinal. Sam kardinal Cupich ne skriva da je ponosan na svoje hrvatske korijene i da rado dolazi u Hrvatsku. - Kad dođem u Hrvatsku, osjećam se kao da sam došao kući i sretan sam jer sam ponovno dobio priliku posjetiti svoje rođake u Gredi. Bio sam ovdje već nekoliko puta i uvijek se rado vraćam. Sretan sam da sam ponovno ovdje da vidim kako su moji rođaci. Moj posjet je, nažalost, kratak, ali je dobar - rekao nam je kardinal Cupich. - Drago mi je također i da svaki put kad dođem vidim da Hrvatska napreduje, da se nešto novo gradi ili nešto staro preuređuje, da se otvaraju novi poslovi i da ljudi naporno rade da poboljšaju svoje uvjete života. Svaki put kad dođem čini mi se da su ljudi sretniji nego prije - rekao nam je kardinal i dodao da mu je žao jer je došao samo u kratki posjet. - Već u četvrtak se vraćam u SAD. Na području Chicaga živi oko 2,2 milijuna katolika i to vam govori da imam jako puno posla - poručio je kardinal i nadbiskup Chicaga Blase J. Cupich. Prije nego što se vratio u SAD, u srijedu je predvodip euharistijsko slavlje u zagrebačkoj katedrali u povodu svetkovine Majke Božje od Kamenitih vrata.