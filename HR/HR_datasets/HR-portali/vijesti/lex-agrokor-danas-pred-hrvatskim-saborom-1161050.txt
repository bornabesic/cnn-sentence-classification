Pred Hrvatskim saborom danas se nalazi zakon o postupku izvanredne uprave u trgovačkim društvima od sistemskog značaja za Republiku Hrvatsku, tzv. lex Agrokor, koji je predložila Vlada, a koji bi se odnosio na kompanije s više od pet tisuća zaposlenih i obvezama većim od 7,5 milijardi kuna. Zastupnici su za ovaj zakon izglasali hitni postupak. Sjednica se nakon više stanki nastavila u 11 sati, kada su premijer Andrej Plenković i ministrica gospodarstva Martina Dalić pred zastupnicima dodatno obrazložili prijedlog. Plenković je pozvao saborsku oporbu da podrže Vladin prijedlog i tako pokažu političku mudrost i odgovornost. Plenković je naglasio kako se zakonom, u trenutku dok vlasnik i uprava Agrokora s vjerovnicima pokušavaju pronaći rješenje koje bi najvećoj hrvatskoj kompaniji donijelo novu, svježu likvidnost, predviđa "scenarij B", za slučaj da do takvog dogovora ne dođe. Naglasio je da bi u tom slučaju upravljanje preuzeo izvanredni povjerenik kojega bi na prijedlog Vlade imenovao Trgovački sud u Zagrebu, morao raditi u skladu s interesima države i svih dionika procesa.  - Ovo nije zakon za Ivicu Todorića, ovo nije lex Agrokor, ovo je zakon kojim hrvatska država, Vlada, a, uvjeren sam, i velika većina zastupnika, štite interese hrvatskog financijskog sustava, gospodarstva, radnika i zaposlenika Agrokora, OPG-ova, dobavljača i svih dionika koji su trenutno uključeni u proces koji se zbiva u vezi naše najveće kompanije - rekao je Plenković. Dodao je da ovim zakonom žele zaštiti sve porezne obveznike i sve ljude u Hrvatskoj. Kriteriji su da tvrtka ima prosječno više od 5000 radnika te da imaju obveze veće od 7,5 milijardi kuna. - Takvih kompanija u Hrvatskoj nema puno, ali dovoljno da zapošljavaju 11,5 posto ukupno zaposlenih u Hrvatskoj i čine 34,6 posto BDP-a - rekao je Plenković.  Naglasio je da je ovaj zakon napisan tako da je u skladu s Ustavom, koji štiti privatno vlasništvo. - Ovaj zakon slijedi članak 50. stavak 2. koji govori o ograničenju poduzetničkih i vlasničkih prava, a ona se mogu ograničiti jedino u cilju zaštite interesa i sigurnosti RH, prirode, ljudskog okoliša ili zdravlja ljudi. To je ključ. Te ustavne odredbe su bile okvir na temelju kojih smo izrađivali prijedlog ovog zakona - rekao je Plenković. Naše je da djelujemo. Bilo bi protuustavno ne činiti ništa. To bi bilo najgore - Nije isto tko provodi proces restrukturiranja. Ako on dolazi na poticaj Vlade, hrvatske države, onda osoba koja tamo dođe, ili osobe koje dođu, moraju voditi jednaku brigu o zaposlenici u Konzumu, o interesu OPG-a, dobavljača, financijskog krvotoka, našeg gospodarstva. I to je ključ i to je bit i molim vas da to razumijete. Ovakav zakon nije pisan napamet, pisan je u ubrzanoj proceduri, ali na temelju sličnih situacija u kojima su se ranije našle i druge države EU. I druge države su posezale za posebnim pravnim režimima kada im se dogodila ovakva situacija - rekao je Plenković. Dodao je da ovo pitanje ima i međunarodnu dimenziju, da je Agrokor bitan i u Sloveniji, BiH, Srbiji, te da su svi zainteresirani za taj proces. - Niti vas, a niti mene, privatna kompanija, ne samo ova, nego bilo koja, ne pita kod koga, mislim da koju banku ni u čijem vlasništvu, će se zaduživati. Za to nisam odgovoran ni ja ni moja vlada ni Hrvatski sabor. To su činjenice koje su danas na stolu i zajedno ih moramo sagledati i nastojati riješiti tako da rješenje bude održivo, da zadrži zaposlenike i omogući stvaranje svojevrsnog zida oko kompanije i moratorij na potraživanja kako bi svi dijelovi društva nastavili s poslovanjem - rekao je Plenković i podsjetio da mnoga društva u sklopu Agrokora posluju jako dobro.  Dalić: Ovo nije paralelni Stečajni zakon Istaknuo je da se predloženi zakon nudi kao svojevrsna sigurnosna mreža, kojoj nije cilj spasiti bilo koga tko pada s trapeza, nego čitavo hrvatsko gospodarstvo. - To je glavna namjera zakona i očekujem od vas da svi prepoznate značaj ove situacije - poručio je Plenković oporbi i dodao kako podršku očekuje posebno zato što su i sami imali priliku upravljati državom. - Bez obzira na lokalne izbore i političke razmirice, moramo pokušati naći rješenje. Mora doći do trenutka u kojem se podvlači crta, u kojem se kaže - poslovanje koje je dovelo do ovoga mora stati - ocijenio je premijer. Istaknuo kako je u ovom trenutku najvažnija riječ povjerenje i pozvao zastupnike da razmisle "je li ovo tema na kojoj se moramo dijeliti ili ona u kojoj, koristeći zdrav razum i hitnost djelovanja, zahtijeva minimum napora da danas pošaljemo poruku jedinstva". Zastupnike je upozorio da današnju saborsku raspravu s posebnom pozornošću prate svi, od vjerovnika do poljoprivrednika i zaposlenih, kao i stručnjaka s međunarodnom reputacijom koji su dovedeni da restrukturiraju kompaniju. - Jesmo li spremni na zajednički napor, koji nosi odgovarajuće rizike, ali mi izbora nemamo. Naše je da djelujemo. Bilo bi protuustavno ne činiti ništa, to bi bilo najgore - poručio je premijer.  Ministrica Dalić je rekla da je cilj postupka izvanredne uprave postići nagodbu među vjerovnicima o budućnosti poslovanja društva u roku od 12 mjeseci, koji se može odlukom suda produljiti za još tri mjeseca. - U svojoj biti ovo nije Stečajni zakon, ovo nije paralelni Stečajni zakon i ovo nije zakon u kojem se explicite definira način na koji će se vjerovnici namirivati - rekla je Dalić. Dalić je rekla da se osigurava da povjerenik bude osoba od profesionalnog, stručnog i moralnog ugleda koja će podržana autoritetom suda i Vlade jamčiti nepristranost, profesionalnost i stručnost cijelog procesa izvanredne uprave. Jedna od najvažnijih zadaća povjerenika je da u roku od 30 dana izabere savjetnika za restrukturiranje, pravnu osobu s najvećim stručnim referencama koja treba podržati povjerenika u analizi stanja, utvrđivanju stvarnog stanja i dati mu podršku u izradi nagodbe.  - Srce je ovoga zakona mogućnost da povjerenik u ime kompanije uzme kredit i tim kreditom isplati tražbine za robe i usluge koje su nastale do dana otvaranja postupka, odnosno da isplati dobavljače. Takav kredit onda ima status najstarije tražbine - rekla je Dalić. Maras: Vaša Vlada je pupčanom vrpcom povezana s Agrokorom Prvi se za repliku javio Gordan Maras (SDP) koji je rekao da ne pristaje dijeliti odgovornost za loše odluke koje Plenković donosi u ime RH. - Ovo je zakon o Agrokoru, ovo je zakon o Todoriću, ovo je zakon kojim želite prikriti kako je problem nastao, kako je problem eskalirao, želite prikriti interesnu povezanost vaše Vlade s Agrokorom. Vaša Vlada je pupčanom vrpcom povezana s Agrokorom. To je intencija ovog zakona - rekao je Maras, koji je prigovorio da se ovim zakonom ne brine o najmanjim dobavljačima i radnicima Agrokora. - Imamo indicije da je vaša i prethodna Vlada čitavim nizom akata doprinijela da situacija u Agrokoru eskalira - rekao je Maras. - Želim vaš odgovor ovdje: Da li ministar Marić odlučuje o bilo čemu? - pitao je Maras. Plenković je rekao da ništa bolje nije ni očekivao od njega te da se pretvara u šampiona demagogije SDP-a. - Reći meni i mojoj Vladi da smo pupčanom vrpcom vezani za Agrokor? Kolega Maras, jeste li pročitali zakon? Jeste? Onda imate problem logike i shvaćanja ozbiljnosti situacije - rekao je Plenković. Napomenuo je da se ministar Zdravko Marić izuzeo iz svih odluka o ovoj temi. Siniša Hajdaš Dončić (SDP) rekao je da je Plenković puno demagoški pričao, ali nije se dotaknuo srži zakona. - Zakonom rušite pravnu sigurnost za ulaganje u RH - rekao je Hajdaš Dončić, koji je predložio Plenkoviću da imenuje Zdravka Marića za povjerenika u Agrokoru. - Imamo veliki problem da vi kao ministar niste uspjeli razumjeti što sam govorio. To je podcjenjivački prema hrvatskoj javnosti i meni kao predsjedniku Vlade - rekao je Plenković, dodajući da će razmisliti o njegovoj sugestiji za povjerenika. Plenković Jovanoviću: Nemate pojma Ivan Vrdoljak (HNS) žestoko je kritizirao Plenkovića i pročitao raniju izjavu Zdravka Marića da nema rizika u Agrokoru. - Vi danas pozivate na suglasje, izgubili smo mjesece, dok ste se bavili arhivima - rekao je Vrdoljak, dodajući da je nudio pomoć za rješenje, što je Plenković doveo u pitanje rekavši da je nudio "Supermana" za povjerenika. Ovaj zakon štiti jedino krupni kapital, štiti jedino velikog gazdu i menadžere koji su bili povezani s gazdom Željko Jovanović - U problemu smo se našli zbog vaše vjerodostojne neodlučnosti - rekao je Vrdoljak. Vrdoljak je nastavio dobacivati Plenkoviću dok je on odgovarao, na što mu je predsjedavajući Gordan Jandroković rekao: "Smiri se". - Ovo je aktivan, odlučan i jedini mogući potez odgovorne države - rekao je Plenković. Željko Jovanović (SDP) rekao je da Plenković u Vladi štiti interese krupnog kapitala te odbacio njegove pozive na suradnju. - Ovaj zakon štiti jedino krupni kapital, štiti velikog gazdu i velike menadžere koji su bili povezani s velikim gazdom - rekao je Jovanović. Na Jovanovićevu primjedbu o manekenskom hodu po Ukrajini Plenković mu je odgovorio da nema pojma o vanjskoj politici. Jovanović se javio za povredu poslovnika tražeći Jandrokovića da opomene premijera jer omalovažava ostale zastupnike, a sličnu primjedbu imao je i Maras. - Ja ću ovdje reći da vi nemate pojma o ekonomiji. To je puno opasnija situacija u ovoj situaciji - rekao je Maras. Peđa Grbin (SDP) rekao je da Plenkovićeva rasprava bila tipično HDZ-ovska te da je obveza oporbe da se ne slaže sa stajalištima vladajuće većine. - Ne složiti se s vama danas, to je obveza prema građanima RH, prema zaposlenicima ne samo Agrokora, već i Francka i Kraša i drugih, jer ste vi ti koji dijelite. A dijelite upravo ovim zakonom jer ćete imenovati čovjeka koji će odlučivati tko će opstati, a tko će propasti - rekao je Grbin. Plenković je rekao da je svrha aktivizma države da se omogući jednaki položaj svih dionika procesa te da je logično da, ako vlada predloži kompetentnog povjerenika, a sud to odobri, onda upravo netko tko dolazi s takvim ciljem ima najširu sliku i najbolju volju i obvezu da gleda na zadovoljavanje ciljeva i interesa svih dionika - od radnika do same kompanije i kreditnih institucija. Goran Beus Richembergh (HNS) rekao je Plenkoviću da se ponaša kao da ima sve vrijeme ovog svijeta te da je prije mjesec dana trebao posjesti sve dionike. - Kasnite i sad vas upozoravamo. Imamo Borovo, Petrokemiju, Đuru Đakovića... Nadamo se da opet ne spavate zimskim snom - rekao je Beus Richembergh. Plenković je odgovorio da se puno posla Vlade odvija mimo javnosti te da su se procesi između Agrokora i vjerovnika ubrzali nakon što je obznanjeno da Vlada radi na zakonu. - Reagirali smo pravodobno, otvoreno, onako kako možemo. Zakonskim rješenjem koje je sukladno drugim propisima i koje omogućuje da reagiramo na jedini ispravan način - rekao je Plenković. Nada Turina Đurić (HNS) rekla je da njima u HNS-u najviše smeta da novinari već dugo znaju što se događa u Agrokoru, a Zdravko Marić ne zna ili se pravi ili Plenkoviću nije na vrijeme rekao. Milorad Batinić (HNS) pitao je Plenkovića o kojih se drugih devet društava osim Agrokora radi. Plenković je odgovorio da su te tvrtke Ina, HEP, Zagrebački holding, Hrvatske pošte, Hrvatske šume, HŽ Infrastruktura, Podravka, Adris i Atlantic. Anka Mrak Taritaš (HNS) rekla je da joj je spominjanje Holdinga jako zazvučalo u ušima te je pitala događa li se nešto s Holdingom o čemu javnost ne zna. Plenković je odgovorio da je Holding spomenuo prema kriteriju o broju zaposlenika te da u Holdingu, koliko mu je poznato, nema problema. Krešo Beljak (HSS) sugerirao je da je zakon povratak u samoupravni socijalizam te da će Plenkovića početi zvati predsjednikom Saveznog izvršnog vijeća. Jandroković mu je ugasio mikrofon jer je premašio dopušteno vrijeme te poručio: "Vrlo ste mudri, samo ste prešli 27 sekundi". - Da nazovem gospodina Antu Milovića da ga pitam za savjet kako je to biti predsjednik Izvršnog vijeća? - odgovorio je Plenković. - Vi vapite za čime? Za nacionalizacijom, to je bila bit vašeg izlaganja, a istodobno zakon proglašavate socijalističkim samoupravljanjem. Toliko kreativnosti i nelogičnosti od predsjednika jedne stranke ja osobno dugi niz godina u ovom visokom domu nisam čuo, a moram priznati da nisam ni očekivao - dodao je. Ranko Ostojić (SDP) pozvao je Plenkovića da se drži teme te poručio da je on gost u ovom Saboru, a da su zastupnici birani, te da ne može omalovažavati zastupnike. Jandroković je rekao da smatra da nije bila riječ o povredi poslovnika. Branimir Bunjac (Živi zid) rekao je da Todorić mora izaći iz Agrokora te da je sramotno da poziva sve, uključujući Živi zid, na dijeljenje odgovornosti. - Vaša stranka stvarala je kojekakve Guciće, Kutle, Nadane i Joze i sada imate obraza nakon svega reći da hrvatski građani svi jednako snose odgovornost za vašu promašeno politiku. Imate hrabrosti i raščistite stanje sami. Dok je Todorić u Agrokoru nikakvo rješenje neće biti moguće - rekao je Bunjac. Plenković mu je odgovorio da on odgovara za svoj mandat. Silvano Hrelja (HSU) rekao je da su prije mjesec-dva Ministarstvo financija i Porezna uprava propustili pokrenuti predstečajnu nagodbu te da bi bolja bila i nacionalizacija umjesto ovakve situacije. Također je Plenkoviću rekao da je Antun Milović mrtav, na što je Plenković odgovorio da to dobro zna jer je njegova kćer išla u paralelni razred s njim te da je samo karikirao. Plenković je također uputio jedan komentar Marasu. - Joj Maras, poslije ćemo razgovarati na kavi, stvarno... Ono, Facebook, Twitter, prvak svijeta. Je, baš. Najjači si - rekao je uz smijeh zastupnika. Vesna Pusić (HNS) pitala je postaje li država glavni dužnik i preuzima li sve financijske obveze.  - Ovo je upravo obrnuto od zaštite poreznih obveznika, jer ako država preuzima i sve financijske obveze u jednoj privatnoj tvrtki, država nema drugih novca osim novca poreznih obveznika. Hoće li oni preuzeti Todorićev dug? - pitala je Pusić, na što je Plenković odgovorio da neće - povjerenik i zamjenici preuzimaju uloge organa društva, a država ne postaje vlasnik. Ivan Vilibor Sinčić (Živi zid) rekao je da je Zdravko Marić "izmislio" kredit za Božić te da je dio novca završio u Idei iz Srbije. Zašto je Marić dao taj kredit ako je znao u kakvom je stanju Agrokor, upitao se Sinčić. - Sve dosadašnje vlasti su odgovorne. Todorić je priča iz devedesetih. Doveli su nas u talačku krizu, ne samo nas, nego cijelo hrvatsko gospodarstvo. Ovaj zakon je loš i vjerujem da neće ništa napraviti pa pozivam sve vas, sve nas, da sa stručnjacima zajedno sjednemo i donesemo rješenje za spas hrvatskog gospodarstva, šuma, voda, polja, da nam netko ne zasjedne na resurse - rekao je Sinčić. Plenković je rekao da se Marić izuzeo iz svih odluka HBOR-a. Ivan Pernar (Živi zid) rekao je da Plenković prosipa puno velikih riječi, ali da su djela iza cijele priče loša. Vodeći ljudi u Enronu i Parmalatu nakon afera su završili u zatvoru, a čovjek iz Agrokora u Vladi, rekao je. - Ovaj zakon će tobože štititi Agrokor, a što je s dobavljačima, njih ne štiti nitko - rekao je Pernar. Dodao je da je ovaj zakon prije zvao lex Todorić, a sada će ga zvati lex Plenković, te da je država u gorem stanju nego Agrokor. - Vodite nas sve skupa u propast. Vi ovim zakonom ne spašavate Agrokor jer mu nema spasa, spašavate ovaj ekonomski model - rekao je Pernar. Plenković je odgovorio da zakon ima jedini interes - zaštitu hrvatskog gospodarstva i financijskog sustava. Marija Puh (HNS) pitala je tko štiti male dobavljače, a Plenković je odgovorio da je cilj upravo zaštita malih.  Bojan Glavašević (SDP) pitao je Plenkovića zašto je opoziciju na sastanak o ovoj temi zvao samo pola sata prije te nije li problem što Hrvatska u ovom trenutku efektivno nema ministra financija jer se Marić izuzeo. - Vlada ima ministra financija, i to uspješnog - odgovorio je Plenković. Na prvo pitanje odgovorio je da su na sastanak došla trojica Glavaševićevih kolega. Sabina Glasovac (SDP) rekla je kako bi radnici nekadašnjih zadarskih tvrtki bili sretni da nisu pali pod privatizacijski nož devedesetih. - Da su živjeli u ovo vrijeme imali bi svoj zakon, ali nemaju tu sreću. I sad ćete vi nas uvjeravati da ovaj zakon štiti radnike, a i vi i mi znamo da to nije istina - rekla je Glasovac, dodajući da je zakon pogrešan. Plenković je odgovorio se u cijeloj Dalmaciji nakon 1990. godine niti jedan grad nije razvio kao Zadar.  - Za to ne trebate biti veliki ekspert, dovoljno je da posjetite grad - rekao je. Ranko Ostojić (SDP) spomenuo je izvješće o dospjelim potraživanjima. - Ako je istina da je taj dokument skriven, da su maknuti ti statistički podaci o dospjelim, a nenaplaćenim potraživanjima, to bi trebalo biti itekako važno za hrvatsku javnosti - rekao je Ostojić. Plenković je rekao da o tom dokumentu nema nikakvih saznanja - niti da postoji, niti da ga je netko uklonio. Gordan Maras (SDP) replicirao je i na izlaganje ministrice Dalić, pitajući je kako je moguće da nakon odobrenja kredita HBOR-a, gdje je ona potpredsjednica Nadzornog odbora, tvrtke dođu u blokadu i je li novac isplaćen. - Mnoštvo hipotetičkih što, ako. Ja sam samo skromni ekonomist pa mi je to malo teško povezati - rekla je Dalić. Navela je da je NO dao suglasnost za kredite Zvijezdi, PIK Vrbovcu i Jamnici jer su stručne službe dale pozitivnu odluku te zato što nisu raspolagali, kao ni javnost ni banke tada, s ikakvim informacijama koje bi ukazivale na postojanje značajnih problema u tim društvima. Miro Bulj (Most) rekao je da mu, kada gleda tko upravlja Agrokorom, izgleda kao kraljevina Alvareza III. Upitao se ima li smisla da postoje Vlada i parlament ako bude kraljevina Alvareza III. - Tko je taj čovjek, tko mu je omogućio, tko je omogućio Todoriću i drugima da upravljaju hrvatskim gospodarstvom? - rekao je Bulj. Dalić je rekla da se ne bi složila da je jedino rješenje nacionalizacija. Ovaj zakon pokazuje da možemo stvoriti instrument kojim ćemo upravljati krizom poput ove koja se trenutno odvija u Agrokoru, dodala je. - Mislim da nam je svima jasno da službe kao što su tajne službe i slične nemaju svoju ulogu u redovitom i normalnom poslovanju. Međutim, željela bih reći da moramo razdvojiti pravne osobe, kompanije koje čine sustav Agrokora, njihovo poslovanje, njihove zaposlene, tržište, tehnologiju, kupce, od nekih drugih pitanja o kojima će se vjerojatno raspravljati i govoriti u narednim danima i mjesecima ako se za to pokaže potreba ili dokazi. Ali ovaj zakon se tiče poslovanja, očuvanja radnih mjesta i svih koji rade s poduzećima iz sustava Agrokor - rekla je Dalić. Lovrinović: Zakon je iznimno loš Milorad Batinić (HNS) rekao je na početku sjednice da nema potrebe za hitnim postupkom za ovaj zakon, da se s obzirom na novonastalu situaciju u Agrokoru mogu provesti dva čitanja, kao i da je prijedlog nedorečen i nerazumljiv većem broju onih na koje će se odnositi. Međutim, zastupnici su većinom glasova podržali hitni postupak. Goran Aleksić (Snaga) i Ivan Lovrinović (Promijenimo Hrvatsku) nakon toga su zatražili stanku od deset minuta, koju je predsjednik Sabora Božo Petrov odobrio. Nakon stanke Aleksić je obrazložio stanku govoreći o presudama bankama zbog nezakonitog podizanja kamatnih stopa. Lovrinović je rekao da ekonomisti znaju da su ovi dani ključni i kritični za Agrokor jer je ugrožena likvidnost. Naglasio je da je udio Agrokora u ukupnom vanjskom dugu 8 posto. – Sve se znalo, ali nitko nije intervenirao. Znala je Hanfa, HNB, znali su da to strateški ugrožava financijsku stabilnost, nisu ništa poduzeli i treba tražiti odgovornost tih institucija. Stranka Promijenimo Hrvatsku neće prihvatiti ovaj zakon jer je iznimno loš, manjkavo je pripremljen i pogodovat će samo nekima, zna se, najjačima – rekao je Lovrinović, dodajući da bi zakon mogao u dužničko ropstvo poslati još dobavljača. Vladu je upitao tko će odgovarati za ovako veliki dug, kada će se vladajući političari prestati ponašati prijepodne kao građani, a poslijepodne kao političari, tko će odgovarati za nepoštovanje Zakona o rokovima plaćanja, te tko će zaštititi male dobavljače, jer država, kako je rekao, očito neće. Rekao je i da zakon predstavlja novu redefiniciju strateških kompanija. – Ne možemo se odati dojmu da je ovaj zakon protivan Ustavu, odnosi se na jednu kompaniju – rekao je Lovrinović. Zakon o postupku izvanredne uprave u trgovačkim društvima od sistemskog značaja odnosi se na velike kompanije koje se nađu u određenim poteškoćama, a njihov značaj i veličina imaju sistemski karakter za funkcioniranje hrvatskog gospodarstva i financijskog sustava te u konačnici za ukupnu stabilnost zemlje, rekao je premijer Andrej Plenković na sjednici Vlade s koje je zakon upućen u Hrvatski sabor. Zakonom se, objasnio je, uređuje postupak izvanredne uprave, odnosno Vlada bi predložila izvanrednog povjerenika kojeg onda odobrava i utvrđuje Trgovački sud u Zagrebu, i to ili na zahtjev samog dužnika ili na zahtjev vjerovnika, ali uz suglasnost dužnika. Premijer posebno ističe kako cilj zakona nije "pomaganje bilo kojoj pojedinoj osobi ni konkretnoj kompaniji, nego pomoć kvalitetnom i normalnom funkcioniranju hrvatskog gospodarstva, našeg financijskog krvotoka i ukupnoj stabilnosti. >> OPG-ovi u strahu: 'Ostat ćemo izigrani i u standstillu i s obzirom na lex Agrokor' >> 'Lex Agrokor ne sadrži ni jednu garanciju da će radnici biti isplaćeni, a dobavljači i poljoprivrednici podmireni' >> Odbor podržao 'lex Agrokor': SDP-ovci iznijeli cijeli niz primjedbi 