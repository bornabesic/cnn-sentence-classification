Pilot Scott O'Grady sigurno se izbacio prije nego što je zrakoplov uništen i padobranom se spustio u bosanske planine nedaleko od Mrkonjić Grada Incident po kojem je snimljen poznati film “Iza neprijateljskih linija” s Owenom Wilsonom i Genom Hackmanom dogodio se na današnji dan, 2. lipnja 1995. godine. Naime, tog dana s neba iznad Bosne i Hercegovine srušen je američki zrakoplov tipa F-16 Fighting Falcon, koji je bio u misiji nadgledanja zone zabrane letenja u sklopu operacije NATO-a. Pilot Scott O’Grady sigurno se izbacio prije nego što je zrakoplov uništen i padobranom se spustio u bosanske planine. Obaranje se dogodilo nedaleko od Mrkonjić Grada, na području pod kontrolom Republike Srpske. Srbi su avion srušili protuzračnim raketnim sustavom tipa 2K12 Kub, sovjetske proizvodnje. Kad je sletio, pilot O’Grady namazao je lice blatom. Nakon što su srpske postrojbe došle do sjedala s padobranom sakrio se u blizini legnuvši licem prema zemlji. Udarali su puškama po zemlji u blizini njega, ali ga nisu otkrili. Pilot se skrivao po planinama jedući lišće, travu i kukce. Tekućinu si je osigurao skupljajući pomoću spužve kišnicu koju bi pohranio u plastične vrećice. Četvrtog dana na tlu uspio je poslati signal pomoću radija s slabom baterijom. U misiju spašavanja krenuli su američki marinci s dva teška Sea Stallion helikoptera i 51 vojnikom, poletjevši s nosača helikoptera USS Kearsarge u Jadranu. Uspješno su pokupili O’Gradyja 8. lipnja, koji je do tada u planinama proveo već šest dana. Kada su se helikopteri vraćali, Srbi su ih gađali protuzračnim raketama i pucali na njih iz ručnog oružja. Helikopteri su zadobili rupe od metaka, ali su se ipak uspjeli sigurno vratiti na nosač. Nakon još nekoliko incidenata tijekom sljedećih mjeseci NATO se napokon odlučio na masovno zračno bombardiranje položaja bosanskih Srba.