Najpopularniji američki predsjednik u povijesti, čovjek s čijim se likom identificiraju i tisuće mladih rođenih davno nakon njegove smrti, predsjednik kojega u mislima imamo kao četrdesetogodišnjaka, navršio bi jučer, da je i dalje živ, punih stotinu godina. Mase su ga voljele John Fitzgerald Kennedy rođen je 29. svibnja 1917., a tijekom svoje nepune tri godine mandata ostavio je neizbrisiv trag u svjetskoj povijesti. Upravo za vrijeme njegovih godina svijet je prvi put balansirao na rubu nuklearnog rata kada se razvile Kubanska kriza između SAD i tadašnjeg SSSR-a, no upravo je u njegovo vrijeme i potpisan prvi sporazum o djelomičnoj zabrani izvođenja nuklearnih pokusa. U Bijelu kuću ušao je na krilima obećanja kako će “platiti bilo koju cijenu i podnijeti bilo koji teret” u borbi za slobodu. U vrijeme dok je cijeli zapad, kako Europa tako i SAD, drhtao pred bujajućim sovjetskim komunizmom i izvozom svjetske revolucije na Kubu, samo stotinjak kilometara od obala Floride, ovo je bila pjesma za uši američkih birača. Koliko god dobar retoričar bio, pokazao se i kao izuzetan političar, kao čovjek kojega su mase zavoljele. Revolucionirao je pojam predsjedničkih kampanji, po prvi put je “spustio priču” na razinu prosječnog Amerikanca i to mu je donijelo uspjeh na svim poljima. Ljudi su ga obožavali ili mrzili, sredine nije bilo. Zavjera za ubojstvo Mlad, uspješan,ratni pilot i heroj iz Drugog svjetskog rata, JFK je bio oličenje američkog savršenog dečka. Kada se tome doda i činjenica kako je poticao iz jedne od najimućnijih i politički najjačih američkih obitelji, ne čudi kako je među Amerikancima u relativno kratko vrijeme stekao gotovo pa status idola. Na privatnom je planu JFK ipak bio nešto manje idealan od slike koja je o njemu stvarana u medijima. Iako je bio oženjen s Jackie, uzornom djevojkom i prvom pravom “prvom damom SAD-a”, njegovi se izvanbračni izleti mogu mjeriti samo s izletima Billa Clintona. Ljubovao je s Marilyn Monroe koja mu je pjevala na zabavi “Happy birthday Mr. President”, ali i s desecima djevojaka koje su padale na njegov šarm i karizmu. Kennedyjevo ubojstvo 22. studenog 1963.kada je imao samo 46 godina, iako je slučaj službeno zatvoren, još uvijek izaziva niz otvorenih pitanja. Malo tko vjeruje da ga je ubio samo Harvey Lee Oswald, već da je pao pokošen u velikoj zavjeri koju su organizirale tajne službe i kubanski imigranti.