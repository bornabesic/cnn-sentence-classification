Foto: Hina  GRADSKE vlasti slovenskog Maribora odlučile su kako hrvatski pjevač Marko Perković Thompson ne može nastupiti u tom gradu.   Odluku su donijeli na temelju preporuke slovenske policije koja je zaključila da bi "na mariborski Thompsonov koncert mogle doći osobe iz susjednih država koje su karte kupovale preko Interneta". Zbog toga je slovenska policija ocijenila da bi na koncertu mogao biti povećan rizik od činjenja kaznenih djela.   "Ocijenili smo da je policija vjerodostojna za ocjenjivanje u ovim situacijama", stoji u priopćenju gradskih vlasti.   Ovom odlukom Slovenija je stala uz bok drugih europskih država u kojima je također zabranjivan nastup hrvatskog izvođača poput Austrije, Švicarske, Njemačke, a i same Hrvatske, piše slovenska Večer. Thompson za slovenski Reporter: Ceca smije, a ja ne? "Svatko tko je poslušao moje pjesme u njima ne može pronaći ništa od onoga za što me optužuju", govori pjevač. Na pitanja o govoru mržnje na njegovim koncertima, Thompson govori: "Valjda ljudi dolaze slušati i gledati koncert a ne prosvjedovati nečemu? To vam je upravo još jedna metoda zastrašivanja i namjerno iskrivljavanja slike o mojoj publici kao nečemu što nije dobro i primjereno. Jednostavno to nije istina! To znaju na stotine tisuća ljudi i u to će te se i vi uvjeriti. Očekujem da će se policija uvjeriti kao što se uvjerila i ona u Njemačkoj, Švicarskoj, Austriji, Nizozemskoj, Americi, Australiji i svugdje gdje su ih uvjeravali da je moja publika ekstremna, problematična Itd. Tako će se i u Sloveniji policija uvjeriti da to sve apsolutno nije točno." Thompson je prokomentirao i koncert srbijanske pjevačice Svetlane Ražnjatović, udovice zloglasnog ratnog zločinca Arkana, koji se u Sloveniji održava na isti dan kada se trebao i njegov. "Drago mi je da ste vi primijetili da se radi o dvostrukim mjerilima i da se tu mene pokušava diskriminirati ali to je nažalost tako. Ne volim kada me se s bilo kime uspoređuje i nemam potrebu komentirati druge primjere i neka svatko sluša što voli i ide na koncerte kakve želi", rekao je. O navodnoj Cecinoj nazočnosti u Vukovaru nakon pada grada, Thomson ne zna ništa. Jasenovac i Gradiška Stara Na pitanje novinara da prokomentira svoje pjevanje pjesme Jasenovac i Gradiška Stara, Thompson kaže kako mu je ta pjesma "podvaljena", iako je još 2004. godine priznao da ju je pjevao. "Tu su mi snimku podvalili neki novinari s HTV-a. Ta priča je stara ima već 15-tak godina. Ti novinari su taj bolesni snimak montirali i pustili u javnost te pokušavali uvjeravati javnost da je to moj uradak. Naravno da neću pjevati tu pjesmu, ona nije dio moga repertoara, ja pjevam isključivo svoje autorske pjesme. Što se tiče ustaštva danas u Hrvatskoj još uvijek žive ljudi koji ne vole hrvatsku državu. Oni su stari komunistički kadar koji i dalje upravljaju u pojedinim institucijama hrvatske države. Oni imaju velik utjecaj u medijima i nevladinim udrugama. Jako dobro su plaćeni i vrlo su agresivni. Svakoga tko se suprotstavi njihovom svjetonazoru oni ga pokušaju uništi, iskompromitirali, proglasiti ustašom a u tim obračunima su im najdraži svi oni koji su patrioti, domoljubi, branitelji." Odnosi sa Slovencima i Srbima "Hrvatski i slovenski narodi su prijateljski narodi i imaju dobre odnose. Naravno da imaju otvorenih pitanja uzimajući u obzir da smo do nedavno živjeli u nekakvoj neprirodnoj zajednici. Važno je da se ta pitanja riješe pravedno i pravično u jednoj tolerantnoj atmosferi", govori. Za posjet Srbiji i nastup pred beogradskom publikom Thompson kaže kako to nije realno očekivati te da misli kako tamo nema svoju publiku te da ne očekuje nikakav poziv iz Srbije.