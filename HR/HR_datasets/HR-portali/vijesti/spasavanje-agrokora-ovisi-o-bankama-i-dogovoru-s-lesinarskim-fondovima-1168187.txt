Iako je drama na političkoj sceni bacila u drugi plan onu koja se događa u Ciboninu tornju, ta nije ništa manja, a i puno se ozbiljnijeg posla obavlja upravo u sjedištu Agrokora. Izvanredni povjerenik Ante Ramljak ponavlja da je donošenjem zakona i novim kreditom spriječena eksplozija i katastrofa, ali da je situacija daleko od dugoročne stabilnosti. Jer zatečeno je stanje bilo loše, a promijenila se i poslovna praksa – sva se isporučena roba dobavljačima plaća u roku, ulaže se u stabilno poslovanje Agrokorovih tvrtki, pregovara se o novom kreditu s bankama i fondovima, a ishod bi mogao biti poznat možda već ovaj tjedan. Revizori proučavaju koliki su bili propusti u financijskim izvješćima u ranijem razdoblju, a s bankama i dobavljačima pokušava se naći rješenje o zamrzavanju naplate potraživanja po regresnim mjenicama. Ako ti napori za koje je potreban svježi novac ne uspiju, onda je stečaj izvjestan. No za sada ti napori daju rezultata. Duboka kriza – Cijeli se sustav mora dignuti na maksimalnu razinu poslovanja kako bi tijekom ljeta mogao generirati maksimalan priljev. Kriza s kojom se suočio Agrokor vrlo je duboka, a Ivica Todorić u cijelosti je iscrpio sustav. Sada se to polako mijenja, ali riječ je o složenom procesu trenutačno fokusiranom na upravljanje likvidnošću i boljom efikasnošću – kaže potpredsjednica Vlade Martina Dalić. Prije oko tri tjedna domaće su banke Agrokoru odobrile kredit od 80 milijuna eura, no taj je novac potrošen za isplatu starih dugova i normalizaciju poslovanja Agrokorovih tvrtki. Izvanredna uprava zato intenzivno pregovara s bankama i fondovima o novoj pozajmici, namijenjenoj prije svega urednom plaćanju dobavljača. Prema prvim procjenama, spominje se kredit od 100 do 400 milijuna eura, ovisno o tome bi li se odmah uzeo sav novac za dugoročno razdoblje ili bi se periodički uzimali dijelovi kredita. Fondovi koji su već ulagali u Agrokorove obveznice iskazali su već spremnost za novi kredit upravo u iznosu od 400 milijuna eura, a kako doznajemo, nije isključeno da se dogovor s njima ovaj tjedan i postigne. Dobavljači plaćaju dug Njihove uvjete uprava nije najsretnije prihvatila jer fondovi bi odobrili tzv. roll up kredit, odnosno “zarolali” bi dio starog kredita u novi, a taj bi, kao i svi novoodobreni krediti, imao status prvenstva naplate. Riječ je o tzv. lešinarskim fondovima, poznatima po tome što nisu spremni na kompromise pa svoje naplate po potrebi sudski utjeruju gotovo uvijek u cijelosti. Ruski Sberbank i VTB banka i dalje traže da se njihov kredit od 100 milijuna eura, koji su odobrili prije donošenja zakona, uvrsti u status prioritetne naplate, što uprava ne prihvaća. Na daljnju izloženost imaju mogućnost i domaće banke koje su nedavno kreditirale Agrokor. Izvanredna uprava i dalje radi na postizanju dogovora dobavljača i banaka o zamrzavanju naplate po regresnim mjenicama. Nakon što se banke nisu mogle po tim mjenicama naplatiti od Agrokora, po regresnom pravu prebacili su naplatu na dobavljače pa neki i sada moraju plaćati taj dug Agrokora. Cilj je da se zamrzne plaćanje i da na kraju postupka izvanredne uprave taj dug plati Agrokor koji i je stvarni dužnik, što ni uprava ne osporava.      