U trenutku kada su tri Mostova ministra digla ruku protiv ministra financija Zdravka Marića, premijer Andrej Plenković nonšalantno se okrenuo prema tajnici Vlade i naložio joj da pripremi odluku o razrješenju ministara. Koliko god je Plenkovićeva izvedba bila hladna i smirena, u novinarskoj sobi u Banskim dvorima zavladalo je potpuno iznenađenje jer ni jedan novinar dan ranije nije imao informaciju o tome što Plenković sprema. Međutim, sjednica Vlade nastavljena je kao da se apsolutno ništa nije dogodilo. Štoviše, smijenjeni Mostov ministar Vlaho Orepić obrazložio je čak dvije točke dnevnog reda iz svog resora, za koje su HDZ-ovi ministri uredno digli ruku. Učinio je to smirenim glasom i ničim ne pokazujući da ga je premijerova odluka iznenadila. Budući da je politički tajnik Mosta Nikola Grmoja dan prije slao poruke da smjena ministra financija ne mora značiti i pad Vlade, očito je da su u Mostu računali da bi se Plenković mogao odlučiti na ovakav potez.   Tijek događaja:  15:53 - Zastupnih Aleksić iz Udruge Franak objavio je što se treba dogoditi da bi on nekome dao podršku u novoj većini: Imamo tri zahtjeva za svakoga tko će htjeti skupljati parlamentarnu većinu. A to je vezano uz podržavanje naših zakona, eventualna podrška treba biti javna.  14.30 - Od prvog dana, uvijek sam isticao, samo isključivo radim u javnom interesu. Kao ministar financija, u cijelom svom poslovnom vijeku, kad god sam bio u Ministarstvu financija, tako sam radio", izjavio je ministar Marić. Više pročitajte OVDJE. 13.47 - Povjerenje je očito izgubljeno. SDP je spreman u svakom trenutku preuzeti odgovornost za Hrvatsku, kao što smo znali dvaput čupati Hrvatsku iz ekonomske krize u kojoj ju je ostavljao HDZ - izjavio je Davor Bernardić. Više pročitajte OVDJE. 13.35 - Oni koji ne daju potporu kolegi u Vladi ne mogu biti moji ministri. Ne bojimo se prijevremenih izbora. I neće biti HDZ odgovoran za eventualni pad Vlade, nego Most zbog svojih uskih interesa pred lokalne izbore. Novi izbori nisu realni, ali spreman sam i za njih - rekao je Plenković. Više pročitajte OVDJE. 12.45 – Oni danas nisu smijenjeni. Predsjednik Vlade danas ih je pokušao razriješiti, ali supotpis će dati predsjednik Sabora ili će se o tome povesti rasprava u Saboru. Za stabilnost Vlade u ovom trenutku je odgovoran predsjednik Vlade koji je odlučio razriješiti tri ministra koji imaju rezultate. Ovim činom kreće se u rušenje Vlade. HDZ u godinu dana drugi put ruši vlastitu Vladu zbog nestranačkog ministra. Više pročitajte OVDJE.   12.02 – Završio je zatvoreni dio sjednice Vlade, a Mostovi ministri Orepić, Šprlje i Dobrović odmah su se uputili prema Saboru. Nisu davali izjave, a očekuje se da se pridruže Boži Petrovu koji je za 12.45 najavio konferenciju za medije u Saboru 12.00 – Božidar Kalmeta prokomentirao je današnju situaciju. Više pročitajte OVDJE. 11.50  – Ovo je lakrdija i sramota – smatra SDP-ov Siniša Hajdaš Dončić te je podsjetio na sličan scenarij bio i u prošloj Vladi. Više pročitajte OVDJE. Program reformi Premijer Andrej Plenković kazao je u četvrtak da su jačanje konkurentnosti gospodarstva, povećanje zapošljavanja uz povezivanje obrazovanja i tržišta rada te osiguranje održivosti javnih financija tri temeljna cilja Nacionalnog programa reformi. Taj program reformi za 2017. godinu elaboriran je u 12 područja i sadrži 51 mjeru. "Mislim da smo ovim dokumentom pokazali ambiciju, ali i sadržajem stavili okvir realno ostvarivih ciljeva. Očekujem da ovaj dokument bude vodič u radu svih resora i korišten u temeljnoj zadaći, a to su strukturne reforme", kazao je Plenković u uvodnom govoru o nacionalnom programu reformi. Važno je odgovorno voditi javne financije Na samom početku sjednice Plenković je kazao i to da je važno da i ova godina prođe slično po rezultatima za 2016., dakle u odgovornoj politici fiskalne konsolidacije. Osvrnuvši se na podatke Državnog zavoda za statistiku i Eurostata o prekomjernom manjku i javnom dugu, Plenković je istaknuo da je od 2002. godine, odnosno otkad se mjere ti podaci prema aktualnoj statistici, u 2016. ostvaren najniži proračunski deficit hrvatske države, a pao je i javni dug. U ponedjeljak su Državni zavod za statistiku i Eurostat izvijestili da je deficit hrvatskog državnog proračuna u 2016. godini iznosio 2,7 milijardi kuna, što je 0,8 posto bruto domaćeg proizvoda (BDP), nakon što je godinu prije iznosio 11,3 milijarde kuna, odnosno 3,4 posto BDP-a. Javni dug, pak, pao je na 289,07 milijardi kuna ili 84,2 posto BDP-a, što je oko 500 milijuna kuna manje u odnosu na kraj 2015., kada je iznosio 289,58 milijardi kuna ili 86,7 posto BDP-a. Tako je lani udjel javnog duga u BDP-u pao za 2,5 postotnih bodova, što je njegov prvi pad nakon osam godina, a zbog dobrih fiskalnih rezultata i većeg rasta gospodarstva nego što se očekivalo. "To su makroekonomski pokazatelji koji su ohrabrujući za ukupne trendove hrvatske ekonomije i koji ulijevaju povjerenje u političku stabilnost i napore koje kao mi, kao Vlada RH, ulažemo. Važno je da i ova godina prođe na sličnom tragu kao što su bili rezultati za 2016., u odgovornoj politici fiskalne konsolidacije", izjavio je Plenković . Vlada u četvrtak donosi nacionalni program reformi 2017. te program konvergencije RH za razdoblje 2017.-2020., koje bi trebala do kraja mjeseca poslati Europskoj komisiji. Nacionalni program reformi definira stanje i planove provedbe ključnih strukturnih politika države, a program konvergencije određuje ključne karakteristike okvira makroekonomske i fiskalne politike. Te su aktivnosti dio procesa obveznog izvještavanja i usklađivanja ekonomskih politika država članica EU sa zajednički definiranim ciljevima i odredbama Unije, a njihovo nepoštivanje rezultira sankcijama koje uključuju i "zamrzavanje" sredstava EU za državu članicu. Tijek sjednice: 11.05 – Pokretanje povjerenja ministru Zdravku Mariću. – Vlada ne prihvaća navode u ovoj inicijativi – rekao je Plenković. Mostovi ministri bili su protiv usvajanja očitovanja. Imamo tri ministra koji su protiv – kolege Orepić, Dobrović i Šprlje.  – Molim tajnicu Vlade da pripremi odluku o razrješenju trojice ministara Mosta – izjavio je Plenković. 10.42 – Ministar Zdravko Marić predstavio je prijedlog programa konvergencije RH za razdoblje od 2017. do 2020. Vlada je usvojila Marićev program konvergencije. 10.29 – Nacrt predstavlja bitan korak u pravcu rješavanja problema koji već dugi niz godina muče hrvatsko gospodarstvo – izjavila je ministrica Martina Dalić. Dalić se na kraju zahvalila svima koji su sudjelovali u izradi programa.  Nacrt nacionalnog programa refrormi je prihvaćen. 10.25 – Nacrt nacionalnog programa reformi je koncipiran s tri temeljna cilja, a to su da jačamo konkurentnost gospodarstva, da radimo na povećanju zapošljivosti i povezivanju obrazovanja s tržištem rada i da osiguramo održivost javnih financija, rekao je Plenković. – Mislim da smo ovim dokumentom pokazali ambiciju, ali i sadržajem stavili okvir realno ostvarivih ciljeva – dodao je premijer koji nije rekao ni riječ o ministru Zdravku Mariću kao što je najavio jučer. 10.18 – Kao predstavnici Vlade sudjelovali smo na komemoraciji u Jasenovcu i jasno osudili sve zločine ustaškog režima. Rekao je kako bi se trebala stvoriti klima u kojoj bi se radile zajedničke komemoracije u budućnosti. 10.17 – Plenković je govorio i o najnižem deficitu u posljednjih nekoliko godina. – Kada to povežemo i s javnim dugom, tada možemo kazati da su to ukupni makroekonomski pokazatelji koji su ohrabrujući – izjavio je Plenković. Rekao je kako je važno da i ova godina prođe slično. – Upravo su takav ton i pozitivne ocjene rada prevladavali na susretu s velikim brojem poslodavaca – objasnio je Plenković. 10.14 – Želio bih izraziti sućut obiteljima stradalih u nesreći u Dubrovniku – rekao je premijer Plenković.  – Žao mi je i za ovu veliku tragediju koja se dogodila u Šibeniku – dodao je Plenković. 10.13 – Počela je sjednica, usvojen je dnevni red. 