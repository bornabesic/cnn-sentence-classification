Ministar vanjskih poslova Davor Ivo Stier oštro je u subotu kritizirao srbijanskog ministra vanjskih poslova Ivicu Dačića zbog njegove izjave da je kardinal Alojzije Stepinac ratni zločinac te je odbio njegov prijedlog za bilateralni susret. ''Napad na kardinala Stepinca, koji smo čuli od Dačića, je bio napad u najgoroj maniri jednog komunističkog aparatčika. Kao što je bio progon kardinala Stepinca s montiranim procesom, propagandom koju je jugoslavenska komunistička vlast tada razvijala", kazao je Stier u izjavi za novinare na margini svečanog obilježavanja 175. obljetnice Matice hrvatske u Zagrebu. "Te se laži, nažalost, danas kontinuirano ponavljaju. Meni je žao što ima i Hrvata koji su u tome sudjelovali. Prošle godine je u srpskim medijima i Stipe Mesić ponavljao te laži", dodao je. "Što se tiče Dačića, državna tajnica u Ministarstvu vanjskih poslova Pejčinović je jučer pozvala srbijansku veleposlanicu, izložila našu poziciju, iznijela oštar protest i mi smo odbili zahtjev Dačića za bilateralni susret'', kazao je Stier. Srbijanski ministar vanjskih poslova Ivica Dačić nazvao je u četvrtak "žalosnim" podizanje spomenika kardinalu Alojziju Stepincu u Osijeku, nazvavši ga ratnim zločincem te ocijenivši taj čin jasnom porukom Srbima da je zločin protiv njih dozvoljen i nekažnjiv. "Žalosno je to što se događa u Hrvatskoj, što potvrđuje činjenica da je u povodu podizanja spomenika Stepincu, ratnom zločincu iz vremena fašističke ustaške NDH, najoštrija kritika došla zbog toga što je - uz parking", naveo je Dačić u priopćenju koje je objavilo Ministarstvo vanjskih poslova Srbije. Dačić je postavio pitanje "zašto EU šuti o rehabilitaciji fašizma i ratnih zločina". On je podizanje spomenika Stepincu u Osijeku ocijenio "pokazateljem da je u Hrvatskoj stvoreno ozračje da je antisrpska politika, opravdavanje zločina nad Srbima i rehabilitiranje fašističke ustaške NDH, uobičajena stvar". "To je i jasna poruka Srbima da je zločin protiv njih dozvoljen i nekažnjiv", istaknuo je Dačić, te upitao zašto Bruxelles ne reagira. "Zašto Europska unija šuti o rehabilitiranju fašizma i ratnih zločina? Da li šutnja znači odobravanje? Ili će me netko iz EU, najzad, demantirati." Spomenik blaženom kardinalu Alojziju Stepincu otkriven je u četvrtak u Osijeku uoči 57. obljetnice njegove smrti. >> Dačić Stepinca nazvao ratnim zločincem: 'Podizanje spomenika jasna je poruka da je zločin protiv Srba dozvoljen i nekažnjiv' >> Zaustavljanje kanonizacije blagoslov je da se razotkriju namisli nekih srdaca 