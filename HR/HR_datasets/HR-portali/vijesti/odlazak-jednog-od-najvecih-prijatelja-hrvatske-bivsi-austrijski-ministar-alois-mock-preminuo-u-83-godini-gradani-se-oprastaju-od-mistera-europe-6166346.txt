Bivši austrijski vicekancelar i ministar vanjskih poslova Alois Mock preminuo je danas u 83. godini života, nakon duge i teške bolesti, javlja austrijski ORF. Austrijski predsjednik Alexander Van der Bellen izrazio je sućut njegovoj udovici Edith, koja ga bila uz njega proteklo desetljeće teške bolesti. Van der Bellen je Mocka proglasio 'ocem ulaska u EU', te se doimao vidno potresen Mockovim odlaskom. Mock je bio ministar vanjskih poslova Austrije od 1987. do 1995. Austrijanci ga pamte kao 'Mistera Europu' - čovjeka koji je najzaslužniji za ulazak Austrije u Europsku uniju. Hrvatima je također ostao u dobrom sjećanju kao jedan od rijetkih zapadnih političara koji se zalagao za međunarodno priznanje Hrvatske, Slovenije, te Bosne i Hercegovine. Po struci pravnik, Mock je većinu svojeg života proveo u politici, i to u Austrijskoj narodnoj stranci (ÖVP), koju je i vodio kao njen predsjednik od 1979. do 1989. godine.