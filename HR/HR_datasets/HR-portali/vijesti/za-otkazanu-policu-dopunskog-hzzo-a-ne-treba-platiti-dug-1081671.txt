Svi pacijenti koji su otkazali policu dopunskog osiguranja HZZO-a i potom dobili račun uime naknade štete nisu dužni to platiti jer je takav potez HZZO-a inspekcija Ministarstva gospodarstva ocijenila nepoštenom i zavaravajućom poslovnom praksom suprotnom zakonu i europskim direktivama! Do navedenog inspekcijskog zaključka došlo je, kako doznajemo, ovih dana i žalba HZZO-a ne odgađa njegovu primjenu. Koliko je takvih “dužnika”, u HZZO-u nam nisu odgovorili pozivajući se da je u tijeku upravni postupak. Svi oni, međutim, na temelju takvog rješenja mogu tražiti povrat svojih uplaćenih dugova. Kako doznajemo, u Zavodu su se pozivali na Opće uvjete na koje pristaju svi pri potpisivanju ugovora o dopunskom zdravstvenom osiguranju, ali je inspekcija zaključila kako isti ti Opći uvjeti kada se radi o “šteti” nisu potpuni te da je potrošač bio potpuno informiran, vjerojatno ne bi sklopio takav ugovor! Potpuna informiranost bi u ovom slučaju značila da osiguranici dopunskog preko HZZO-a znaju da će otkažu li taj ugovor platiti participaciju za sve pretrage, preglede i lijekove koje su obavili i koristili u posljednjem tromjesečju. Račun za sve zdravstvene usluge doći će im iako su u trenutku obavljanja istih tih usluga i dalje bili osiguranici odnosno imali policu dopunskog. Primjerice, ako je pacijent koji plaća dopunsko HZZO-a podignuo lijek i obavio liječnički pregled ovih dana, a iz nekog razloga otkaže policu idući mjesec, stići će mu račun za participaciju za taj lijek i pregled. Da su osiguranici znali da unatoč ugovorenom osiguranju moraju platiti troškove zdravstvenih usluga, sigurno ne bi sklopili ugovor o dopunskom, utvrdila je inspekcija. Valja podsjetiti i da u HZZO-u redovito ponavljaju da država ne uplaćuje novac za dopunsko onih koji su oslobođeni plaćanja police. No sada je pitanje da li i komu uopće Zavod ispostavlja račune uime duga kada ta skupina osiguranika obavi neku uslugu.   >> Denis Kovačić: Povećanje cijene dopunskog osiguranja samo je dio reforme zdravstva >> Premijer Orešković u Saboru predstavio akcijski plan reformi 