Srbijanski premijer Aleksandar Vučić ocijenio je u petak slučaj sa srbijanskim čokoladicama u Hrvatskoj kao znak problema u hrvatskom društvu i poručio da za hrvatsku robu nema problema u Srbiji, niti su čokoladice povod za populističke igre, izvijestila je Radio-televizija Srbije. "Mogao sam i ja danas da se igram, da vam donesem Krašove bajadere, bilo što, ali namjerno to nisam učinio jer mi nije do trikova i do populizma. Kod nas hrvatska roba i normalno dolazi i normalno prolazi i mi nemamo problema s tim", rekao je Vučić novinarima tijekom posjeta beogradskoj zračnoj luci Nikola Tesla. Vučić je time kao zadnji u nizu srbijanskih političara komentirao "slučaj čokoladice" kada se hrvatska predsjednica Kolinda Grabar-Kitarović ispričala što je mada se trudi promovirati hrvatske proizvode djeci u Dubrovniku podijelila čokoladice srbijanskog proizvođača Pionir. Srbijanski premijer ocijenio je da, za razliku od hrvatske robe u Srbiji, roba iz Srbije nema isti tretman u Hrvatskoj. "S našom robom je malo drukčije, ali sam ponosan i sretan što po po prvi puta u povijesti imamo suficit s hrvatskom državom", rekao je Vučić, navodeći kako bi susjedima u Hrvatskoj preporučio još bolju čokoladu subotičkog poduzeća. "Ta čokoladica je super, ali imaju oni još jednu bolju, s rižom, to je top čokoladica pa bih je preporučio našim hrvatskim susjedima da probaju. I ja je volim pojesti ponekad, što se i vidi na meni", rekao je Vučić. Srbijanski premijer je, kako prenosi RTS, novinarima rekao da će prešutjeti komentare koji su se u Hrvatskoj mogli čuti u povodu čokoladica iz Srbije zbog kojih se hrvatska predsjednica ispričala javnosti. Hrvatska predsjednica Kolinda Grabar-Kitarović u srijedu je, na upit da komentira slučaj iz Dubrovnika kada je dan ranije djeci na Dan branitelja podijelila pakete u kojima su bile čokoladice proizvedene u Srbiji, istaknula da je bila time neugodno iznenađena te da nije osobno provjeravala sadržaj košarica podijeljenih djeci. „Iznimno sam razočarana jer osobno zastupam i podržavam kampanju Kupujmo hrvatsko. U toj košari su se našli proizvodi koji nisu bili hrvatske proizvodnje, a koji se nalaze na hrvatskom tržištu. Hrvatska predsjednica mora promicati hrvatske proizvode i to se više neće dogoditi“, rekla je. >> Aleksandar Vučić nije odgovorio predstavniku Hrvata u Vojvodini: 'Dobro sam razumio poruku' 