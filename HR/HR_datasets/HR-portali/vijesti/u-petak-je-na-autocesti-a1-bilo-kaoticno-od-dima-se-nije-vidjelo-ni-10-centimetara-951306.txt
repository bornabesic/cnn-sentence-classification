Foto: Čitatelj Indexa  DANAS je gorjelo uz autocestu A1, a moguće je da je gust dim uzrok lančanog sudara koji se dogodio u petak popodne.  U Lici je u petak nedaleko odmorišta Zir na autocesti A1 gorjelo jer su, prema dostupnim informacijama, stanovnici palili korov. Tijekom popodneva vatra je u nekoliko navrata izmakla kontroli, pa su morali reagirati i vatrogasci.   >> Lančani sudar na autocesti A1, ima ozlijeđenih  Oko 15:30 kod tog je odmorišta došlo do lančanog sudara u kojem je sudjelovalo sedam vozila - kombi, tri šlepera i tri osobna automobila. Još uvijek je nejasno je li do sudara došlo zbog gustog dima, ali fotografije i informacije koje nam je poslao čitatelj Indexa upućuju upravo na to.  U nesreći je ozlijeđeno više osoba, ali na svu sreću nitko nije smrtno stradao, a ozljede su bile lakše. Autocesta je bila satima zatvorena u smjeru juga, a u smjeru Zagreba vozilo se uz ograničenje od 40 km/h.  Čitatelj Indexa koji je tim dijelom autoceste prošao u 15:20, dakle desetak minuta prije nesreće, napisao nam je kako od gustog dima nije vidio ni 10 centimetara pred sobom.  "Ovo je bila katastrofa. Možemo biti sretni što nije stradalo i više vozila dok su HAC-ovci reagirali i zatvorili put", napisao nam je čitatelj.  Fotografije koje je snimio najbolje pokazuju da je danas na autocesti A1 vladao pravi kaos.