Na tvrtke u Srbiji povezane u sustavu Agrokora bit će primijenjena pojačana kontrola deviznih plaćanja kako bi se spriječio odljev kapitala, što će biti regulirano zakonskim mehanizmima koje ima Narodna banka Srbije (NBS), objavio je u nedjelju beogradski tisak. Pozivajući se na svoje izvore, list "Politika" piše da Narodnoj banci te mehanizme omogućava Zakon o deviznom poslovanju - propis koji uglavnom postoji u tranzicijskim ekonomijama, a središnjoj državnoj banci omogućava kontrolu kapitalnih transfera prema inozemstvu. Srbijanski premijer Aleksandar Vučić najavio je u subotu da će Vlada Srbije i Narodna banka Srbije (NBS) pripremiti plan kako bi se osiguralo da novac iz tvrtki povezanih u sustav Agrokora ne odlazi iz Srbije. "Ovdje zasad nemamo probleme, ali nećemo da nam se pojave... Ne možemo i nećemo svi potonuti s 'Agrokorom", izjavio je Vučić na tiskovnoj konferenciji nakon sastanka s tvrtkama koje opskrbljuju  Merkator S. Vučić je djelatnicima tvrtke Merkator S koja posluje kao dio koncerna Agrokor poručio da mogu mirno spavati jer je Merkator u Srbiji "dobra kompanija". On je podsjetio da u sustavu Agrokora u Srbiji ima oko 12.000 zaposlenika, od kojih je u "Merkatoru" 8900, dok su ostali u tvrtkama Frikom, Dijamant i Mivela. >> Odlazak Ivice Todorića nije kraj krize, Agrokor tek treba spasiti >> Lex Agrokor na “ho-ruk” – posljedice  će se vidjeti tek kasnije  