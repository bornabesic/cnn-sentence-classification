Foto: Index/FaH  ZAGREBAČKI gradonačelnik Milan Bandić je u predizbornim obećanjima otišao najmanje jedan korak predaleko.  Naime, gostujući u emisiji Radio Sljemena "Zagrebi po Zagrebu", Bandić je najavio da će opraštati prekršaje prilikom parkiranja i vožnju ZET-om bez karte, ali pod uvjetom da se radi o prvom prekršaju.  "Svatko ima pravo jednom pogriješiti i treba dobiti samo upozorenje. Kazna ide tek kod druge greške.", rekao je  Bandić, pa ustvrdio da će se evidencija o tom jednom prekršaju pohraniti u komunalnom redarstvu ili u ZET-u.    Da stvar bude još bizarnija, gradonačelnik je pojasnio kako će se to odnositi i na sve one koji će parkirati na mjestu rezerviranom za osobe s invaliditetom.   "Dogodi se, ima čovjek loš dan"  "Dogodi se, ima čovjek loš dan. Dođe čovjek na invalidsko mjesto, zaboravi, ne vidi dole da je narisano ili izblijedila horizontalna signalizacija ili nije bacio pogled u zrak na vertikalnu signalizaciju.", rekao je Bandić.  Da se radi o populističkoj predizbornoj mjeri koja je izuzetno opasna, smatra i prometni stručnjak Željko Marušić.  "Moći ćete 10 puta parkirati na invalidsko mjesto prije nego što budete kažnjeni"  "To je nedopustiv populizam uoči izbora, to je uvod u kaos. Jer ni sada ne hvataju svaki put sve ljude koji parkiraju na invalidska mjesta, nego otprilike svaki peti put. To znači da ćete moći 10 puta parkirati na invalidsko mjesto prije nego što budete kažnjeni", rekao je Marušić u razgovoru za Index.  "Nastat će kaos, jer će ljudi to shvatiti kao dozvolu za parkiranje na invalidska mjesta. Radi se o štetnoj mjeri koja šalje krivu poruku. To je školski primjer koji pokazuje zbog čega prometni sustav ne smije biti u rukama lokalnih moćnika", smatra Marušić.  "Ovo da svatko ima pravo jednom pogriješiti je potpuna budalaština. U dinamičnom sustavu kao što je promet to možda i stoji, ali kad parkirate na mjesto za invalide, to je svjesna i namjerna odluka, nije nešto što se dogodi samo od sebe", rekao nam je Marušić, koji tvrdi da prometna rješenja moraju biti pitanje prometne struke, a ne nečije političke samovolje.