Statut je sasvim jasan i ne dopušta fleksibilnost. Ne može se biti član ako ste na drugoj listi, tu dilema nema, rekao je jučer šef HDZ-a komentirajući slučaj svog najpoznatijeg neposlušnika. Iako zvuči jasno, Plenković nije bio čvrst kao kod izbacivanja Mostovih ministara. Izrekao je račanovsko “odlučno možda”. Politički, rezon je jasan: izbacivanjem Hasanbegovića iz HDZ-a gubi jedan mandat u Saboru, time gubi većinu i izaziva desnicu. A ako ga ne izbaci, ljuto će se zamjeriti Dragi Prgometu, koji je zbog Plenkovića pristao ući u izgubljenu utrku. HDZ je dosad sve disidente koji su se kandidirali bez dozvole stranke automatski brisao iz članstva, bez rasprave.  Evo samo tri naslova iz prošlosti: “Još jutros je Franjo Arapović bio član HDZ-a, ali onda je podržao kandidaturu Dragana Primorca za predsjednika Hrvatske pa je ekspresno izbačen!”; “Jadranka Kosor danas objavila odluku HDZ-a da je Dragan Primorac izbačen iz stranke zbog kandidature za predsjednika. ‘Statut stranke se mora poštivati’, naglasila je premijerka”... “Nadan Vidošević izbačen je iz HDZ-a jer se mimo stranke odlučio kandidirati se na predsjedničkim izborima. Članstvo u HDZ-u, naime, automatski prestaje kad se član kandidira na izborima bez suglasnosti stranke”... Dva su moguća objašnjenja Plenkovićeve naglo uskrsle diplomatičnosti.  Možda želi ostaviti otvorena vrata suradnji s klubom brune Esih i Hasanbegovića nakon izbora. No još mu time ostaje problem Drage Prgometa. Drugo rješenje je legalizacija frakcija, koju predlaže Davor Ivo Stier. No to se u HDZ-u čini kao znanstvena fantastika.      Proteklih dana Plenković je imao višak željeza u krvi. Ponašao se kao “željezni kancelar”, no zbog Hasanbegovića je opet otkrio diplomata u sebi.      