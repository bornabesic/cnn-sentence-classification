BELGIJSKI tužitelji traže zatvor i kaznu od 1.9 milijuna eura za osam članica kraljevske obitelji iz Abu Dhabija (na slici) optuženih da su 20 radnika držale kao "robove", objavili su u petak lokalni mediji.  U Bruxellesu se vodi suđenje protiv princeze Hamdi Alneyahan, udovice preminulog šeika Abu Dhabija i njezinih sedam kćeri. Tužitelji tvrde da su radnicima uzele putovnice i nisu im davale plaću.  Drugog dana suđenja, tužitelj Henri Funck zatražio je kaznu od 18 mjeseci zatvora, prenosi belgijska novinska agencija Belga.  Odvjetnik optužuje agenciju preko koje su zaposlili radnike  Odvjetnik princeza, pak, ustrajao je na odbacivanju optužbi tvrdeći da su radnici zaposleni preko privatne agencije koja je pravno odgovorna za kršenje ugovora.  Slučaj se dogodio 2008. kada je policija na temelju dojave upala u luksuzni hotel gdje su princeze zakupile cijeli kat na godinu dana.  Oštećeni radnici su iz Filipina, Maroka, Indije, Egipta, Turske, Iraka i Sirije koje su princeze držale zatočene osam mjeseci.