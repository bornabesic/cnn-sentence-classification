HDZ i Most ponovno ratuju. Ovaj put za vlast u lokalnim sredinama. Iako su u koaliciji na nacionalnoj razini, stranka Andreja Plenkovića s Mostovcima Bože Petrova, po svemu sudeći, vodit će bespoštednu bitku na predstojećim lokalnim izborima. Najburnije će vjerojatno biti u Dalmaciji gdje Most u pojedinim sredinama dobro stoji. - Vjerojatno će ponegdje biti iznimaka i nekih kombinacija, ali načelni stav HDZ-a je da će gotovo svuda imati svoje kandidate. Prema Mostu nastupat ćemo oštro – kazao nam je izvor iz HDZ-a, a da bi moglo biti baš tako pokazuju i zadnja događanja iz Vrgorca. Tamošnji, vrgorački HDZ već je od Mostovog gradonačelnika Ante Pranića zatražio ostavku. Pranića prozivaju da je Tonija Grljušića imenovao direktorom Gradske čistoće, iako je znao da je prijavljen za krađu i davanje lažnog identiteta. Burno je i u Metkoviću u kojem Most po svaku cijenu želi zadržati vlast. Božo Petrov i Nikola Grmoja u četvrtak su na tiskovnoj konferenciji predstavili kandidatkinju Mosta za gradonačelnicu Metkovića Katarinu Ujdur. Tko će biti HDZ-ov kandidat za sada još nije sigurno, iako se u kulaorima spominje diplomirani pravnik Dalibor Milan. Kako se neslužbeno moglo čuti u redovima HDZ-a, oko Metkovića se čak pokušao postići dogovor s HDZ-om. Navodno je HDZ predlagao Petrovu da će podržati njihovog kandidata u Metkoviću, ukoliko oni ostave njihova čovjeka na čelu Ploča. No, čini se da od toga neće biti ništa. Oštra borba očekuje se i u Omišu, gdje je na zadnjim izborima slavio Mostov Ivan Kovačić, sadašnji ministar uprave, ali i u Velikoj Kopanici gdje je HDZ već napao Most na proračunu. Naime, Mostovoj načelnici općine Ružici Vukovac u srijedu je srušen prijedlog proračuna za 2017. godinu, a tako je glasalo šest vijećnika oporbe u kojoj su HDZ, HDSSB i HSP AS. U rušenju im je pomogla Marica Hosu, predsjednica Vijeća koja je do tada bila dio vladajuće većine s Nezavisne liste s kojom je Vukovac pobijedila na izborima 2013. No, u Dubrovniku su HDZ i Most za sada složni. Tamo je šest vijećnika HDZ-a, uz tri vijećnika Dubrovačkog demokratskog sabora Pere Vićana, te dva vijećnika liste Srđ je Grad, koju vodi Mostov saborski zastupnik Maro Kristić u srijedu srušilo prijedlog proračuna Grada Dubrovnika. Prema najavama, sljedeći tjedan neće biti prihvaćena ni Odluka o privremenom financiranju, a ostane li tako i nitko se do sljedeće sjednice ne predomisli, 1. siječnja 2017. prestat će mandat gradonačelniku Andri Vlahušiću i Gradskom vijeću, a Dubrovnikom će upravljati povjerenik kojeg će imenovati Vlada. Ime mogućeg povjerenika za sada se ne spominje. Denis Jerkovic / Cropix / CROPIX   HDZ se oko Dubrovnika, čini se, neće predomisliti kao u slučaju rušenja proračuna zagrebačkom gradonačelniku Milanu Bandiću kojeg su na kraju podržali. - U Dubrovniku je drugačija situacija nego u Zagrebu gdje imamo teret od šest saborskih zastupnika – kazao nam je izvor iz HDZ-a. Da HDZ neće podržati Odluku o privremenom financiranju potvrdio nam je šef županijskog, dubrovačko neretvanskog HDZ-a i predsjednik Kluba zastupnika Branko Bačić. - Više je razloga zašto HDZ neće podržati tu odluku o privremenom financiranju. Jedan je taj što gradonačelnik nije realizirao naše amandmane, iako ih je prihvatio kad smo mu zadnji put podržali proračun. Osim toga, protivimo se novom zaduženju od 100 milijuna kuna za sljedeću godinu, a tu je i nalaz državne revizije koja je potvrdila ono na što je HDZ upozoravao - da nije provedena javna nabava kad je riječ o obnovi kompleksa Lazareta – komentirao je Bačić. U vrhu HDZ-a, kako se priča u stranci, u početku nisu bili sigurni oko rušenja dubrovačkog proračuna. Navodno je šef HDZ-a Andrej Plenković zvao Matu Frankovića, šefa dubrovačkog HDZ-a i predsjednika Gradskog vijeća grada Dubrovnika, ali on nije htio popustiti i odustati od svojih namjera kao što je učinio Zagreb. - Franković je kazao da ne dolazi u obzir da popusti, te da je on spreman snositi odgovornost i dati ostavku ako izgubi na lokalnim izborima – ispričao je sugovornik iz HDZ-a. Franković je, naime, HDZ-ov kandidat za Dubrovnik, a na zadnjim izborima od Vlahušića je izgubio za 472 glasa. Vlahušić se, s obzirom na novi Zakon ne može kandidirati na izborima u svibnju, no treba sačekati i što će reći Ustavni sud. Prije nekoliko dana Vlahušić je izjavio kako će kandidirati nakon što Ustavni sud sruši izmjene Zakona o lokalnim izborima koji ga spriječava da se kandidira. - Ja ću se kandidirati i pobijediti četvrti put, a ako odluka suda bude negativna onda će netko drugi pobijediti te ljude koji nemaju hrabrosti suočiti se s izborima nego su iskoristili Hrvatski sabor da bi to napravili – izjavio je Vlahušić medijima u srijedu.