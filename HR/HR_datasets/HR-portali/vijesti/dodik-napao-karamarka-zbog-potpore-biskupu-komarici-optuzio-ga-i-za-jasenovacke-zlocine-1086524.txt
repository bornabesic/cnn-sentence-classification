Predsjednik Republike Srpske Milorad Dodik nakon verbalnog napada na banjolučkog biskupa Franju Komaricu okomio se i na prvog potpredsjednika Vlade RH Tomislava Karamarka kojega je optužio da promovira proustašku politiku pritom ga dovodeći u vezu i sa zločinima iz Drugog svjetskog rata. Komentirajući potporu koju je Karamarko dao biskupu Komarici zbog njegova zalaganja za prihvaćanje istine o stradanju Hrvata na teritoriju današnje RS tijekom proteklog rata u Bosni i Hercegovini, Dodik je banjolučkim Nezavisnim novinama u ponedjeljak kazao kako nije bio nikakve potrebe da se banjolučki biskup i prvi potpredsjednik hrvatske vlade uopće bave takvim temama jer su "Srbi i Hrvati riješili svoje međusobne odnose". – Srbi imaju RS i Srbiju, Hrvati imaju Hrvatsku, ostalo je da riješimo pitanje zločina i imovine. Zato mislim da nije bilo nikakve potrebe da Karamarko i Komarica to pitanje recikliraju na ovakav način. Teška pitanja iz prošlosti treba staviti u okvir pravosuđa i nadoknada za štetu, a odnose trebamo nastaviti razvijati na najbolji način – izjavio je Dodik sugerirajući time kako RS pa ni BiH nisu nešto što pripada i Hrvatima iako čak i ustav RS jasno govori o tom entitetu kao multietničkoj tvorbi u kojoj su tri konstitutivna naroda ravnopravna.  Karamarko je prošlog tjedna dao jasnu potporu biskupu Komarici nakon javnog linča kojemu su ga izložili političari i stranke u RS-u zbog njegova podsjećanja na progone više od 150 tisuća Hrvata s područja današnje RS. – Neka gospodin Dodik kaže koliko se Hrvata vratilo u srpski dio kojem je on predsjednik, koliko se Bošnjaka tamo vratilo, kako je uopće nastala ta kreacija. Daytonski sporazum zaustavio je borbene aktivnosti, ali nije riješio probleme u BiH – napisao je Karamarko na svom Facebook-profilu iskazujući potporu biskupu Komarici. Dodik mu je uzvratio konstatacijom kako je Karamarko zapravo time pokušao skrenuti pozornost "s obiteljskih problema koje ima u Hrvatskoj" a uz to je sasuo pogrde na račun prvog potpredsjednika Vlade kojega je povezao sa zločinima ustaša nad Srbima. – Ako me pita (Karamarko) na čemu je nastala RS, onda ću mu reći da je nastala u želji srpskog naroda da se obrani od ideologije ustaštva koja je 500 tisuća Srba odvela u Jasenovac, a Karamarko nastavlja tu vrstu politike u samoj Hrvatskoj. RS je nastala na uvjerenju da Srbi imaju pravo na život i slobodu i na činjenici da se na taj način rješava pitanje odnosa Srba i Hrvata koji su kroz povijest uvijek bili suprotstavljeni – rekao je Dodik. Za razliku od onoga što je izrekao o biskupu Komarici i Karamarku, Dodik se pohvalno izrazio o hrvatskoj predsjednici Kolindi Grabar-Kitarović. Ustvrdio je kako se tijekom njezina za sada jedinog posjeta Banjoj Luci "pokrenuo ozbiljan dijalog" s ciljem da se teška pitanja iz prošlosti ostave institucijama, a da se grade dobri odnosi. – Treba njegovati dobre odnose sa svima, ne samo s Hrvatima nego i s Bošnjacima. Ali moram  kazati da se, čim neko u Srbiji progovori o stanju u BiH, nakostriješi sva javnost u Sarajevu. Sada svi šute, čak podržavaju Karamarka – potužio se Dodik jer je ostao usamljen u napadima na prvog potpredsjednika  Vlade RH. Karamarko je jedini istaknutiji političar kako u Hrvatskoj tako i u BiH koji se do sada javno očitovao pružajući potporu biskupu Komarici. Dužnosnici iz reda HDZ BiH i dalje uporno šute čak i nakon što ih je vrhbosanski nadbiskup kardinal Vinko Puljić u izjavi objavljenoj u nedjelju neizravno optužio da su zaboravili Hrvate na teritoriju RS jer ni na koji način nisu postavili pitanje njihova opstanka u tom entitetu. Članovi HDZ BiH su i potpredsjednik RS iz reda hrvatskog naroda Josip Jerković kao i ministar za izbjeglice u vladi RS Davor Čordaš no oni se punih sedam dana nisu oglasili niti jednom riječju o napadima i pritiscima na biskupa Komaricu. Predsjednik HDZ BiH Dragan Čović pak njeguje izrazito dobre odnose s Dodikom kojega naziva svojim prijateljem. – Čović je moj politički partner i suradnik dugi niz godina. Naše partnerstvo je čvrsto, bez negativnih iskustava – opisao je Dodik odnos s Čovićem u jednom intervjuu. Naknadno je pojašnjavao kako je njegov pakt s Čovićem u srpskom interesu jer je na taj način "zaustavio pritiske" na RS iz Hrvatske. >> Milorad Dodik biskupu Komarici prijeti sudskim progonom: Pozivam ga da se ispriča! 