Most i HDZ od srijede će se tući “prsa o prsa”. Prvi sukob na kojemu se testira odnos snaga bit će dnevni red u Saboru. Most prvo želi glasanje o povjerenju Zdravku Mariću, dok HDZ prvo želi smjenu Petrova, a potom imenovanje Gordana Jandrokovića novim predsjednikom Sabora. U HDZ-u podsjećaju da je za imenovanje predsjednika Sabora potrebna samo natpolovična većina kvoruma, što je 39 glasova, dok je za imenovanje ministara potrebna kvalificirana većina. U Mostu su uvjereni da premijer neće imati dovoljno glasova za Zdravka Marića i rezolutni su u odluci da se u srijedu raspravlja o tome. “Prije godinu dana je HDZ imao predsjednika Sabora, Željka Reinera, te su sve uspjeli izigrati tako što su raspravu o Timu Oreškoviću stavili prije rasprave o Karamarku. Taj događaj je nama bio argument da za sebe u ovome mandatu tražimo poziciju predsjednika Sabora. Bilo bi glupo da sad ne iskoristimo tu poziciju. Mi s HDZ-om, koji nije nikad igrao pošteno s nama, igramo pošteno. Zato ozbiljno razmišljamo što učiniti i nagovaramo Božu da raspravu o njemu ne stavlja odmah na dnevni red, nego tek kad donesu potpise za izbor Jandrokovića”, kaže izvor iz Mosta. No mostovci su, očito, računali na punu sabornicu, a Plenkoviću treba samo kvorum. Mostovci su se povukli u svojevrsnu klauzuru u Metković i donijeli, neslužbeno doznajemo, odluku da najjači igrači idu na lokalne izbore, ali sad gledaju kako tko i gdje. U Mostu sumnjaju da je Plenković kupio jednog HSS-ovca koji ima pravomoćnu presudu protiv sebe, ali se obratio predsjednici za pomilovanje i smatraju da mu je obećano pomilovanje ako će glasati za Vladu. Pitaju se koliko Beljak čvrsto drži HSS. Ljuti su na Željka Latkovića (Bandićev zamjenik) koji je potpisao zahtjev za smjenu Petrova, jer su mu dali potporu na kandidaturi za župana, no sad će to povući. Oni vjeruju da iza te akcije stoji Bandić. Blefira li Most tvrdnjama o bombi koja može srušiti Plenkovića? Saznat ćemo u srijedu, kao i to ima li Andrej Plenković osiguranu većinu, što neprestano ponavlja. Sve češće se spominje i mogućnost da se na parlamentarne izbore ide paralelno s drugim krugom lokalnih izbora, što bi, čini se, najviše odgovaralo HDZ-u. HNS je u ovoj fazi vrlo teško zamisliti u akciji podrške Andreju Plenkoviću. To bi bilo samoubilački i uništilo bi šanse Anke Mrak Taritaš u Zagrebu. Da to dokaže, Ivan Vrdoljak će se pridružiti kampanji za rušenje Martine Dalić, kažu nam u HNS-u. Poslije izbora sve će to ovisiti o tome koliko će u HDZ-u biti Culeja, Hasanbegovića i sl. Tad se može razmišljati na drugi način, doznajemo iz te stranke. Andrej Plenković je nedavno Most nazvao “brodom luđaka” s kojim on više ne može, i to je preneseno HNS-u. HNS-ovci su otklonili tu ponudu, ali su se počeli pripremati za izbore. Stav HNS-a je: idemo sami na parlamentarne, s IDS-om, s kojim možemo doći do 10-12 mandata i tek nakon izbora razgovarati sa svima. Drugo, u HNS-u su sretni što će se na parlamentarnim izborima moći kandidirati Andro Vlahušić, koji će nositi listu u 10. jedinici, i tu se misle osvetiti Mostu. Vrdoljak je intenzivirao pregovore s Bajsom i Šišljagićem, kako bi na izbore išao u najjačoj kombinaciji. Vrdoljak smatra da s Bernardićem ne mogu doći na vlast, rekao nam je izvor iz HNS-a. Oni žele dobro proći na lokalnim izborima, ne žele biti ni blizu HDZ-u, a onda preko ljeta pripremati infrastrukturu za jesen. Ili za lipanj, u kojemu bi, uz drugi krug lokalnih izbora, mogao ići i deveti krug pakla parlamentarnih. Uhvaćena je s prstima u pekmezu. Pokrećemo opoziv jer odvjetnička društva ovoj Vladi pišu zakone, napisao je Bernardić na Twitteru. Peđa Grbin je otkrio da je društvo koje je pisalo ‘lex Agrokor’ uključeno u restrukturiranje tvrtke. I HNS će biti protiv Martine Dalić. 