Predsjednik Vlade Andrej Plenković posjetio je u nedjelju Split te zajedno sa Splićanima odao poštovanje svetom Dujmu, zaštitniku grada Splita. Izrazio je zadovoljstvo što u Splitu, gradu mediteranskog duha s više od 1700 godina povijesti, tradicije, kulture i hrvatske baštine, sa Splićankama i Splićanima slavi blagdan koji se, u čast svetom Dujmu, stoljećima obilježava 7. svibnja. U pratnji splitsko-makarskog nadbiskupa mons. Marina Barišića i povjerenice Vlade Republike Hrvatske za Grad Split Branke Ramljak, predsjednik Vlade Plenković i ministar turizma Cappelli obišli su katedralu sv. Dujma, najstariju katedralu na svijetu sagrađenu početkom 4. stoljeća te razgledali stalni postav splitskog Muzeja sakralne umjetnosti. "Lijepo je vidjeti veseli Split nakon procesije", rekao je predsjednik Vlade Plenković dodavši kako mu je drago biti u Splitu i kao Dalmatincu i kao predsjedniku Vlade. Željko Kerum, kandidat za splitskog gradonačelnika, procesiju u čast splitskom zaštitniku Sv. Duji odlučio pratiti s balkona prostorija svoje stranke, HGS-a, smještenih na Rivi. Kako je  oko vrata imao svečani šal na društvenim mrežama odmah se pojavila konstatacija kako Kerum poput pape gleda masu s prozora. S njim u društvu bili su djeca Frane i Eleonora, sestra Nevenka Bečić i bivši dogradonačelnik Jure Šundov. Kerumova supruga Fani snimljena je pak u gradu. Proslava zaštitnika Splita sv. Dujma počela je danas tradicionalnom procesijom i zatim svečanom misom koju je vodio nadbiskup Paderbona iz Njemačke Hans-Josef Becker, a uz mnoštvo građana, nazočili su joj brojni državni dužnosonici i javne osobe. U propovijedi je nadbiskup Hans-Josef Becker rekao je da se ne zna puno o Dujmovom životu, da je tijekom stoljeća mnogo toga zaboravljeno, a ono što je do danas ostalo može se sažeti u tri porukei: radost u navještanju vjere, vjernost crkvi i hrabrost u ispovijedanju vjere. "Ono što je Dujam drugim ljudima pripovijedao nisu bile prazne riječi. On je sadržaj svojih riječi i djela svjedočio primjerom svoga života. Čvrsto ukorijenjen u vjernosti zajednici crkve nije se bojao mučeništva. Grobnica posljednjeg rimskog progonitelja kršćana postaje kršćanskom crkvom do dana današnjeg", poručio je nadbiskup Hans-Josef Becker. Rekao je kako su svi vjernici odgovorni za prenošenje poruka evanđelja u vrijeme koje dolazi i kako taj nalog treba radosno ispunjati. Upravo u vremenu kada kršćanstvo u mnogim dijelovima Europe gubi na svojoj snazi, od velikog je značenja da se međusobno jačamo u vjeri i u vjernosti crkvi, rekao je i istaknuo da treba hrabrosti za ispovijedanje vjere. "Neka svima nama, a osobito splitskoj crkvi sv. Dujam s neba pomogne da svoju vjeru možemo uvjerljivo živjeti u radosti, da smo otkupljeni ljudi u vjernosti zajednici Crkve, u hrabrosti priznanja trojedinog Boga. I da tako prenosimo poruku nade koja je u nama - približilo se kraljevstvo Božje", rekao je nadbiskup Hans-Josef Becker. Današnjoj misi prisustvovali uz mnoge građane brojni dužnosnici, među ostalim savjetnica predsjednice Republike Renata Margetić Urlić, potpredsjednik Hrvatskoga sabora Milijan Brkić, ministar obrane Damir Krstičević, graditeljstva i prostornog uređenja Lovro Kuščević, turizma Gari Capelli, zamjenica predstojnika ureda predsjednika Vlade Tena Mišetić, povjerenica za Split Branka Ramljak, župan Zlatko Ževrnja, zapovjednik HRM-a kontraadmiral Predrag Stipanović, rektor Sveučilišta Split Šimun Anđelinović. 