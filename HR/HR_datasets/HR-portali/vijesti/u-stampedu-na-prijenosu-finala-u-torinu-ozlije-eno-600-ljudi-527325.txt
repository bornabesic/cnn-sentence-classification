Gotovo 1400 osoba ozlijeđeno je u stampedu na prijenosu finala Lige prvaka u Torinu u subotu navečer, od kojih je najmanje osam teško ozlijeđeno, a dvoje je u kritičnom stanju, prenose u nedjelju talijanski mediji pozivajući se na hitne službe. Stampedo je nastao na torinskom gradskom trgu San Carlo na kojem je oko 30 tisuća ljudi pratilo utakmicu između lokalnog kluba Juventusa i Real Madrida u Cardiffu. Torinska policija objavila je da je stampedo možda izazvao netko tko je zapalio vatromet. Liječnici se bore za život jednog djeteta i jedne žene. Izvjestitelji francuske novinske agencije s trga prenijeli su da je kaos nastao desetak minuta prije kraja nogometne utakmice i da je panika rezultat vatrometa i toga što je jedna ili više osoba tvrdila da se radi o eksploziji bombe. Navijači su iznenada počeli bježati nakon što je Real Madrid zabio treći gol u 64. minuti igre i mnogi su padali ili su srušeni. List La Stampa izvijestio je da je uzrok kaosa mogla biti i barijera koja se srušila dok su navijači pokušavali pobjeći s trga. "Ljudi su vrištali i gurali se, nastao je divlji stampedo", kazao je jedan svjedok. "Potresen sam, podsjeća me na Heysel", kazao je jedan navijač za talijansku novinsku agenciju Ansu.   "Nadamo se da će sve biti ubrzo bolje", kazao je trener Juventusa Massimiliano Allegri u Cardiffu. Predsjednik kluba Andrea Agnelli rekao je: "Izviješten sam i moje su misli s onima koji su ozlijeđeni u noći koja je trebala biti noć slavlja”. "Potresen sam, podsjeća me na Heysel", kazao je jedan navijač za talijansku novinsku agenciju Ansu. Na utakmici Europskog kupa između Juventusa i Liverpoola 1985. na stadionu Heysel u Bruxellesu 39 navijača izgubilo je život kada se na njih srušio zid. Nogometaši Real Madrida postali su prva momčad u povijesti koja je obranila naslov Lige prvaka nakon što su u finalnom dvoboju u Cardiffu pobijedili torinski Juventus s 4-1 (1-1).