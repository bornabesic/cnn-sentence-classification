Mnoge muslimani diljem svijeta u srijedu je neugodno zatekla pobjeda Donalda Trumpa na američkim predsjedničkim izborima te strahuju da će novi stanar Bijele kuće zaoštriti napetosti između Zapada i islama i dodatno radikalizirati džihadiste.  Egipatski predsjednik Hosni Mubarak prvi je svjetski lider koji je čestitao Trumpu na pobjedi, objavio je njegov ured. No obični Egipćani strahuju da je Trumpova pobjeda dar na pladnju džihadistima koji će je obilato koristiti za propagandu.    Strahuju i od toga da će novoizabrani predsjednik provesti u djelo obećanje iz kampanje o zabrani useljavanja muslimana u Sjedinjene Države.  "Trump je u svome govoru na temu muslimana odabrao vrlo zapaljivu retoriku. Njegovi birači očekivat će da on ta izborna obećanja i ispuni. Zabrinjava me kako će to utjecati na muslimane u SAD-u i u ostatku svijeta", kaže Yenny Wahid iz Indonezije.  U svijetu je 1,6 milijarde muslimana koji nisu jedinstveni jer ispovijedaju različite oblike islama, žive u državama različitih režima i dakako imaju različita politička stajališta. Međutim, Trumpova obećanja iz kampanje da će muslimanima zabraniti ulazak u zemlju ili ih temeljito preispitati prije nego im to dopusti, te protuislamsko raspoloženje brojnih Trumpovih birača razlozi su za zabrinutost muslimana diljem svijeta. U Egiptu mnogi nisu zadovoljni pobjedom Trumpa, ali ne bi pozdravili ni pobjedu demokratkinje Hillary Clinton. Zamjeraju joj da je kao američka državna tajnica 2011. u vrijeme Arapskog proljeća stajala uz autokrata Hosnija Mubaraka koji je u konačnici pobunom ipak svrgnut nakon više desetljeća na vlasti.  Većina drugih muslimanskih zemalja u Trumpu vidi prijetnju. "Što god da se dogodi Americi održava se na ostatak svijeta i sva ona Trumpova obećanja u pogledu crnaca, muslimana, manjina ne daje nam razloge za veselje", kaže Ganiu Olukanga, musliman iz nigerijske prijestolnice Lagos. "Trumpova pobjeda bit će divovski dar džihadističkome pokretu koji slabi dajući mu novu hranu", smatra profesor Ammar Rashid, član pakistanske radničke stranke . "Ako se džihadistička ideologija nečime hrani, onda je to zacijelo predstavljanje SAD-a kao zlog protumuslimanskog križara. A Trumpova pobjeda za to je dušu dala", kaže Rashid.  U kampanji je Trump napadao protivnike zamjerajući im da ne žele vidjeti prijetnju militantnog islama svijetu i obećavao da će se on s time brzo obračunati. Jednako tako džihadisti zamjeraju ostalim muslimanima da ne vide stvarno stajalište SAD-a prema muslimanima, a sada je ono razotkriveno.  "Maske su pale", pišu korisnici džihadističkih društvenih mreža. Ima i muslimana koji ne gube nadu, poput Umera Daudzaija, bivšeg afganistanskog ministra unutarnjih poslova. On podsjeća da je Ronald Reagan, američki predsjednik od 1981. do 1989. "okončao Hladni rat. Nadam se da će Donald Trump završiti sve ratove i postati junak mira u svijetu". Organizacija islamske suradnje (OIC) koja predstavlja muslimanske države, nije se  u srijedu oglasila o pobjedi  Trumpa na predsjedničkim izborima.  U Indoneziji, najmnogoljudnijoj muslimanskoj državi, dužnosnik najvišeg vjerskog tijela poručuje da će Trumpova pobjeda stvoriti nove napetosti između SAD-a i islamskog svijeta. Trumpovi komentari o muslimanima "negativni su, cinični", kaže Din Syamsuddin, visoki dužnosnik u Indonezijskom vijeću ulema te podsjeća "Trump je zaboravio da su brojni Amerikanci useljenici". Saudijska Arabija, čvrsta američka saveznica, priopćenjem je čestitala Trumpu na pobjedi. Ipak je jedan od najpopularnijih saudijskih klerika na Twitteru napisao, ali pritom nije naveo Trumpovo ime, da "se Amerika urušava i ide prema propasti". U Pakistanu je senator i bivši veleposlanik u Washingtonu Sherry Rehman rekao da bi Trumpova protumuslimanska retorika mogla baciti sjenu na odnose dvije zemlje. U Bangladešu je vladin dužnosnik, pod zaštitom anonimnosti, izrazio zabrinutost pitanjem "Očekuju li nas novi ratovi". Obični ljudi u Dhaki, glavnome gradu Bangladeša, nadaju se da će kada jednom preuzme dužnost Trump ublažiti svoja stajališta. "Nadam se razlici između Donalda Trumpa (kandidata) i Donalda Trumpa predsjednika", kaše Asif Iqbal, službenik u privatnom sektoru i predviđa "Predsjednik Trump bit će zreliiji od pojedinca Trumpa".  >> Tko će biti na ključnim mjestima uz Trumpa? Ovako bi mogao izgledati novi sastav Bijele kuće 