Nakon predsjedničkih izbora u SAD-u jedno je sigurno: s Donaldom Trumpom Amerika je dobila najslikovitijeg stanara Bijele kuće u povijesti koji se za svog života okušao u cijelom nizu poslovnih pothvata, a u gotovo svima je bio vrlo uspješan. Podizao je i uređivao nebodere diljem svijeta, otvarao kasina, vodio televizijske emisije, osnovao vlastito sveučilište, pokrenuo aviokompaniju namijenjenu bogatima, upravljao izborom za Miss svijeta, organizirao biciklističke utrke. Rezultat? Budući predsjednik SAD-a jedan je od najbogatijih ljudi svijeta, a njegova imovina vrijedna je, prema grubim procjenama, oko 3,7 milijardi dolara. Trump je rođen 1946. u Queensu, četvrti grada New Yorka kao dijete poduzetnika njemačkog podrijetla Freda Trumpa i Mary, podrijetlom Škotkinje. Od rane mladosti pokazivao je svoj “živahni karakter” pa je s 13 godina izbačen iz osnovne škole. Otac ga potom upisao u NYMA, privatnu vojnu školu stotinjak kilometara od New Yorka, u kojoj je završio osmi razred i cjelokupnu srednju školu po programu gimnazije. Ali sada po nešto drugačijim pravilima ponašanja. Tijekom školovanja nosio je vojnu uniformu, dizao se u 6 ujutro, na počinak odlazio u 22 sata kada su se gasila svjetla. Riječju, živio je pod vojnom stegom, a slobodno vrijeme, kao svi kadeti, provodio je na temeljnoj pješačkoj obuci učeći stupati i rukovati oružjem. Poslije je Trump izjavio kako su mu godine provedene u NYMA pružile više vojnog iskustva nego što bi to učinila godina ili dvije dana na terenu u sklopu borbenih vojnih postrojba. Nakon srednje škole 1968. završio je i studij financija i ekonomije pri Sveučilištu Pennsylvania te se otišao raditi u obiteljskoj tvrtki u očevu vlasništvu. U to vrijeme tvrtka “Elizabeth Trump&Son”, nazvana po Donaldovoj baki i ocu, bila je uspješna građevinska kompanija, no pravi je rast tek slijedio. Donald Trump je u kratko vrijeme uvjerio oca da mu da samostalni projekt, pa mu je povjereno upravljanje napuštenim apartmanskim naseljem Swifton Village, koje je Donald obnovio i potom relativno brzo prodao uz veliki profit za tvrtku. Bio je to svojevrsni okidač pa je Donald Trump već 1971. imenovan glavnim direktorom tvrtke. Prva stvar koju je učinio bila je promjena imena kompanije u The Trump Organization. A zatim je počela velika ekspanzija. Sjedište tvrtke preselio je na Manhattan te započeo niz velikih projekata. Sedamdesetih godina prošlog stoljeća gradnja kongresnog centra Jacobs Javits, velebnog hotela Grand Hyatt te cijeli niz projekata obilježili su građevinsku scenu New Yorka. A potom se Donald Trump odlučio za znatno veći zalogaj. Počeo je graditi niz ekskluzivnih poslovno-stambenih nebodera sa svojim imenom pretvarajući prezime Trump u svojevrsni brend. Počelo je s Trump Plazom na Trećoj aveniji u New Yorku, potom je slijedio Trump Tower, neboder s 58 katova također na Manhattanu, pa je Harrah’s Trump Plaza u Atlantic Cityju... Danas diljem SAD-a, ali i na bogatim i mondenim mjestima poput Dubaija, Bakua u Azerbajdžanu, Istanbula koči se niz velebnih nebodera u kojima najam ili kupnja jednog četvornog metra stoji pravo malo bogatstvo. I svi su ti neboderi gotovo popunjeni. Ovladavši nekretninskim biznisom, Trump se prebacuje i na druga poslovna polja. Otvorio je kasino u Atlantic Cityju, koji mu se ubraja u jedan od rijetkih poslovnih neuspjeha pa ga se riješio nakon bankrota kazina. Ali su zato poslovi na ostalim područjima doslovno cvali. Otvorio je niz ekskluzivnih terena za golf, postao vlasnikom svjetske licencije za Miss Universe, Miss SAD-a i Miss Teen SAD-a... Ulagao je i u sport, organizirao USFL ligu američkog nogometa, pokrenuo i Trump University, sveučilište specijalizirano za izučavanje nekretninskih poslova... Ipak, možda najzvučniji posao bilo mu je vođenje TV emisije “The Apprentice” u kojoj je, u maniri voditelja, zapošljavao i otpuštao mlade poduzetne ljude u svojoj tvrtki. Ovaj mu posao nije bio jedan od najunosnijih, no tijekom 14 godina prikazivanja showa primio je za svoje sudjelovanje od televizijske kompanije NBC više od 212 milijuna dolara. Trump je uvijek imao oko za lijepe žene, pogotovo za one podrijetlom iz istočne Europe. Tri je puta ulazio u brak, a prva supruga bila mu je Čehinja Ivana. Nakon što se od nje rastao, druga supruga ubrzo mu je postala vitka plavuša iz Georgie Marla Maples, a treća supruga i buduća prva dama SAD-a postala je Slovenka Melania Knauss.      >> Trumpu podmeću lažne izjave. Jeste li nasjeli? Osim ljubavi prema poslu i lijepim ženama, treća je Trumpova strast politika. Već je 2000. pokušao izaći na izbore za predsjednika SAD-a kao predstavnik reformističke stranke, no odustao je od nauma. Ovaj puta ne. Kao republikanac ušao je u Bijelu kuću, gdje će preuzeti dužnost u siječnju 2017. A iako Donalda Trumpa njegovi protivnici prikazuju kao gruba i neobrazovana, on se već godinama poziva na svog ujaka Johna G Trumpa tvrdeći kako su “pametni geni” na njegovoj strani. Naime, John Trump bio je profesor na prestižnom MIT-ju od 1936. sve do smrti sedamdesetih godina, a ujedno je bio jedan od vodećih ljudi američkog radarskog programa. Osmislio je i rendgenske uređaje, a FBI mu je povjerio da pregleda dokumente i opremu Nikole Tesle nakon što je znanstvenik preminuo u hotelu New Yorker.      