Foto: Index  NA POLJANI pokraj austrijskog gradića Bleiburga i ove će se svibanjske subote okupiti tisuće ljudi. Doći će se prisjetiti kako su njihovi preci, u danima nakon završetka 2. svjetskog rata, boreći se bježali pred partizanskim jedinicama. Gotovo svi koji dođu u Bleiburg žalit će za ustašama, ali mogli bi se prisjetiti i četnika, nedićevaca, Čerkeza, Kozaka, slovenskih domobrana i belogardejaca koji su preživjeli kapitulaciju Italije dvije godine ranije.   Svi su oni u istim kolonama bježali pred partizanima, usput se boreći, čime su se i službeno stavili izvan zaštite ratnog prava jer rat je već službeno bio gotov, nadajući se da će ih britanska vojska prihvatiti. No, Britanci su ih predali Narodno oslobodilačkoj vojsci Jugoslavije, poštujući saveznički dogovor da se suborci nacista imaju predati onoj vojsci protiv koje su se borili. Policija pojačala kontrole stiliziranih nacista Već desetljećima potomci ustaša i njihovi obožavatelji dolaze na bleiburško polje žaliti za trenutkom kada su konačno morali položiti oružje. Sam Bleiburg nije bio mjesto kažnjavanja zločinaca, niti zločina nad nevinima, jer bilo je i takvih među onima koji su s tim vojskama bježali, ali je najbliže što su mogli prići nekadašnjoj Jugoslaviji i obilježiti svoju predaju. Desetljećima je bleiburško okupljanje bilo manifestacija slavljenja ustaštva, a Bleiburgom se nazivala odmazda partizana koja je uslijedila nakon što su kolone zarobljenika prešle jugoslavensku granicu. Ispravnije bi bilo Bleiburgom nazivati samo predaju, jer na tom polju u austrijskoj nedođiji nikakav zločin nije počinjen.  Godinama se i pod pokroviteljstvom Sabora u Bleiburgu kitilo ustaškim insignijama, crnim kapama s klempavim U, maštovito kombiniranima s crnim mini suknjama, a nezaobilazni su bili u drvu izrezbareni poglavnikovi portreti, ili loše otisnute fotografije Rafaela Bobana i Jure Francetića. No, posljednjih godina austrijska policija je pojačala kontrole i sve je manje onih koji se uspijevaju na polju pojaviti kao stilizirani nacisti. Prijavljeni kao crkveni skup, austrijski Zeleni i Socijaldemokrati traže zabranu I Počasni bleiburški vod, društvo koje organizira svibanjsko okupljanje, prošle godine je letkom upozorilo da je "prije, za vrijeme i nakon komemoracije na Bleiburškom polju, zabranjeno nošenje bilo kakve odore, njenih dijelova ili vojnog znakovlja ili njenih imitacija, posebice vezanih uz vojske Sila osovine ili njenih saveznika tijekom Drugog svjetskog rata". Plašili su se da će im Austrijanci zabraniti održavanje skupa pretjeraju li s nostalgijom za nacizmom. S pravom ih je bilo strah jer su ove godine koruški Zeleni i socijaldemokratski načelnik Bleiburga pozvali na izmjenu zakona i zabranu skupa, službeno prijavljenog kao crkveni skup, koji se održava na privatnom polju u vlasništvu Počasnog bleiburškog voda. Lokalna policija razoružala vojnike Zasad ga ne mogu zabraniti, ali zato policija kontrolira prilaze. Lani su tako pred očima gotovo čitavog hrvatskog državnog vrha razoružali vod Hrvatske vojske. Oduzeli su im puške, a ostavili cvjetne vijence i lampaše. Nije pomagalo uvjeravanje da je riječ o ceremonijalnom oružju. Austrijanci su bili neumoljivi, baš kao i Britanci desetljećima ranije. Najviše se vesele ugostitelji Ove godine na bleiburškom bi polju trebao govoriti novoizabrani predsjednik Sabora Gordan Jandroković. No, sigurno će puno veća zvijezda biti Bruna Esih, ako se pojavi. Nju je predsjednica Republike Kolinda Grabar-Kitarović dosad slala kao svoju izaslanicu na svako filoustaško okupljanje, ali je prije nekoliko mjeseci bila prisiljena otići iz udruge “Hrvatski križni put” u kojoj djeluje i glavni tajnik “Počasnog bleiburškog voda” Bože Vukušić. Esih je udrugu morala napustiti kada se kandidirala za zagrebačku gradonačelnicu i otada traje sukob društva okupljenog oko nje i organizatora bleiburškog skupa. Prošle je godine, pak, svu pažnju pokupio Zlatko Hasanbegović, tadašnji i sadašnji idol zaljubljenika u ustaški pokret.   Okupljanju na bleiburškom polju se ipak najviše vesele poduzetni lokalni ugostitelji. Oni žednoj i gladnoj gomili svake godine prodaju ogromne količine piva i kobasica. Zasigurno bi najradije da se skup održava puno češće jer takve prilike za zaradu u Bleiburgu ne događaju se baš često.  U ime Hrvatskog sabora sutra će na Bleiburg otići već spomenuti novi šef sabora Gordan Jandroković, a pojavit će se i potpredsjednik sabora Milijan Brkić, te zastupnici Miro Kovač, Ivica Mišić, Josip Đakić, Ivan Šipić i Zlatko Hasanbegović.