U Socijaldemokratskoj partiji Hrvatske koncentrirani su na iduću srijedu i saborsku raspravu o nepovjerenju ministru financija Zdravku Mariću, o čijem rezultatu ovise idući potezi vodstva najjače opozicijske stranke. Izglasa li Sabor nepovjerenje Mariću, u SDP-u će tražiti raspisivanje prijevremenih izbora i, zajedno s HSS-om i HSU-om, ponuditi Istarskom demokratskom saboru i Hrvatskoj narodnoj stranci formiranje velike izborne koalicije, potvrdio je za Jutarnji list jedan od najbližih suradnika Davora Bernardića. “U srijedu će se vidjeti tko je prava opozicija, a tko drži figu u džepu. Padne li Zdravko Marić, Plenković će morati raspisati izbore, a to je naša šansa. S IDS-om i HNS-om, jači smo nego HDZ, i to je dokaz kako je naš zahtjev za izglasavanje nepovjerenja Mariću bio dobar taktički potez. Nadam se da se u IDS-u sjećaju kako su Bernardić, Zlatko Komadina i Rajko Ostojić uvijek zagovarali suradnju s njima, a sada dolazi vrijeme da obnovimo veze jer dijelimo jednake vrijednosti”, rekao je dužnosnik SDP-a. Na naše pitanje kako u slučaju prijevremenih izbora misle anulirati prednost koju ima HDZ, ponovio je da je Bernardić u stalnoj vezi s Borisom Miletićem i Ivanom Vrdoljakom, “i sigurno su razgovarali što će napraviti u slučaju prijevremenih parlamentarnih izbora”. Samo što su vodeći dužnosnici SDP-a i HNS-a, kao dvije glavne opozicijske stranke, itekako svjesni kako je u posljednjim ispitivanjima javnosti HDZ ima uvjerljivu prednost. Prema prošlotjednom Crobarometru, HDZ travanj završava s potporom od 32,2 posto, dok SDP uživa potporu 22,7 posto birača što je malo bolje nego u ožujku, kada je imao 21,6 posto. Živi zid je sa 7,9 posto na trećem mjestu (u ožujku 7,7 posto), a Most je četvrti sa 7,7 posto (u ožujku 8,6 posto), IDS uživa potporu od 3,2 posto, Milan Bandić 365 ima potporu od tri posto (u ožujku obje stranke 1,6 posto). HSS ima potporu od 2,4 posto, a HNS 2,3 posto. Prema CroDemoskopu, početkom travnja HDZ je dobio 31,3 posto (prema 32,8 posto iz ožujka), a SDP je zaustavio negativni trend i zabilježio rast izborne podrške za vodeću oporbenu stranku na 22,8 posto, prema 21,6 posto iz ožujka. U SDP-u su jučer odbacili informaciju koja se pojavila u nekim medijima, prema kojoj bi se parlamentarni izbori mogli održati kada i drugi krug lokalnih izbora, a to je 4. lipnja. Izbori se moraju raspisati barem 30 dana prije održavanja, što znači kako bi u idućih pet ili šest dana Plenković morao podnijeti ostavku, Sabor se raspustiti, a predsjednica Kolinda Grabar-Kitarović hitno donijeti odluku o još jednim izborima. Takav rasplet jednostavno nije izvediv, komentiraju na Iblerovu trgu. Iako u SDP-u kažu da žele veliku koaliciju, dojam je da su rezervirani oko toga što će napraviti HNS. Nije im dobro sjelo nedavno HNS-ovo istraživanje po kojem je Ivan Vrdoljak najprihvatljiviji vođa oporbe, i sada se čeka kako će se HNS ponašati u krizi Vlade. S druge strane, u SDP-u znaju da ne mogu zanemariti snagu koju ima Vrdoljakova stranka. Na na dvama posljednjim parlamentarnim izborima, 2015. i 2016., njihovi kandidati osvojili su 100, a onda 140 tisuća preferencijalnih glasova. Još uvijek je pitanje bi li opozicija mogla profitirati od ponovljenih izbora, posebno jer se HNS i SDP na državnoj razini sve više razlikuju.