Prigodom komemoriranja obljetnice proboja jasenovačkih logoraša, koja se ove nedjelje u Jasenovcu održava u organizaciji Saveza antifašističkih boraca Hrvatske i Antifašističke lige Hrvatske, bivši hrvatski predsjednik Stjepan Mesić i počasni predsjednik SABA rekao je kako želi odati počast svim nevinima pobijenima u najvećem i najstrašnijem logoru ustaške tzv. Nezavisne Države Hrvatske, ali i reći pravu istinu o Jasenovcu i o Pavelićevoj državi. Šutjeti o Jasenovcu, šutjeti danas, to ne bi značilo samo izbjegavati osudu ovdje počinjenih zločina. To bi bilo ravno samoubojstvu demokratske, na antifašizmu zasnovane hrvatske države, rekao je Mesić u Jasenovcu gdje se okupilo više od dvije tisuće ljudi. "Govorimo istinu i upravo zato smo nekima neugodni, nekima smetamo. Pa nam predbacuju, optužuju nas čak, da bojkotiramo žrtve i politiziramo Jasenovac. Lažu!", dodao je. Naglasio je da je činjenica što se ove godine održavaju, uz onu službenu, još dvije komemoracije u Jasenovcu, posljedica politike; baš kao što je i sam Jasenovac bio odraz, izraz i instrument politike. "Logor u Jasenovcu u koji su ljudi dopremani i gdje su ubijani, samo i isključivo zbog nacionalnosti ili vjere, kao i zbog drugačijeg svjetonazora, bio je izraz ustaške, a ne hrvatske, nego ustaške politike", kazao je. To je, ustvrdio je, bila zločinačka politika, dok se danas, kaže, vodi politika sakrivanja, negiranja, ili u najmanju ruku relativiziranja tih zločina, uz neskriveno obnavljanje idejne osnove ustaške zločinačke države. "Ako netko govori kao ustaša, ako zastupa i promiče ideje što su ih zastupali ustaše, ako ističe njihovo znakovlje i simbole, ako pjeva njihove pjesme, onda je on ustaša. I zato nije nikakvo pretjerivanje, a još manje laganje, ako se kaže, da se nad današnju Hrvatsku nadvio ustaški zloduh", rekao je. Mesić ističe da Hrvatska mora ostaviti iza sebe golemu povijesnu laž, lansiranu i poticanu s jasnim političkim ciljevima. "Tek onda, kada bez i najmanje rezerve stvari postavimo na njihovo mjesto, tek onda kada uklonimo i najmanju sumnju o tome tko je stajao na pravoj, a tko na krivoj, zločinačkoj strani u Drugom svjetskom ratu, riješit ćemo se i podjela i opterećenosti prošlošću", rekao je. To je, uostalom, naš dug prema svima kojima danas odajemo počast, prema svakome ubijenome, ali i prema svakome u borbi protiv fašizma poginulome Hrvatu, Srbinu, Židovu, Romu, ili pripadniku bilo koje nacionalnosti. I to je naš dug prema onima koji dolaze, naglasio je. Njegov je govor više puta prekidan burnim ljeskom. "Mi ne politiziramo žrtve Jasenovca, niti ih bojkotiramo. Mi te žrtve duboko poštujemo, a bojkotiramo one koji bez trunke pijeteta bezočno manipuliraju ubijenima, žrtvama ustaškog režima. Oni su ti koji koriste Jasenovac za promicanje svoje nakaradne teze o izjednačenosti fašizma i antifašizma, što ga za tu priliku zovu komunizmom, kao zala što ih treba odbaciti. Oni su ti, bit ću do kraja jasan, koji povijesno neosnovano stavljaju znak jednakosti između komunizma i antifašizma", rekao je. Dodao je i kako "nezgrapni falsifikati i priglupe tvrdnje kako su u Jasenovcu komunisti ubili više ljudi, nego ustaše, neće ama baš ništa promijeniti". No, ističe, krajnje je opasno što se takvi falsifikati počinju prikazivati u školama, i to na satu vjeronauka. Naglasio je također da neće popustiti pritisku na vlast, kako bi, ne samo prestala tolerirati manifestacije ustaštva, praviti se prema njima gluha i slijepa, nego ih počela i kažnjavati. "Ako to ne učinimo, izdali smo žrtve kojima se danas klanjamo, kao i sve one hrabre borce Narodno-oslobodilačkog pokreta koji su dali živote za Hrvatsku bez ustaštva...izdali smo i sve one koji su u devedesetim godinama stali na branik Hrvatske, jer oni u golemoj većini ovakvu Hrvatsku nisu željeli", naglasio je Mesić u govoru. Tijekom komemoracije u Jasenovcu, na kojoj je bio i predsjednik SDP-a Zoran Milanović te bivši hrvatski predsjednik Ivo Josipović, vijence su kod spomenika žrtvama položila brojna izaslanstva i to Saveza antifašističkih boraca i antifašista Hrvatske, potpredsjednica Hrvatskog sabora Milanka Opačić, predstavnici Srpskog narodnog vijeća, Antifašističke lige, Saveza Roma Kali Sara, kao i Vijeća romske manjine Zagreba te predstavnici stranaka: SDP-a, Hrvatskih Liberala, SRP-a i drugih. Vijence su položila također i izaslanstva Rusije, SAD-a Srbije, i Novog Zelanda. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!