Nakon što se poduzetnik Mate Rimac jučer obrušio na HRT-ova voditelja Aleksandra Stankovića zbog ''lošeg'' vođenja emisije Nedjeljom u dva u kojoj je gostovao slovenski poduzetnik Igor Akrapovič, oglasio se i prozvani voditelj. Kako smo jučer pisali, Rimcu se nije svidjelo kakva je pitanja Stanković postavljao poduzetniku te mu je zamjerio što "ni jednu sekundu nije potrošio na razgovor izvan granica ograničenog mikro lokalnog uma" te je sada vidio "tko kakav mindset ima". Istaknuo je i da zbog toga ne daje intervjue domaćim medijima te da je i Stankovića već jednom odbio za gostovanje u njegovoj emisiji. No čini se da je na kraju ipak promijenio svoje mišljenje. Aleksandar Stanković na Facebook-stranici emisije "Nedjeljom u dva" napisao je kako je namjeravao žestoko odgovoriti Rimcu na njegove kritike, ali da mu se Rimac u međuvremenu javio te da su dogovorili skoro gostovanje u njegovoj emisiji. – Poduzetnik Mate Rimac imao je žešće primjedbe na emisiju s Akrapovičem. Namjeravao sam mu jednako žestoko sutra odgovoriti (jutro je pametnije od večeri), međutim, prije pola sata javio mi se i, da sada ne prepričavam sadržaj razgovora jer to ne bi bilo pristojno, dogovorili smo skoro gostovanje u "Nedjeljom u dva" – napisao je Stanković na Facebooku. Mladi poduzetnik u međuvremenu je izbrisao svoj status na Facebooku.