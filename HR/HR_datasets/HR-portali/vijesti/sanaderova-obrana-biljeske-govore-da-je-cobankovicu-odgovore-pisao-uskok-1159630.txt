Na zahtjev obrane Ive Sanadera, u sudski spis u slučaju Planinska nedavno su uvrštene bilješke iz kojih je tijekom ispitivanja u svibnju 2013. čitao bivši ministar poljoprivrede Petar Čobanković. Bilješke na 10 stranica, čiji je preslik dobio Večernji list, sadrže natuknice u kojima se govori o kupoprodaji zgrade u Planinskoj ulici od tvrtke bivšeg HDZ-ova saborskog zastupnika i vlasnika mesnice Fiolić Stjepana Fiolića. Gulio krumpire Sanaderu se sudi pod optužbom da je primio 17 milijuna kuna “provizije” nakon što je zgradu kupilo ministarstvo kojem je tada na čelu bio Čobanković. Iako je priznao da je državni proračun u tom poslu oštetio za desetke milijuna kuna, Čobanković novac nije morao vratiti. Umjesto toga, zatvorska kazna od godinu dana zamijenjena mu je radom za opće dobro, koji je odradio u Caritasovoj pučkoj kuhinji u Osječkoj biskupiji. Sanaderova obrana tijekom postupka u više je navrata tvrdila da je Čobanković u svjedočenju kojim je teretio Sanadera čitao iz bilješki koje mu je unaprijed pripremio USKOK. Time su insinuirali da je tužiteljstvo instruiralo Čobankovića kako bi “utopio” Sanadera, a sam se izvukao uz dosad nezabilježeno nisku kaznu za korupciju. Preslik bilješki usporedili smo sa zapisnikom s rasprave na kojoj je svjedočio Čobanković, a usporedbom tih dokumenata doista se vidi da je tužitelj pitanja Čobankoviću postavljao redoslijedom koji je naveden u bilješkama. Čobanković je tako u svom iskazu redom navodio da je za zgradu u Planinskoj prvi put čuo 2006., da je kupoprodajna cijena trebala biti oko 25 milijuna kuna, čime bi se dobilo 60 posto vlasništva, da je kupnju odobrio Sanader, govorio je o sastanku nakon stranačkog skupa u Karlovcu na kojem su bili HDZ-ovi dužnosnici... Svjedočenje je prekinuo Sanaderov odvjetnik Čedo Prodanović, prigovorivši da svjedok čita unaprijed napisane odgovore, na što je sudsko vijeće Čobankovića upozorilo da pri davanju iskaza ne smije čitati bilješke. Tada je, međutim, odbilo prijedlog da se bilješka uvrsti u spis, ali Sanaderova obrana tijekom suđenja je nastavila s optužbama da je tužitelj Sanaderu postavljao pitanja po unaprijed dogovorenom redoslijedu. Da je tomu tako, tvrdio je i sam bivši premijer prozivajući svog nekadašnjeg ministra da je “za tu predstavu i priznanje navodne krivnje dobio već poznatu kaznu da nekoliko mjeseci guli krumpire”. ‘Ne znači to puno’ Bilješku u koju Sanaderovi odvjetnici polažu nade ostali uključeni u postupak ne smatraju, međutim, nečim što bi moglo donijeti preokret u finišu suđenja. Čobankovićev odvjetnik Mate Matić kaže da ne zna kako je Čobanković svjedočio 2013. jer osobno nije nazočio svjedočenju. Tumači, međutim, kako je logično da je Čobanković izlagao u okviru onoga za što je bio optužen. – On je kao okrivljenik mogao govoriti što hoće, odnosno sve što mu može ići u prilog, no kao svjedok je bio dužan govoriti istinu. Kazna za lažno svjedočenje je do tri godine zatvora i sumnjam da bi Čobanković iznosio stvari iza kojih ne stoji – tumači Matić. Da uvrštavanje Čobankovićeve bilježnice u spis ne može značiti puno za sam predmet, smatraju i drugi upućeni u proces. Presudnom ne smatraju ni činjenicu da su u bilješci navedena i pitanja redoslijedom kojim su postavljana. – Tko kaže da mu ta pitanja nije dao njegov odvjetnik? Sanaderova obrana morala bi dokazati ne samo da je Čobanković instruiran nego i da nije govorio istinu, što je teško očekivati s obzirom na to da je njegovo svjedočenje potvrdio i Stjepan Fiolić – tumače upućeni. Ističu da se okrivljenik u davanju iskaza ima pravo služiti promemorijom te kako je teško očekivati da će netko “iz glave” svjedočiti o nečem tako složenom kao što su sjednice i odluke Vlade, i to nakon nekoliko godina. Uvjereni su da se obrana bivšeg premijera “lovi za slamku”. Novo ročište zakazano je za danas, a presuda se očekuje u travnju. >> Dragičević: Nazvali ste Barišića i rekli mu da ovi ne priznaju hrvatsku vladu i njezine odluke jer ne žele poslovati s nama >> Ivica Kirin: Danas ne bih svjedočio, protiv mene se zbog iste stvari vodi paralelni postupak