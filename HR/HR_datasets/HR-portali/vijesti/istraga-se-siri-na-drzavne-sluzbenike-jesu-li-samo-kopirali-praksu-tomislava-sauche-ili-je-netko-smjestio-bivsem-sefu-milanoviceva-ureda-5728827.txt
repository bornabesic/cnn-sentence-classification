Je li istraga o isplatama dnevnica za nepostojeća putovanja u Uredu Vlade koju je naložio premijer Andrej Plenković spasila Tomislava Sauchu, prijašnjeg predstojnika Ureda premijera Zorana Milanovića? Za sada je to još teško reći. Međutim, rezultati provjera u Vladi definitivno su naopačke okrenuli istragu koju je USKOK do sada vodio isključivo protiv Sauche. Posve je jasno da Saucha nije mogao nalagati otvaranje putnih naloga za nepostojeća putovanja nakon odlaska sa spomenute pozicije. A netko je to činio. Na USKOK-u je sada da razjasni cijelu situaciju i praktično ispočetka provede cijelu istragu o svim spornim isplatama dnevnica. Za istražitelje su u ovom trenutku, kako doznajemo, sve mogućnosti otvorene. No, po svemu sudeći istraga ovaj put teško može zaobići i same službenike u Uredu Vlade s obzirom na to da su sporni nalozi otvarani tijekom dva, a možda i tri mandata različitih vlada. Ne želeći prejudicirati ničiju krivnju, ipak moramo napomenuti da je krug potencijalnih osumnjičenika dosta uzak. Tomislav Saucha već ima svojstvo okrivljenika i upitno je hoće li istražitelji tek tako odustati od optužbe protiv njega. No, tko je još sudjelovao u “krađi” dnevnica? Istražitelji će zasigurno provjeriti je li netko od službenika iz Vlade “radio” zajedno sa Sauchom, a onda nastavio s već uhodanim načinom prevara i nakon Sauchina odlaska. Druga je mogućnost da je netko od službenika uočio kako je izvlačen novac za dnevnice, pa je i sam odlučio okoristiti se na isti način. Ili je posrijedi velika urota, da je Tomislavu Sauchi netko stvarno dobro smjestio cijelu priču s dnevnicama. To bi u središte istrage dovelo više službenika iz Vlade koji su Sauchu izravno povezivali s lažnim putnim nalozima za trojicu Milanovićevih savjetnika, što se prvenstveno odnosi na njegovu prijašnju tajnicu Sandru Zeljko koja je i dalje na istoj poziciji u Uredu premijera Plenkovića. Ukoliko je Zeljko povezana s isplatama dnevnica, radi se o iznimno važnom sigurnosnom pitanju, jer ona i u Uredu premijera Plenkovića ima pristup najpovjerljivijim dokumentima Vlade. U kojem će smjeru istraga otići trebalo bi se ubrzo doznati.