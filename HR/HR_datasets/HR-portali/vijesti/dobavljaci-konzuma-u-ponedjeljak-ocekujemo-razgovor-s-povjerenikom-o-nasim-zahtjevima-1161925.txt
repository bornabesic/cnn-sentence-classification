Nakon sastanka u subotu na zagrebačkom Žitnjaku, predstavnici Koordinacije proizvođača i dobavljača Agrokora kazali su da već u ponedjeljak očekuju poziv na sastanak s novoimenovanom povjerenikom u Agrokoru, kojemu će iznijeti svoje osnovne zahtjeve kako bi nastavili isporuke robe Konzumu. Zoran Stanković, član Uprave Atlantic grupe, kazao je u ime Koordinacije kako će po njihovim informacijama povjerenik u Agrokoru biti imenovan u ponedjeljak ujutro. "Već u ponedjeljak očekujemo sastanak s novoimenovanim povjerenikom, kojemu ćemo iznijeti zahtjeve koje smo još prije desetak dana iznijeli bankama. Vjerujemo da će ih on prihvatiti i da ćemo se dogovoriti po pitanju ispunjavanja tih zahtjeva i da ćemo tada moći nastaviti s redovnim isporukama roba prema Konzumu", kazao je Stanković. Koordinacija proizvođača i dobavljača koncerna Agrokor izvijestila je u petak kako od subote kreće obustava isporuke roba tom koncernu, koja će trajati do dogovora s bankama. Stanković je danas ponovio tri osnovna zahtjeva dobavljača, koja su, smatra, jednostavna za rješenje. "Prvi je da se prihvati naš prijedlog otplate starih potraživanja prema Konzumu, drugi da se riješi pitanje regresnog duga koji postoji prema dobavljačima Agrokora i da se vrati na Agrokor, te da se osigura prioritetno plaćanje novih isporuka Konzumu od ponedjeljka nadalje", kazao je Stanković. Vjeruje da će isporuke Konzumu krenuti već u ponedjeljak jer, kaže, zahtjevi dobavljača jednostavni su za rješavanje i razumljivi. "Vjerujemo da će povjerenik biti spreman, u suradnji sa savjetničkim timom koji je tamo već više od mjesec dana, i razumjeti da li koncern Agrokor te zahtjeve može zadovoljiti. Mi vjerujemo da može i nema razloga da roba u ponedjeljak ne krene pod uvjetom da su ti zahtjevi ispunjeni", kazao je Stanković. Podsjetio je da "lex Agrokor" predviđa da banke imaju prioritet naplate novog novca koji dolazi u sustav Agrokora. "Vjerujemo da će nam banke, zajedno s novim povjerenikom, potvrditi da dolazi dotok nove likvidnosti u sustav Agrokora i da će imati spremnost reći da je taj novac dovoljan da zadovolji naše zahtjeve, dakle, obročno podmirenje starog duga, rješavanje pitanja regresnog duga i plaćanje novih isporuka na vrijeme", kazao je Stanković. Nije mogao reći koliko je dobavljača prestalo isporučivati robu Konzumu, no kazao je da je na sastanku Koordinacije bilo 50-ak dobavljača. Na pitanje novinara hoće li banke imati glavnu ulogu u Agrokoru, Stanković je odgovorio da se nada da neće. "Vjerujemo da će među tih devet članova vjerovničkog vijeća, koje zakon predviđa, biti dovoljno predstavnika i malih, srednjih i velikih dobavljača da možemo zajedno donositi odluke po pitanju prioriteta podmirenja dugovanja, inače ne bismo nastavljali suradnju", kazao je Stanković. Otpis dugova ne dolazi u obzir Premda se jučer poručivalo da dobavljači koncerna smatraju da je država 'lex Agrokorom' zaštitila banke i koncern, ali ne i njih, Stanković smatra da je taj zakon potencijalno dobar, ali da će uvelike ovisiti o tome kako će se postaviti povjerenik. "Vjerujemo da će nastupati onako kako Vlada i govori, a to je štititi dobavljače. On je taj koji po zakonu ima pravo prioritetnog odlučivanja o rasporedu plaćanja iz sredstava Agrokora", kazao je Stanković. Dodao je da će dobavljači, dokle god povjerenik bude usmjeravao ta sredstva tako da održi opstojnost dobavljača, biti zaštićeni u najmanju ruku kao i banke te svi ostali vjerovnici. "Drugo i ne tražimo", kazao je Stanković, a na pitanje novinara o mogućem otpisu dugova, kazao je da to ne dolazi u obzir. "Vjerujem da će se rješenje naći, a sigurno nismo spremni ni na kakav otpis. Vjerujemo da će povjerenik i novi menadžment Agrokora naći načina da potencijalno netko od većih financijskih vjerovnika zamijeni svoje ulaganje djelomično za kapital", zaključio je Stanković. Vidaković poručila političarima: Ne skupljajte sada poene Novinarima se, kako je kazala, u svoje ime obratila i prokuristica Kraša Marica Vidaković. "Sve što očekujemo u ovom trenutku jest da povjerenik, ma tko on bio, zaštiti nacionalne i gospodarske interese, interese dobavljača, OPG-ova, srednjih poduzeća i svih onih koji imaju potraživanja od sustava Agrokor", kazala je Vidaković. Pozvala je političare da ne skupljaju sada poene jer su, kazala je, dobavljači u posljednja dva mjeseca upućivali apele svim političkim elitama, a oni ih nisu čuli. "Sada, kada je kriza na vrhuncu, svi skupljaju neke poene. Mi već dva mjeseca svoju robu dajemo, a to je 'cash' novac u sustav, i mi smo apsolutno jedini koji smo izloženi više nego što bismo trebali biti. Radili smo to iz gospodarskih razloga jer smo znali da ćemo, ako sustav padne, svi imati štetu, od dobavljača i poljoprivrednika do Agrokora i države", kazala je Vidaković. Vjeruje, dodala je, samo u povjerenika i nada se da će on prepoznati stvarne interese gospodarskog sustava Hrvatske, a to je proizvodnja. "Banke su na nama predugo zarađivale, špekulirale i nisu odgovarale na naše apele u posljednjih desetak dana", istaknula je Vidaković. Kazala je i to da nisu riješena stara potraživanja dobavljača i pitanje regresnih prava te da to očekuje od povjerenika. "Nastavit ćemo isporučivati robu Agrokoru kada povjerenik bude imenovan i kada odredi prioritete, a to je plaćanje nove robe i rješavanje starog duga", istaknula je Vidaković. Poručila je da je jasno da potraživanja dobavljača neće biti riješena u jednom danu, pa ni u mjesec dana, ali da su otvoreni za razgovore na ekonomskim osnovama. "Kako to dosad nije išlo, morali smo primijeniti sredstva koja su nam jedina ostala na raspolaganju, a to je naša roba", kazala je Vidaković. Trgovački sud u Zagrebu u petak je zaprimio prijedlog Agrokora za pokretanje postupka izvanredne uprave nad koncernom i njegovim ovisnim i povezanim društvima. Vlada je istoga dana objavila da je zaprimila obavijest Trgovačkog suda u Zagrebu o podnesenom prijedlogu za otvaranje postupka izvanredne uprave Agrokora te najavila da će sve odluke donijeti u zakonskom roku. >>Do dogovora bankara i dobavljača u Konzum stiže samo svježi kruh >>Slom Agrokora bio bi udar na poljoprivredu ravan ratnome 