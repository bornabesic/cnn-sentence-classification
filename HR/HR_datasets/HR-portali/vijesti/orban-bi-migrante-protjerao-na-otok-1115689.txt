Nordijske zemlje zatražile su od Europske komisije da natjera Mađarsku da prihvaća natrag tražitelje azila koji su prošli kroz tu zemlju na putu prema sjeveru EU, što Mađarska već nekoliko mjeseci odbija učiniti. Umjesto prihvaćanja natrag po tzv. dublinskom sustavu, mađarski premijer Viktor Orban predlaže da se oko milijun ljudi pristiglih u EU u migrantskom valu prošle i ove godine protjera, po mogućnosti na neki otok. – Moramo uspostaviti velike izbjegličke kampove izvan EU, s naoružanim redarima i financijskom pomoći Unije. To se može učiniti na velikom otoku ili dijelu sjevernoafričke obale. Svi koji su stigli ilegalno trebali bi biti vraćeni. Ondje bi mogli podnijeti zahtjev za azil – rekao je Orban u razgovoru za portal Origo. Ignoriranje dublinskih pravila Prema tzv. dublinskom sustavu, tražitelji azila kojima se odbije zahtjev u sjevernijim članicama EU trebali bi biti vraćeni u prvu zemlju EU u kojoj su registrirani, a puno je takvih slučajeva gdje je prva zemlja registracije bila Mađarska. No Mađari tvrde da je Grčka zapravo bila prva zemlja ulaska mnogih migranata i izbjeglica iz smjera Bliskog istoka i Turske, što je logično, no kako Grčka mnoge nije registrirala, već samo propuštala dalje, tako se formalno kao prvo mjesto registracije pojavljuje Mađarska. Propisi koji čine dublinski sustav još su na snazi, no masovno se ignoriraju, a ignorirala ih je i Njemačka kad je prije godinu dana počela prihvaćati registraciju tražitelja azila u Njemačkoj, a ne u prvoj zemlji ulaska u EU. Mađarska već nekoliko mjeseci svim zemljama EU koje joj žele vratiti tražitelje azila piše ista pisma koja, kako je otkrila agencija AFP, sadrže isti tekst: “Obavještavamo vas da ne možemo prihvatiti nikakav premještaj po Dublinskom ugovoru. Molimo vas da otkažete svaki premještaj koji je u tijeku i da ubuduće ne planirate premještaje u Mađarsku na temelju tog ugovora”. Danska, Finska, Island i Švedska zbog toga su pisali Europskoj komisiji tražeći da Bruxelles “odmah reagira” i donese potrebne mjere, optužujući Mađarsku za “nepoštovanje europskih zakona”, otkrila je agencija AFP koja je imala uvid u pismo nordijskih zemalja Komisiji. Mađarska vlada raspisala je referendum, koji će se održati 2. listopada, o tome treba li prihvatiti sustav kvota, izglasan u Vijeću EU prije godinu dana preglasavanjem, tj. unatoč protivljenju Mađarske, Slovačke, Češke i Rumunjske. – Volim Mađarsku upravo onakvu kakva je sada – rekao je Orban u jučer objavljenom razgovoru za portal origo.hu, sugerirajući da ne želi da se takva Mađarska mijenja dolaskom migranata. – Ne odbijemo li sudjelovati u obveznim kvotama, preseljene obitelji migranata pojavljivat će se vrata pokraj vas iz dana u dan – dodao je. Referendumska kampanja Tijekom referendumske kampanje mađarske vlasti trude se uvjeriti građane u tvrdnju da su migranti velika opasnost za Europu, a ovih dana na adrese nekoliko milijuna mađarskih birača stigla je kontroverzna brošura koja tvrdi da su London, Berlin, Bruxelles, Pariz i drugi gradovi u Europi postali “zone u koje se ne ide” zbog opasnosti od migranata. Francuzi i Britanci prosvjeduju zbog takve negativne i činjenično ne baš točne kampanje, no Mađari se brane da su brošuru složiti na temelju policijskih podataka. Predsjednica Kolinda Grabar-Kitarović u srijedu je u govoru na Općoj skupštini UN-a podsjetila da je trenutačno 50 milijuna djece istjerano iz svojih domova, a gotovo 60 milijuna nema mogućnosti pohađati osnovnu školu. – Složila bih se s mnogima koji kažu da se čak i danas, 2016., moramo odlučiti jesmo li za otvorena ili zatvorena društva. Što god učinili za očuvanje budućnosti, treba učiniti odlučno, imajući na umu vrlo jasan izbor. Mnogo toga valja napraviti. Moramo početi obnavljajući povjerenje javnosti u nacionalne vlasti i međunarodne organizacije, snažnije prihvatiti zajedničke vrijednosti, počevši s tolerancijom te postati pravi graditelji svijeta u kojem nema mjesta očaju – rekla je, među ostalim, Grabar-Kitarović.