Hrvatska je kao najmlađa članica Europske unije iskoristila 80 od 100 eura koji su joj bili na raspolaganju iz europskih fondova u razdoblju od 2007. do 2013. godine. Zvonimir Savić, analitičar Hrvatske gospodarske komore, navodi u najnovijoj analizi da je to najmanja stopa iskorištenosti europskih sredstava koji su odobreni u prethodnom proračunskom razdoblju. Usporedbe radi, ostale države članice iskoristile su 94 posto odobrenih im sredstava, uključujući i deset novih članica koje su pristupile Europskoj uniji 2004. godine. Pokaže li se točnom procjena o 80-postotnoj iskorištenosti (jer je 2016. godina bila zadnja u kojoj su države mogle povlačiti sredstva, ali ukupni podaci za 2016. još nisu objavljeni), tada je to puno bolji rezultat za Hrvatsku nego što se to govorilo prijašnjih godina. Je li bitno lošiji od drugih, moglo bi se preciznije usporediti tek kad bi se analiziralo prethodno iskustvo. Primjerice, Europska je komisija 2004. objavila da je deset tadašnjih novih članica EU u razdoblju od 1990. do 2003. godine iskoristilo od 44 do 61 posto odobrenih im sredstava. Savić se poziva na procjenu Europske komisije da bi bolje financiranje sredstvima iz fondova EU moglo podići stopu gospodarskog rasta i do tri postotna boda. – Da bismo poboljšali učinkovitost korištenja sredstava iz fondova EU i kako ne bismo ostali u donjem dijelu EU28 i EU10 ljestvice, potrebno je ubrzati pripremu i objavu natječaja, ali i sustav upravljanja i kontrole fondovima EU učiniti učinkovitijima, ako ne i jednostavnijima – navodi Savić. Hrvatska u tekućem razdoblju koje traje od 2014. do 2020. ima na raspolaganju 12,7 milijardi eura europskog novca. Do prosinca prošle godine ugovoreno je samo 9 posto tih sredstava – 1,1 milijarda, a isplaćeno samo 45 milijuna eura. Po udjelu ugovorenih sredstava lošija je od nas samo Rumunjska, a po isplaćenoj svoti Rumunjska i Slovenija u koju nije stigao ni cent. >> Ministrica Gabrijela Žalac pohvalila Sisačko-moslavačku županiju za iskorištavanje EU fondova 