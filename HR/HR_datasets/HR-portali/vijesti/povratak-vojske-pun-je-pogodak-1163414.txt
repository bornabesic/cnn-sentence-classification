 – Oni su ljudi kao i mi, prilagodit će se životu u Varaždinu i nitko nikome neće smetati. Povratak vojske u naš grad pun je pogodak. Nije vojska bauk! – zadovoljan je predsjednik varaždinskog Udruženja obrtnika Boris Kos najavom ministra obrane Damira Krstičevića da će se oko 600 vojnika useliti u vojarnu “Ivan V. Drašković”. To je dobra vijest i za 100 do 150 profesionalnih vojnika iz Varaždina i okolice, pripadnika bojne Pume, koji sad moraju putovati na posao u Našice. Na posao odlaze u nedjelju na večer ili u noći, a vraćaju se kući u petak. U Našicama žive kao podstanari pa bi ponovno otvaranje vojarne u Optujskoj ulici donijelo znatne uštede. – Vrijeme je da se Pume vrate kući! – poručio je ministar Krističević. Dio vojarne u Varaždinu pripast će vojsci, a prvi susjedi vojnicima bit će studenti jer će južni dio vojnog kompleksa koristiti Sveučilište Sjever za svoje potrebe. U obnovu objekata trebat će uložiti milijune kuna jer gotovo jedno desetljeće propadaju zarasli u korov. Osim u Varaždinu, prema planu MORH-a, ove i iduće godine popunjavaju se i vojarne u još tri grada. U Vukovaru očekuju stotinjak vojnika, u Sinju 250, a u Pločama oko 160. Prema prvim izračunima, u obnovu objekata napuštenih nakon ukidanja vojnog roka 2008. godine, trebat će na početku uložiti oko 55 milijuna kuna. U MORH-u se nadaju da će povratak vojnika potaknuti mlade da se prilikom odabira životnog poziva odluče upravo za profesionalnu vojsku.  Ploče  – Grad Ploče ima razvojne potencijale, program nautičke marine u bivšim objektima MORH-a koji su dijelom već vraćeni Ministarstvu državne imovine. U bivšoj vojarni Sidrište planiramo antički centar. MORH-u je bitna vojarna Neretva i Tatinje, a ostalo će prepustiti za gospodarske i društvene funkcije – kaže Krešimir Vejić, gradonačelnik Ploča (HDZ). Niko Orepić, nezavisni kandidat za gradonačelnika, ističe da je strategija postavljanja vojnih jedinica definirana u Vladi, a kompromisom s Gradom utvrđen je prostor koji će ostati vojsci, dok će veći dio pripasti gradu. – Vojska i grad bi mogli dobro surađivati. Normalno, treba definirati prioritete i planirati razvoj vodeći računa o sigurnosti. Cilj je turistički razviti Ploče i definirati urbanistički plan, da se ne živi samo od lučke djelatnosti – napominje Orepić, a nezavisna gradska vijećnica Ana Musa dodaje da dio prostora treba prepustiti vojsci, a veći dio građanima. Varaždin  – Povratak vojske u grad može samo pozitivno utjecati na gospodarstvo. Obrtnici mogu pronaći svoj interes u obnovi objekata vojarne, a kasnije i na održavanju. Vojnici će postati naši stanovnici, trebat će im razne obrtničke usluge, kupovat će u našim trgovinama i koristiti ugostiteljske usluge, tako da njihov dolazak ocjenjujem pozitivno. Povećat će se ukupna potrošnja i porasti BDP. Ne manje važno je da taj devastirani prostor dobije neku svrhu i zaustavi se njegovo propadanje jer je zadnji tren za to – kaže Mario Milak, predsjednik Hrvatske obrtničke komore Varaždinske županije. I Čedomil Cesarec, predsjednik županijskog HGK, pozdravlja odluku koja će, ističe, pridonijeti boljitku grada. Građani s kojima smo razgovarali kažu da više zaposlenih znači i veće prihode u gradskom proračunu, no vojska će biti tu i u slučajevima poplava i elementarnih nepogoda. – Šteta je samo što su ti objekti tako dugo propadali – ističe Jasenka Hrgar.       Sinj Sinjani su najavu povratka vojske u svoj grad dočekali s odobravanjem. – Povratak vojske je najbolja vijest koju smo mogli dobiti. U Sinju već postoji infrastruktura i ne mora se puno ulagati. I zbog situacije u okruženju smatram da je dobro da je vojska ovdje – kaže Miro Vuković. – Vojsku treba dislocirati. Pogotovo mi je drago što vojska dolazi i u Vukovar – dodaje Stipe Stipić. Kristina Križanec, donedavna gradonačelnica koju je zamijenio povjerenik, kaže da je za grad Sinj jako važno da se revitalizira napušteni vojni objekt. – Grad će imati korist od komunalne naknade i zaposlenih, no ne veseli povratak vojske ako je to rezultat nestabilnosti u okruženju – napominje Križanec. Mostov kandidat Joško Kontić podržava odluku. – U Sinju će biti 200-tinjak ljudi, 60 posto iz Cetinske krajine. Vojarna Kula bila je devastirana i dobro je što je započela njezina obnova. Ministar Krstičević je u miru jednako efikasan kao i u ratu – kaže Kontić. I Ivana Pavić, kandidatkinja HDZ-a, podupire odluku Vlade, dok Ante Milanović, kandidat SDP-a, misli da Grad od vojske neće imati koristi i smatra da se kapaciteti mogu bolje iskoristiti.       Vukovar Vukovarska vojarna trebala bi biti dom za stotinjak pripadnika inženjerijske postrojbe HV-a. – Smatram to velikim osobnim uspjehom. Povratak vojske ima za Vukovarce i simbolično značenje, a donosi i niz drugih prednosti. Tih stotinjak vojnika nije puno, ali došle bi i njihove obitelji, pa bi i vrtići i škole bili puniji. Bilo bi više ljudi u gradu, a time i više posla za pekarnice, kafiće, prodavaonice... – ističe gradonačelnik Ivan Penava. I vukovarski ugostitelji pozdravljaju odluku MORH-a. – Svako zatvaranje neke tvrtke ugostitelji odmah osjete, a isto tako vjerujem da bi odmah osjetili i pozitivne učinke dolaska vojske. U gradu je sve manje ljudi – kaže vlasnik restorana Dragan Mlakić. Mišljenja građana su podijeljena. – Dolazak vojske znači i podizanje sigurnosti u gradu i ovom dijelu Hrvatske – kaže Mario Kovačević. Predsjednik Zajedničkog vijeća općina (ZVO) Dragan Crnogorac kaže pak da to nije dobar potez. – Hrvatska je potpisnik ugovora po kojem je Vukovar demilitarizirana zona. U vojarnu će doći vojnici koji će tu samo raditi, a potom odlaziti u druge gradove svojim obiteljima. Dosta mi je vojske, ratova i naoružanja – kaže Crnogorac koji smatra da bi povratak HV-a unio nemir među građane srpske nacionalnosti.   >> Održana sjednica Povjerenstva za izradu Strategije nacionalne sigurnosti, među sudionicima i general Ante Gotovina 