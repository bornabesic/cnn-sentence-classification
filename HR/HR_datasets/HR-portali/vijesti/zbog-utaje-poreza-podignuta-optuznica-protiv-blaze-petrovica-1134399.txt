Podignuta je optužnica protiv Blaže Petrovića zbog utaje poreza, objavljeno je danas na stranicama DORH-a. U nastavku prenosimo priopćenje: Općinsko državno odvjetništvo u Zagrebu je, nakon provedene istrage, podiglo optužnicu protiv hrvatskog državljanina (1962.) i okrivljenog trgovačkog društva zbog počinjenja kaznenog djela protiv gospodarstva utajom poreza ili carine iz članka 256. stavka 1. i 3. Kaznenog zakona. Prvookrivljenika se tereti da je od ožujka do srpnja 2016. godine u Zagrebu, kao osnivač i stvarni voditelj poslovanja drugookrivljenog trgovačkog društva iz Zagreba te osnivač i direktor drugog trgovačkog društva također iz Zagreba, počinio navedeno kazneno djelo u nakani da se uskrate sredstva državnom proračunu Republike Hrvatske. Nakon što je drugookrivljeno trgovačko društvo od 11. listopada 2012. do 30. ožujka 2016. pružilo oporezive usluge jednom trgovačkom društvu za ukupnu naknadu od 75,750.000,00 kuna, prvookrivljenika se tereti da je u cijelosti usmjerio plaćanje na račun povezanog drugog trgovačkog društva koje nije u sustavu poreza na dodanu vrijednost kako bi drugookrivljeno trgovačko društvo izbjeglo plaćanje PDV-a na navedeni iznos. Opisano je učinio tako da je ugovorom o prodaji prava i obveza, potpisanim 1. travnja 2016., prikazao da su sva prava i obveze iz ugovornog odnosa drugookrivljenog trgovačkog društva i povezanog društva prenesena na drugo trgovačko društvo.  Drugookrivljeno trgovačko društvo 20. travnja 2016. kao obveznik poreza na dodanu vrijednost podnijelo je mjesečnu prijavu poreza na dodanu vrijednost za ožujak 2016. godine, u kojoj nije na usluge naplate tražbine pružene trgovačkom društvu od 11. listopada 2012. do 30. ožujka 2016. za ukupnu naknadu od 75,750.000,00 kuna; obračunalo, prijavilo ni uplatilo porez na dodanu vrijednost u iznosu od 15,150.000,00 kuna. Prvookrivljenika se tereti da je na opisani način prikrivena sredstva drugookrivljenog trgovačkog društva na računu drugog društva, u vidu pozajmica i gotovinskih isplata, isplaćivao sebi (6,910.000,00 kuna), svojoj supruzi (14,400.000,00 kuna), trećoj osobi (39,200.000,00 kuna) te povezanim društvima (11,365.000,00 kuna), kao i drugookrivljenom trgovačkom društvu (1,860.000,00 kuna) za podmirenje odvjetničkih troškova nastalih u obavljanju navedene usluge. Time je drugookrivljenom trgovačkom društvu pribavio korist oštetivši državni proračun Republike Hrvatske za iznos od 15,150.000,00 kuna. Drugookrivljeno trgovačko društvo se tereti da je ostvarenjem imovinske koristi za sebe na opisani način odgovorno za kazneno djelo protiv gospodarstva utajom poreza ili carine opisano u članku 256. stavku 1. i 3. Kaznenog zakona, u svezi članka 3. stavak 1. Zakona o odgovornosti pravnih osoba za kaznena djela. Podsjećamo kako je istraga provedena temeljem kaznenih prijava Samostalnog sektora za otkrivanje poreznih prijevara Ministarstva financija i PN USKOK-a te da su na prijedlog ovog državnog odvjetništva blokirana sredstva na računima povezanih osoba prvookrivljenika kao i njegova pokretna imovina radi osiguranja oduzimanja pribavljene imovinske koristi. >> Uhićen Blaž Petrović! Sumnjiče ga da je preko lažnih faktura izvukao 15 mil. kn