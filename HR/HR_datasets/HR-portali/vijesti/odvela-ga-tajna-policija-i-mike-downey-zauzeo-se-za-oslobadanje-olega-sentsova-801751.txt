Još 11. svibnja ruska tajna policija odvela je ukrajinskog filmskog redatelja Olega Sentsova iz njegova doma u Simferopolu na Krimu, a svi pokušaji obitelji da ga kontaktira bili su uzaludni. Sentsova su u međuvremenu optužili za organiziranje terorističkog napada i premjestili u Moskvu. Ukrajinska udruga filmskih djelatnika je protestirala, bez rezultata, a incident je upravo izazvao popriličan publicitet i na festivalu u Cannesu, gdje se za redatelja zauzeo poznati producent Mike Downey, visoki dužnosnik Europske filmske akademije i predsjednik umjetničkog vijeća Pula Film Festivala. Sentsova će braniti odvjetnik Dmitri Denze, angažiran i na slučaju grupe Pussy Riot. Ukrajinski redatelj samo je jedan od dvadesetak umjetnika i intelektualaca koje je ruska tajna policija uhitila posljednjih tjedana zato što su se protivili pripojenju Krima Ruskoj Federaciji. Oleg Sentsov afirmirao se svojim prvijencem “Igrač” iz 2011. Njegov drugi film trebala je biti krimi drama “Nosorog”, međunarodna koprodukcija čijem je sklapanju budžeta pomogao upravo Downey. Projekt je dobio i sredstva Hrvatskog audiovizualnog centra kao manjinska koprodukcija, a s naše strane ga je poduprla producentska kuća Drugi plan Nebojše Tarabe i Miodraga Sile.