Deja vu i konsternacija - takva je atmosfera jučer vladala saborskim hodnicima nakon što je premijer Andrej Plenković na sjednici Vlade okrenuo glavu prema tajnici i zatražio da pokrene postupak smjene trojice Mostovih ministara. - U šoku smo. Nismo znali da se Plenković na ovo sprema. Vjerovali smo da će premijer pokušati riješiti stvar s Marićem džentlmenski, odnosno da će Marić sam otići i bili smo spremni preživjeti njegovu ljutnju. Računali smo da će se, u najgorem slučaju, nakon odlaska Marića obrušiti na ministra Slavena Dobrovića. Već smo razgovarali s Dobrovićem, on je rekao da ne želi biti smetnja i da je spreman otići - tvrde u Klubu Mosta. Navodno je par minuta prije sjednice Vlade jedan Mostov ministar, kad je shvatio da će se raspravljati o Mariću, u Klub poslao SMS: Što da radim? Odgovorili su mu: Glasaj protiv. Iako je Božo Petrov novinarima rekao kako su premijeru odluku da neće podržati ministra financija Zdravka Marića priopćili prije tjedan dana, očekujući, kako je rekao, da će HDZ razriješiti taj problem u svojem dvorištu, Petrov je, neslužbeno doznajemo, očekivao da će još jednom u četvrtak popodne sjesti s premijerom. Do toga nije došlo. Odgovornost za početak kraja koalicije HDZ-a i Mosta Petrov je pripisao premijeru Plenkoviću. - Andrej Plenković pokušava danas razriješiti tri ministra Mosta iza kojih stoje rezultati. Most nosi odgovornost za svoja četiri ministra. Zdravko Marić je odgovornost HDZ-a. Most nije glasao protiv Vlade, nego protiv ministra Zdravka Marića zato što on objektivno nije u mogućnosti i dalje obnašati dužnost ministra financija. Plenković je taj koji treba odgovoriti hoće li on ovim činom krenuti rušiti Vladu. Samo ću upozoriti da je on sam prije godinu dana pozivao tadašnjeg predsjednika HDZ-a Tomislava Karamarka da odstupi da se ne bi ugrozila stabilnost zemlje. HDZ drugi put u godinu dana ruši vlastitu vladu radi nestranačkog ministra - izjavio je Petrov. Sva saborska nagađanja o tome na koga Plenković računa u formiranju nove većine ubrzo su demantirali iz redova oporbe, koji mahom naglašavaju da premijer s njima nije razgovarao, a i da je pokušao, da ne bi u tome sudjelovali. Dok je trajala dramatična sjednica Vlade, šef SDP-a Davor Bernardić bio je na sastanku s gostima iz Švedske. Prvi SDP-ovac koji je reagirao bio je Siniša Hajdaš Dončić koji je ustvrdio da od Plenkovića očekujemo da sazove nove izbore. - Ovo nema nikakvog smisla. Sjetite se Oreškovića, ovo je sve jedna velika lakrdija i sramota - rekao je Dončić. Njegov kolega Arsen Bauk smatra kako je drugi put u godinu dana Hrvatska talac jednog čovjeka. - Hrvatska trpi posljedice drugog lošeg braka HDZ-a i Mosta, opet zbog opterećenosti aferama jednog člana Vlade - rekao je Bauk i poručio da je SDP spreman u svakom trenutku preuzeti odgovornost da zamijeni lošu vladu. Najveća santa HNS-ova Anka Mrak Taritaš izjavila je kako HNS neće sudjelovati ni u kakvim preslagivanjima. Poručila je i kako se “nitko nema pravo ponašati kao malo dijete pa kad mu netko odgovara, tu je, a kad mu ne odgovara, nije tu”. Za Gorana Beusa Richembergha, pak, “Titanik vlada je udarila u najveću santu do sada i teško je da će to preživjeti. Dok ima 76 ruku u Saboru, nemamo nove izbore, vidjet ćemo hoće li imati i dalje saborsku većinu. HNS neće prihvatiti nikakvu ideju o preslagivanju. Ministar Marić nema potporu i mi taj stav sigurno nećemo promijeniti”. Iz stranke Promijenimo Hrvatsku neslužbeno se moglo čuti da se na njih ne može računati - “preslagivanje ne dolazi u obzir”. Goran Aleksić iz SNAGA-e potvrdio je da ga nitko nije zvao i podsjetio da je stav njegova kluba bio da glasuju za opoziv ministra Marića. Ivan Vilibor Sinčić i Branimir Bunjac iz Živog zida, pak, smatraju da se Vlada bavi samo sobom umjesto problemima. - Boje se pada rejtinga pred izbore pa glume oporbu u vlasti - rekao je Sinčić, koji tvrdi da neće sudjelovati u trgovini ni s HDZ-om ni s SDP-om i poručio da će prekinuti odnose sa svojim partnerima ako podrže preslagivanje. Zastupnik SDSS-a Milorad Pupovac izjavio je, pak, kako očekuje da će premijer Andrej Plenković učiniti sve da zadrži stabilnost Vlade i parlamentarne većine te dodao kako će politika kojom će se jamčiti stabilnost Vlade imati njihovu podršku. Šef HSS-a Krešo Beljak tvrdi da je stvaranje nove saborske većine moguće, ali bez HDZ-a. - Više je stranaka protiv nego za HDZ i u ovom slučaju pozivam one koji su protiv da sjednu i stvore novu većinu u Saboru. Riječ je o većini bez HDZ-a, ne vidim razloga da se ne okuša u izboru novog premijera. Kad žrtvujete tuđeg igrača, to nije žrtvovanje. Hrvatska je sita izbora, izgubili bismo vrijeme i novac i ne vidim razloga za to - kaže Beljak.