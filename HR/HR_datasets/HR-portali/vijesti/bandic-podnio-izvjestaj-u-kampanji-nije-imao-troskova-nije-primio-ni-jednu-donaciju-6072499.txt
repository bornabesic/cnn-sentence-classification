Kandidat za zagrebačkoga gradonačelnika Milan Bandić tvrdi kako u dosadašnjoj kampanji za još jedan mandat na čelu glavnoga grada nije imao troškova, niti je dobio donacije, bilo od pravnih ili fizičkih osoba.   U privremenom financijskom izvješću, koje je Bandić objavio, stoji da od 6. svibnja, od početka službene kampanje, do 13. svibnja nije imao izbornih troškova, te da u tom razdoblju nije primio ni jednu donaciju.   Donatori, sudi li se po izvješću, nisu bili skloni ni listi Bandićeve stranke za gradsku skupštinu, nisu joj uplatili ni kune, a nisu iskazane niti donacije u robi ili uslugama. Lista je, pak, na promidžbu potrošila 132.000 kuna.   Noćas u ponoć istekao je rok do kojega su svi sudionici lokalnih izbora morali javno objaviti koliko su potrošili na kampanju, te koliko su donacija i od koga dobili.   Zakonsku obvezu ispunili su i drugi kandidati za gradonačelnika Zagreba.   Nezavisna Sandra Švaljek na kampanju je od 30. ožujka do 9. svibnja potrošila nešto više od 181.000 kuna, a od kraja svibnja prošle godine do 9. svibnja ove godine od 57 donatora dobila je nešto više od 194.000 kuna.   Kandidatkinja koalicije SDP-HNS-HSS-HSU-Naprijed Hrvatska-SU Anka Mrak Taritaš od studenog prošle godine u kampanju je investirala nešto preko 216.000 kuna, od donatora je dobila nešto manje od 192.000 kuna.   HDZ-ov Drago Prgomet na gradonačelničku je kampanju od 2. do 15. svibnja potrošio gotovo 219.000 kuna, od donatora je dobio 75.600 kuna. HDZ-ova lista za Gradsku skupštinu potrošila je na promidžbu oko 53.000 kuna, donatori su joj dali 44.000 kuna.   Nezavisnu Brunu Esih kampanja je od kraja ožujka stajala 155.000 kuna, donatori su joj bili naklonjeni i dali joj 224.000 kuna.   Ivan Lovrinović, kandidat stranaka Promijenimo Hrvatsku i Živi zid, od kraja travnja na kampanju je potrošio gotovo 100.000 kuna.   Svaki kandidat za gradonačelnika Zagreba u kampanji može potroši do milijun kuna. Pravna osoba jednom kandidatu u kalendarskoj godini može donirati do 30.000 kuna, isto pravilo vrijedi i za fizičku. Donacije koje prelaze te iznose, kandidati su dužni prijaviti Državnom izbornom povjerenstvu te uplatiti u korist državnog proračuna, najkasnije u roku osam dana od dana primljene uplate.   Sudionici lokalnih izbora donacije mogu prikupljati najkasnije do završetka izborne promidžbe, dakle do ponoći 19. svibnja.