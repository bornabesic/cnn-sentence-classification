– Postali smo druga politička stranka u županiji i to dovoljno govori. Na ovim izborima u Vukovarsko-srijemskoj županiji pojavile su se brojne nezavisne liste koji se polako ali sigurno mijenja politička scena na istoku Hrvatske. Pratimo što se događa na terenu. U Ivankovu, koje je najveća općina u našoj županiji, vlast je preuzeo nezavisni načelnik, a velike izglede da preuzme vlast, i to u gradu Iloku ima nezavisna kandidatkinja Marina Budimir, rekao je Tomislav Panenić na današnjoj konferenciji za novinare komentirajući jučer ostvarene izborne rezultate. Panenić je u nedjelju osvojio 25,26 posto glasova birača i kao nezavisni vijećnik ušao u drugi krug izbora s Božom Galićem (HDZ). Rekao je kako u drugom krugu izbora očekuje kvalitetno sučeljavanje s Božom Galićem kako bi mogli i jedan i drugi predstaviti svoje programe građanima kako bi oni u konačnici donijeli odluku kome će od kandidata dati svoj glas. Panenić je rekao kako očekuje da će 4. lipnja do promjene doći i u Vinkovcima gdje su u drugi krug ušli Darko Posarić iz Mosta i Ivan Bosančić iz HDZ-a. -Građani vjeruju ljudima koji se nalaze na tim listama, a pokazalo se kako nekad nije prioritet graditi strukturu stranke nego pronaći ljude koji će oko sebe okupiti ekipu koja zna što želi postići, rekao je Panenić. Novinarima se obratio i Posarić koji je u nedjelju osvojio 18,23 posto glasova koji je rekao kako je drugi krug otvoren te da je sada na biračima da odluče koga će izabrati- Podsjetio je i da je Most na parlamentarnim izborima u Vinkovcima 2015. godine dobio 17,5 posto. – Godinu dana na izborima dobili smo 11,5 posto glasova birača pri čemu se na listi nije nalazio niti jedan Vinkovčanin. Na tim rezultatima sam gradio svoj optimizam i dogodilo se ono u što sam i vjerovao, rekao je Posarić koji je iza sebe na izborima u Vinkovcima ostavio i kandidate SDP-a, HNS-a, HSLS-a i HSPAS.