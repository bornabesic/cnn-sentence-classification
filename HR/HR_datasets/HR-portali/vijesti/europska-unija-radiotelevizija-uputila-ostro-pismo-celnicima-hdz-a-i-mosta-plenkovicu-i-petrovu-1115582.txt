Europska unija radiotelevizija (European Broadcasting Union – EBU) uputila je oštro pismo čelnicima HDZ-a i Mosta Andreju Plenkoviću i Boži Petrovu u kojem se izražava duboka zabrinutost zbog '''potkopavanja'' HRT-a kao javnog servisa najavom smanjivanja iznosa RTV pristojbe. EBU zabrinjavajućim ocjenjuje i Mostovo uvjetovanje za poslijeizbornu koaliciju s HDZ-om, prihvaćanjem njihova prijedloga o 19-postotnom smanjenju pristojbe. "Održivo financiranje HRT-a ključno je za zadržavanje njegove presudne uloge u društvu. Rasprava o visini iznosa radiotelevizijske pristojbe trebala bi biti javna, a ne biti djelom koalicijskih pregovora", ističe se u priopćenju EBU-a. U njemu se navodi i veliki doseg i utjecaj HRT-ova televizijskog programa na gotovo, kako je istaknuto, 75 posto hrvatske populacije. "EBU smatra kako je ovaj oportunistički potez pokušaj da se oslabi nezavisnost i urednička kvaliteta HRT-a koji je, kao relevantan izvor informacija, i dalje medij kojim se najviše vjeruje u Hrvatskoj. HRT je i ogledni primjer za uspješan javni medijski servis u regiji s udjelom gledanosti od 28,4 posto, najvećim na Balkanu", navodi se u priopćenju. Ističe se i da je godišnji iznos pretplate od 128 eura manji od prosjeka članica EBU-a i da ga HRT uspješno ubire. Navodi se i da je taj iznos ostao nepromijenjen već četiri godine, iako je HRT imao zakonsko pravo povećanja iznosa mjesečne pristojbe te da je u tom razdoblju rastao pritisak države da HRT "pokriva" troškove domaćinstva oslobođenih od plaćanja pristojbe. "Provede li se smanjenje od 19 posto, dodatno smanjenje prihoda HRT neće dovesti samo do ozbiljnih rezova u programu, nego bi moglo potkopati djelovanje javnog medijskog servisa u Hrvatskoj i mogućnost za slobodnu i nezavisnu raspravu, što bi svaka demokratska vlast trebala štititi. Važnost adekvatnog i sigurnog financiranja javnog medijskog servisa, utvrđenog na nacionalnoj razini, sadržano je i u mnogim dokumentima Vijeća Europe. Pozivamo sve političare, nadležne institucije i buduće parlamentarne zastupnike da se suzdrže od politizacije javnog medijskog servisa i da štite vrijednosti javnog medijskog servisa u korist hrvatskog naroda", navodi se u priopćenju koje potpisuje direktorica EBU-a Ingrid Deltenre. EBU je, kako se navodi, najveća stručna udruga javnih nacionalnih medijskih organizacija na svijetu koja ima 74 aktivna člana u 56 država u Europi i okružju te 35 pridruženih članova širom svijeta Misija je Europske unije radiotelevizija promicanje interesa javnih medijskih servisa i njihova doprinosa suvremenim društvenim kretanjima. Hrvatska radiotelevizija punopravni je član Europske unije radiotelevizija posredno od samoga osnutka unije 1950., a izravno nakon osamostaljenja Republike Hrvatske, od 1. siječnja 1993. 