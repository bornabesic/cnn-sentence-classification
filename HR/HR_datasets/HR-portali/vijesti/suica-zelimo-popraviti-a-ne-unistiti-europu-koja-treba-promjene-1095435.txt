Pet dana nakon britanske odluke na referendumu o napuštanju Europske unije u Bruxellesu je na izvanrednoj plenarnoj sjednici Europskog parlamenta prihvaćena rezolucija u kojoj Velika Britanija u okviru članka 50 Lisabonskog sporazuma poziva da što je prije moguće preda zahtjev za napuštanje EU-a. U raspravi su uz dužni respekt prema Britancima upućene i jasne riječi na andresu vlade u Londonu. Tako je predsjednik Europske komisije Jean-Claude Juncker ponovno uputio poziv Velikoj Britaniji da započne proces napuštanja EU-a, dodajući kako je osobno zbog toga žalostan, ali da Europa sebi ne može priuštiti stanje nesigurnosti. Europski parlamentarci, posebice iz redova Europske pučke stranke su naglasili: “Europi su potrebne promjene i u tome želimo sudjelovati pozitivno i konstruktivno”. “Političari koji su se zalagali za Brexit imali su privilegij živjeti u Europi bez granica i nacionalizama i upravo sada zagovornici britanskog izlaska iz EU-a zalažu se za podizanje novih zidova. Naš odgovor može biti samo: mladi Britanci mogu i ubuduće imati povjerenje u svoje prijatelje u Europi”, poručuje Šuica. Europski zastupnici priznali su da je rezultat referenduma pobjeda populista i Europa se sada nalazi na raskrižju. Pokazalo se da je bilo pogrešno biti suzdržan u predreferendumskoj fazi. Europska pučka stranka u kojoj Dubravka Šuica predvodi peteročlanu hrvatsku delegaciju danas je još jednom naglasila da se zalaže za ideju ujedinjene, miroljubive i tolerantne Europe. Tako je predsjednik Kluba zastupnika EPP-a Manfred Weber istaknuo kako “danas govorimo o boljoj Europi i odbacujemo svaki zahtjev za promjenom europskih ugovora”. On je dodao kako bi “predstojeći pregovori i dugo razdoblje nesigurnosti predstavljali bi sol na rane na obje strane. U procesu razdruženja Britanije od Europske unije potreban je pošteni proces i sigurnost”. U procesu razdruživanja EPP će imati na umu 444 milijuna građana Europske unije, a ne više Londonski City. To je rezultat referenduma, a prve posljedice osjećaju već sada prije svega Britanci  kroz pad vrijednosti britanske funte, nadalje Britanija je bez političkog vodstva, a škotska vlada se priprema za drugi referendum o neovisnosti.  „Zalažem se za aktivno sudjelovanje Europske Unije u procesu stvaranja bolje Europe, jer ne smijemo dopustiti da rezultati bnritanskog referenduma ostave prostor za stvaranje političke i gospodarske nesigurnosti. Treba vratiti povjerenje europskih građana u Europu, jer Europa može bolje i to smo dužni našim građanima”, zaključila je Dubravka Šuica. Danas i sutra šefovi država i vlada nastavit će na europskom summitu vijećanja oko posljedica Brexita danas još s britanskim premijerom Cameronom, a sutra već bez njega u sastavu EU27 