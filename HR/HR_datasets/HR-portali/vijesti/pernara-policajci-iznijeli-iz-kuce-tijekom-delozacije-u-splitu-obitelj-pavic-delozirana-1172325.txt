Dame i gospodo, ovo vam je sudbina u Hrvatskoj, govorio je Ivan Pernar tijekom deložacije obitelji Pavić u Splitu dok su ga policajci iznosili iz kuće.  Okupljeni prosvjednici uzvikivali su: "Pernare, ne daj se, ustraj do kraja, Pernare, kralju, a Pernar je hodao uokolo, okidao selfije i snimao policajce kojih je, navode iz Živog zida, oko 80 na terenu."  "Našli smo se u užasnoj situaciji. Radi se o tome da ja, kao saborski zastupnik, za razliku od mojih kolega, imam povlašten položaj na deložaciji. Kolege su u 'marici', a mene su samo iznijeli izvan ograde", rekao je Pernar. Kazao je kako mu je žao njegovih kolega "koji su prisiljeni svaki put biti strpani u ''maricu'' kad je deložacija. "To su vam prava, dame i gospodo, koje ja kao saborski zastupnik imam. Da vam pravo kažem, najradije bih bio s njima u 'marici' i dijelio njihovu sudbinu", rekao je Pernar u svojem live streamu na Facebooku.     Obitelj Pavić oko 10 sati deložirana je iz svoje kuće, piše Slobodna. Jedna policijska marica odvela je desetak ljudi koji su se nalazili unutar stana u trenutku deložacije, a sada se puni i drugo vozilo. Iz PU Splitsko-dalmatinske još jednom su napomenuli kako postupaju po zamolbi Općinskog suda u Splitu te su na terenu jer pomažu izvršenju sudskog akta. "Vi i dalje glasate za ljude koji to omogućavaju, a kad Živi zid izađe na izbore, dobijemo malo glasova", poručio je Pernar u svoju kameru.