Predsjednik Srpske radikalne stranke (SRS) Vojislav Šešelj najozbiljniji je kandidat za predsjednika Srbije i u drugom krugu bi do nogu potukao sadašnjeg srbijanskog predsjednika Tomislava Nikolića, ocijenio je u srijedu Nemanja Šarović, zastupnik radikala u Skupštini Srbije. Šarović, koji je i Šešeljev zamjenik na mjestu predsjednika SRS-a, rekao je novinarima u srbijanskom parlamentu kako je bitno da budući šef države bude iz oporbene stranke, procijenivši kao "nerealno" da bilo tko osim Šešelja prođe u drugi krug predsjedničkih izbora. – Ako Srpska napredna stranka bude podržala Tomislava Nikolića – on će proći u drugi krug, a znate da je to dvoboj koji čeka cijela Srbija. Mislim da bi Vojislav Šešelj rasturio Nikolića u tom drugom krugu, jer je od njega i intelektualno i moralno i na svaki drugi način superiorniji – citirali su elektronički mediji Šarovićevu izjavu novinarima u parlamentu. Šarović vjeruje da će budući predsjednik Srbije biti "marginalna ličnost kao Tomislav Nikolić" ako ponovno bude izabran kandidat vladajuće Srpske napredne stranke. Predsjednik Nikolić i premijer Aleksandar Vučić bili su članovi i bliski suradnici Vojislava Šešelja u SRS-u, a od radikala su se odvojili 2008. i formirali Srpsku naprednu stranku, koja danas predvodi vladajuću koaliciju u Srbiji. Tomislavu Nikoliću u svibnju 2017. prestaje mandat šefa države nakon što je 2012. u drugom krugu pobijedio tadašnjeg predsjednika Srbije Borisa Tadića. >> Zbog incidenata odgođena sjednica u srbijanskom parlamentu, Šešelj puštao pjesmu o Trumpu 