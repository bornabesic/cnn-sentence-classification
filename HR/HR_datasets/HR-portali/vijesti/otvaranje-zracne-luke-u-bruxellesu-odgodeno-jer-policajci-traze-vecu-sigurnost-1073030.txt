Glavna zračna luka u Bruxellesu nije prema planu otvorena u petak navečer, jer se policija i uprava aerodroma nisu mogli dogovoriti na koji način pregledavati putnike. Zračna luka zatvorena je od 22. ožujka kada su dvojica islamističkih militanata izvela bombaške napade. U tim i još jednom napadu u postaji podzemne željeznice ubijeno je 35 ljudi, a stotine su ranjene. Zračna luka, čiji je terminal za odlaske u eksplozijama uništen, izgradila je privremenu zonu za prijave putnika, obavila testiranja i objavila da je spremna za prijem putnika. Savezna policija, čiji službenici rade na aerodromu, želi da se putnici pregledavaju izvan nove zone. No, predstavnici zračne luke kažu da bi putnici predugo čekali i jednostavno su prebacili preglede izvan zone u nju. Aerodromska policija ističe da je zbog toga spremna stupiti u štrajk. "Potreban je dogovor s policijskim sindikatima. U tijeku su razgovori između njih i ministarstva unutarnjih poslova", rekao je glavnogovornik zračne luke, potvrdivši da u petak neće biti letova. Belgijsko vijeće za nacionalnu sigurnost, koje se sastoji od vodećih ministara, ranije je objavilo da bi policajcima moglo uvesti radnu obavezu, ali to ne bi bilo mudro. Bruxelles Airlines, najveći belgijski avioprijevoznik u 40-postotnom vlasništvu Lufthanse, procijenio je da zbog zatvorenog aerodroma dnevno gubi pet milijuna eura. >> Ni nakon 51 dojave nepoznat identitet "muškarca sa šeširom" 