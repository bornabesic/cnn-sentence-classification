Znatna većina saborskih zastupnika izjasnila se protiv raspisivanja izvanrednih izbora, a na temelju obavljenih razgovora nisam stekla dojam da postoji Ustavom propisan broj zastupnika koji je potreban za izglasavanje nepovjerenja Vladi. - Apeliram na predsjednika Vlade da što prije, u razumnom roku, predloži Hrvatskom saboru imenovanje novih ministara kako bi se otklonile bilo kakve nedoumice oko postojanja parlamentarne većine, ali i položaja državnih tajnika kao obnašatelja dužnosnika ministara, rekla je predsjednica Kolinda Grabar-Kitarović nakon razgovora sa predstavnicima stranaka na Pantovčaku. Dok je predsjednica bila izuzetno jasna i konkretna i konstatirala da znatna većina zastupnika nije za izbore, predstavnici SDP-a, Mosta, HSS-a i Živog zida zalagali su se pred novinarima za nove izbore, ocijenivši da je to jedini izlaz iz sadašnje krize. Razgovori na Pantovčaku protekli su bez dolaska predstavnika HDZ-a i HNS. Sa Milijanom Brkićem i Ivanom Vrdoljakom predsjednica se čula telefonom, a da Andrej Plenković neće doći jer je na putu u Austriji znalo se i prije nego što su počeli razgovori kod predsjednice. Istovremeno se iz HDZ-a moglo čuti da nisu previše sretni što je predsjednica sazvala šefove stranaka na Pantovčak. Sama predsjednica je naglasila da se nije željela uključivati oko aktualnih događaja kako ni na koji način ne bi utjecala na rezultate glasanja u Saboru: - Današnjim razgovorima pristupila sam svjesna svoje velike odgovornosti za stabilnost države i želim da hrvatska javnost stekne potpuno objektivni uvid u stanje unutar Hrvatskog sabora. Razgovori predsjednice i predstavnika stranaka bili su u mnogo mirnijoj atmosferi nego događaji u sabornici, a najdulje se kod Grabar-Kitarović zadržao lider oporbe Davor Bernardić. ”Nisam želio sudjelovati u političkom cirkusu u Saboru koji je proveden pod HDZ-om. Zbrda-zdola sklepana trgovačka koalicija ne garantira Hrvatskoj stabilnost”, rekao je predsjednik SDP-a. Bernardić je predsjednici rekao da je stav SDP-a da Hrvatska nema Vladu, a da će cijenu trgovačke koalicije platiti hrvatski građani. ”Za nas su izbori jedino rješenje i to što prije”. Ako oni budu, Bernardić je rekao da će jedini kandidat za premijera biti predsjednik stranke, a da velika koalicija ne dolazi u obzir. Što je Ivan Vrdoljak rekao predsjednici novinari nisu saznali, kao ni kako je protekao telefonski razgovor sa Tomislavom Sauchom. Predstavnici Živog zida Ivan Vilibor Sinčić i Ivan Pernar predsjednici su iznijeli svoj stav da je posljednjih dana došlo do političke trgovine i korupcije i da bi novi izbori bili najpoštenije rješenje. ”Prebjezi su sramota i izdaja”, ocijenili su poteze Sauche i Marina Škibole. Lider HSS-a Krešo Beljak potvrdio je da stranka ostaje u oporbi i da se njima prebjezi ne mogu dogoditi. ”Mi smo ozbiljna stranka i nikakvo vrbovanje naših zastupnika neće proći". Govoreći u ime IDS-a, Giovanni Sponza je rekao da IDS neće podržati HDZ, jer nikad dosad nisu dali podršku desnim vladama. ”IDS neće biti dio nove parlamentarne većine ako do nje dođe”. Vrata suradnji s Vladom širom je otvorio Milorad Pupovac u ime SDSS-a, ali i svi predstavnici manjina koji se protive novim izborima. ”Pokušavamo osigurati stabilnost Vlade i grade se elementi za to. Mi hoćemo stabilnu i demokratski usmjerenu parlamentarnu većinu, a Andrej Plenković radi na istom poslu kao i ja”, kazao je Pupovac i izbjegao odgovor mogu li 'na istoj strani' biti predstavnici Srba i Željko Glasnović, Bruna Esih te Zlatko Hasanbegović. ”Znam samo to da dvije trećine zastupnika ne žele nove izbore”, tvrdi Pupovac. Silvano Hrelja također ne odbija mogućnost suradnje s Vladom, nazvavši je ”projektnom suradnjom”, ocijenivši da bi novi izbori bili najlošije rješenje. Zaključujući razgovore na Pantovčaku predsjednica je pozvala zastupnike na razum i punu odgovornost, jer hrvatski narod i državljani su izmučeni političkim sukobima i prepucavanjima. ”Hrvatskoj je u ovom trenutku nužna stabilnost institucija”, rekla je Kolinda Grabar-Kitarović i založila se da se svi okrenu rješavanju problema, od blokiranih, nepravednog Ovršnog zakona, egzodusa mladih, reformi obrazovanja i demografskoj politici. ”To su teme kojima se trebamo i moramo baviti, a ne proizvoditi nove nestabilnosti".