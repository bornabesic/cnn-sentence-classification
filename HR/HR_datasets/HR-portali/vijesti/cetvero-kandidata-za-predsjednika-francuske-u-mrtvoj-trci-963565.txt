Foto: FAH FRANCUSKI predsjednički izbori bit će tijesna utrka, prema rezultatima ankete objavljenima danas. Deset dana prije izbora razlike za četiri vodeća kandidata ne prelaze tri posto.  Samo dva kandidata koji ostvare najbolje rezultate u prvome krugu 23. travnja ulaze u drugi krug 7. svibnja.  Utrka se zaoštravala tjednima i postotci su se približavali iako je kandidat centra Emmanuel Macron i dalje favorit.   Prema ispitivanju Ipsos-Sopra Steria za dnevnik Le Monde, u prvome krugu 23. travnja Macron i čelnica krajnje desne Nacionalne fronte Marine Le Pen trebali bi dobiti 22 posto.  Kandidat krajnje ljevice Jean-Luc Melenchon i konzervativac Francois Fillon dobili bi 20, odnosno 19 posto. Le Pen i Macron u drugom krugu?  Prema anketi u drugi krug ušli bi Le Pen i Macron i on bi pobijedio sa 63 posto.   I druge ankete govore o zaoštravanju utrke tijekom travnja pokazujući da vodeći dvojac slabi, a Fillon te osobito Melenchon jačaju.  Nakon uspješnog nastupa u televizijskom sučeljavanju Melenchonu je naglo porasla popularnost što zabrinjava ulagače jer on je neprijateljski nastrojen prema Europskoj uniji i reformama radnog zakonodavstva.  Neke ankete čak govore da bi 65-godišnji Melenchon, uspije li se probiti u drugi krug, mogao pobijediti.   Anketa objavljena u petak predviđa da bi Macron pobijedio Melenchona s 55 posto u drugome krugu, ali bi Melenchon, ako bi se u drugome krugu natjecao protiv Fillona ili Le Pen svakoga od njih pobijedio sa 60 posto.