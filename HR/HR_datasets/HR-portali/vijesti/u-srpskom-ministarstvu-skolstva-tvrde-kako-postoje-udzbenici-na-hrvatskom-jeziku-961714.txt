Nakon što su hrvatski dužnosnici, premijer Zoran Milanović i europarlamentarac Andrej Plenković kritizirali srpsku vlast kako hrvatska nacionalna manjina u Srbiji nema udžbenike na svom jeziku i pismu, oglasilo se Ministarstvo prosvjete Srbije koje tvrdi kako takvi udžbenici postoje.  - U okviru programa "Besplatni udžbenici", učenici hrvatske nacionalne manjine su dobili udžbenike za osnovne predmete (materinji, matematika, svijet oko nas). Svi učenici u Srbiji, bilo pripadnici manjina ili ne, dobivaju knjige za ova tri predmeta od prvog do četvrtog razreda, na svom jeziku. Za ostale razrede i predmete koji nisu pokriveni programom "Besplatni udžbenici", učenici sami nabavljaju knjige. Učenici koji pohađaju nastavu na hrvatskom jeziku uče iz udžbenika na hrvatskom iz kataloga odobrenih udžbenika. U njemu ima više od 100 naslova - odgovaraju u srpskom Ministarstvu prosvjete. No, Slaven Bačić, predsjednik Hrvatskog nacionalnog vijeća u Srbiji, pojašnjava kako hrvatski dužnosnici traže samo ono na što se Srbija obvezala međunarodnim sporazumima te tvrdi da udžbenici na hrvatskom nisu osigurani. Dodaje kako je HNV uz pomoć hrvatske vlade osiguralo udžbenike za niše i više razrede.  - Nedostaje literatura za 20 posto sadržaja u predmetima povijest, geografija, likovno i glazbeno obrazovanije, na što manjine imaju pravo, kao i udžbenik iz hrvatskog jezika s elementima nacionalne kulture, koji je izborni predmet i pandan udžbeniku koji je predsjednik Nikolić poklonio Bunjevcima - kaže Bačić. >> Nikolićev 'dar smutnje': Udžbenici engleskog za prvi razred nisu na ćirilici >> U Vojvodini postoje obitelji u kojima se jedan brat izjašnjava kao Hrvat, a drugi kao Bunjevac