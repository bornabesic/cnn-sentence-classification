AUSTIN - Jedna od ključnih ruskih vojnih baza u Siriji pretrpjela je snažan napad džihadista, u kojem je uništena eskadrila helikoptera i dvadesetak kamiona, javlja vojno analitička tvrtka Stratfor. Courtesy of Stratfor | AllSource Analysis | DigitalGlobe   Ruska baza T4 nalazi se u provinciji Homs, nedaleko od grada Palmire. Radi se o strateškoj lokaciji nedaleko od križanja puteva između Rake, Damaska i drugih ključnih područja. U bazi se nalaze dvije eskadrile lovaca-bombardera, koji su vršili svakodnevne zračne napade na pozicije Islamske države. Pored vojnih mlažnjaka, u bazi se nalazilo i nekoliko transportnih helikoptera, školskih zrakoplova, te eskadrila jurišnih helikoptera tipa Mi-24. Courtesy of Stratfor | AllSource Analysis | DigitalGlobe Prema satelistskim snimkama baze, snimljenim prošlog tjedna, vidljivo je kako je bazi nanesena velika materijalna šteta. Na mjestu gdje se nalazilo četiri jurišna helikoptera, sada se nalaze četiri zgarišta na pisti. Na lokaciji na sjevernom dijelu baze, gdje se nalaze skladišta i okupljaju opskrbni kamioni, vidi se nekolicina zgarišta, u kojima su uništeni brojni kamioni. Snage lojalne sirijskom predsjedniku Bašaru al-Asadu priopćile su kako je u bazi došlo do 'slučajne eksplozije' u skladištu streljiva. Glasnogovornik ruskog ministarstva obrane Igor Konašenkov izjavio je kako se 'svi ruski vojni helikopteri u Siriji i dalje bore protiv terorista.' - Nemamo nikakvih gubitaka među našim ljudstvom, rekao je Konašenkov. No, Stratfor vjeruje kako se radi o izravnom napadu Islamske države u kojem je uništena čitava eskadrila. Courtesy of Stratfor | AllSource Analysis | DigitalGlobe   U prvoj polovici ovog mjeseca, Islamska država zauzela je polje plina sjeveroistočno od baze, a potom krenula na jug, s namjerom da odsječe položaje lojalista u Palmiri zauzimanjem ceste koja vodi na zapad iz Palmire i prolazi pored baze. Iako nisu uspjeli zadržati cestu, postavili su artiljeriju u domet baze i otvorili paljbu. Tragovi uništenja u bazi, tvrde iz Stratfora, jasno prikazuju udare artiljerijskih granata, pogotovo na pisti gdje se nalaze olupine eskadrile helikoptera, te oko bunkera oko kojeg su se nalazili kamioni s streljivom i zalihama. Ukupno je vidljivo 20 uništenih kamiona. BBC-ev dopisnik za pitanja sigurnosti Frank Gardner proglasio je ovaj napad 'najozbiljnijim gubitkom za Ruse u njihovoj borbi protiv Islamske države do sada'. Jedino je pitanje, kaže Gardner, hoće li Rusija na ovaj gubitak reagirati samo nadoknadom uništenog, slanjem još više snaga, ili smanjivanjem svoje prisutnosti u Palmiri.