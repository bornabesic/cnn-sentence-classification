Vršitelj dužnosti glavnog ravnatelja Hrvatske radiotelevizije (HRT) Siniša Kovačić apelirao je na članove Programskog vijeća HRT-a, ali i cjelokupnu hrvatsku javnost da se pristojba za javnu televiziju ne smanji na 65 kuna, što je jedan od sedam uvjeta Mosta u pregovorima o poslijeizbornoj suradnji s HDZ-om. "Moralna mi je obveza zamoliti vas da na svojoj prvoj idućoj sjednici zauzmete stav o visini pristojbe. Mislim da je to sada vrlo važno pitanje jer postoje neki prijedlozi da se HRT-u smanji pristojba. Mislim da to ne bi bilo dobro, ne samo zbog zaposlenika HRT-a i onih koji proizvode program već i zbog brojnih obveza koje se financiraju iz RTV pristojbe", kazao je Kovačić. Podsjetio je da se iz pristojbe isplaćuju "naknade za Hrvatsko društvo skladatelja, Fond za pluralizaciju medija, iz kojeg se financiraju brojne male lokalne radijske i TV postaje, Hrvatski audiovizualni centar iz kojeg se financira domaća audiovizualna industrija te konačno i sam državni proračun, u kojeg se uplaćuje dio sredstava iz pristojbe". Prema Zakonu o Hrvatskoj radioteleviziji, pristojba iznosi 1,5 posto prosječne mjesečne neto plaće u Hrvatskoj, a posljednjih je godina zamrznuta na 80 kuna. Privremeni mandat Kovačiću Vlada je produljila na sjednici krajem kolovoza. Za produljenje Kovačićeva mandata zalagali su se članovi tehničke Vlade iz redova HDZ-a, a protiv su bili predstavnici Mosta koji su tvrdili da je Trgovački sud nadležan za imenovanje privremenog upravitelja nakon što Kovačiću istekne mandat. >> HDZ-ovac Marić: HRT-ova pristojba bit će upola manja za umirovljenike s mirovinama manjim od 3 tisuće kuna 