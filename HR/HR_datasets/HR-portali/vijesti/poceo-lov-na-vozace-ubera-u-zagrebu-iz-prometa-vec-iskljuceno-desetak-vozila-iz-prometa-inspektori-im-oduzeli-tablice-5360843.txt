Kako neslužbeno doznaje N1 televizija na području Međunarodne zračne luke Zagreb iz prometa je isključeno 10-ak vozila koje koriste vozači partneri Ubera. Prema navodima očevidaca Inspekcija cestovnog prometa oduzela im je tablice zbog obavljanja taksi prijevoza, odnosno zbog toga što nisu imali dozvolu za auto-taksi prijevoz koju predviđa Zakon o prijevozu u cestovnom prometu. Ova akcija u skladu je najavom ministra prometa Olega Butkovića koji smatra kako Uber u Hrvatskoj posluje nelegalno. Tom je prilikom najavio i prometne inspekcije koje će izricati kazne i oduzimati vozila. Iz Ubera su za N1 potvrdili da će i u ovom najnovijem slučaju stati uz svoje partnere vozače te da će svima koji to zatraže - pružiti pravnu pomoć. Onima koji to žele pokrit će i troškove eventualne kazne te osigurati zamjenska vozila kako bi nastavili s radom. Ponavljaju da vozači partneri Ubera nisu auto-taksi prijevoznici već se bave najmom vozila s vozačem prema članku 60 Zakona o prijevozu u cestovnom prometu. Službenu potvrdu o današnjoj inspekciji novinari N1 zatražili su od resornog ministarstva iz kojeg su poručili  da dok je inspekcijski nadzor u tijeku, odnosno, dok službeni Izvještaj o obavljenome nadzoru nije zaključen ne mogu davati informacije niti komentirati podatke koji se obrađuju u okviru nadzora.