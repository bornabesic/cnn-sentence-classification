Foto: Pixsell/Tomislav Miletić  KAKO je Indexu potvrdio odvjetnik Anto Nobilo, jutros je suvlasnik CIOS-a Petar Pripuz uhićen, odnosno lišen slobode.   >> Oglasio se Pripuzov CIOS, kažu da surađuju s istražiteljima  Rješenje o uhićenju Pripuzu je uručeno jutros u 6 sati u bolnici gdje se, prema Nobilovim saznanjima, nalazi zbog problema sa srcem koji su povezani s nedavnom operacijom na kojoj je bio u inozemstvu. Pripuz je u bolnici lišen slobode i oduzet mu je mobitel, ali nije izveden iz bolnice. Pred njegovom bolničkom sobom dežuraju policajci.  U tijeku je pretres Pripuzove kuće, ali i CIOS-a te tvrtki povezanih s CIOS-om, baš kao i tvrtki-kćeri CIOS-a koje se nalaze izvan Zagreba. Kad se iz Pripuzove kuće i ostalih prostorija koje pretražuje policija izuzmu svi dokazi, sudac istrage odlučit će o daljnjim koracima.  Tereti ga se za utaju poreza  Prema Nobilovom riječima, Pripuza se tereti za kaznena djela iz sfere utaje poreza. Konkretno, tereti ga se da je CIOS izdavao fiktivne račune tvrtkama s kojima surađuje pri otkupu metalnih sirovina, odnosno da je CIOS tako izvlačio novac, a da sirovina nikad nije faktički otkupljena.  Iako je nakon uhićenja u aferi Agram 2014. godine Pripuz najavio da se povlači sa svih upravljačkih funkcija u CIOS-u te je formalno - a što nam je potvrdio i Nobilo - samo član Nadzornog odbora tvrtke, policijski istražitelji uvjereni su da poznati prijatelj zagrebačkog gradonačelnika Milana Bandića i dalje suvereno drži sve konce poslovanja CIOS-a u svojim rukama.   "Oni tvrde da je prodaja bila fiktivna, mi imamo dokaze da je sva plaćena sirovina i ušla u CIOS, a dalje ćemo vidjeti", potpuno smireno kaže Nobilo koji pretpostavlja da će s Pripuzom moći razgovarati vrlo brzo. Bit će mu, kaže, dovoljno pola sata prije nego što to učini sudac istrage.  Uz Pripuza se tereti još 12 osoba, utajio je gotovo 100 milijuna kuna?  Uz suvlasnika CIOS-a Petra Pripuza Uskok za izvlačenje novca i izbjegavanje plaćanja poreza tereti još 12 osoba, doznaje se iz izvora bliskih istrazi, dok se iznos izvučenog novca neslužbeno procjenjuje na gotovo 100 milijuna kuna.  Prema neslužbenim informacijama istražitelji sumnjaju da je u ovom slučaju riječ o zločinačkom udruživanju, ali i o zlouporabi povjerenja u gospodarskom poslovanju te utaji poreza, oboje u sastavu zločinačkog udruženja.  Osim što su glavni osumnjičenici međusobno navodno podijelili "više desetaka milijuna kuna" izvlačenjem novca je, prema sumnjama istražitelja, Pripuzovoj tvrtki omogućeno umanjenje poreznih obveza za čak 20-ak milijuna kuna.  Neslužbeno se doznaje da je među osumnjičenima i Pripuzov sin Ante, kao i nekoliko direktora CIOS-ovih tvrtki kćeri.  Nobilo tvrdi da se radi o "šupljim optužbama"  Pripuz je navodno uhićen jer je njegova tvrtka od nekoliko dobavljača kupovala sirovine koje je plaćala gotovinom, a policija sumnja da je na taj način izvlačio novac i izbjegavao plaćanje poreza. Pripuzov odvjetnik Anto Nobilo tvrdi da je riječ o "šupljim optužbama", a indikativnim smatra i da je Pripuz, kojega se povezuje sa zagrebačkim gradonačelnikom Milanom Bandićem, uhićen neposredno pred drugi krug lokalnih izbora.  "Unutar godinu dana policija je prikupila više od 100 tisuća stranica dokumentacije iz CIOS-a, jer je CIOS od pet ili šest tvrtki kupovao otpad u vidu starih automobila i sličnog otpada na što je uredno plaćen PDV. Te su tvrtke gotovinom plaćale ljudima koji se bave sekundarnim sirovinama, međutim policija tvrdi da su to bili fiktivni računi i da su na taj način izvlačili gotovinu iz CIOS-a da bi izbjegli plaćanje poreza", kazao je Nobilo.  Pripuz je 2014. uhićen s Bandićem  Podsjetimo, Petar Pripuz je u listopadu 2014. godine uhićen u aferi Agram, u kojoj su se iza rešetaka našli i zagrebački gradonačelnik Milan Bandić i još petnaestak njegovih suradnika, i to zbog sumnje u cijelu paletu koruptivnih kaznenih djela počinjenih na štetu grada.  Osim Bandića i Pripuza, optuženi su bili i Bandićev savjetnik Željko Horvat, bivši direktor ZET-a Ivan Tolić, direktor Čistoće, direktor Plinare, referent za javnu nabavu Zagrebačkog holdinga, ali i Bandićevi dugogodišnji bliski suradnici - Vidoje Bulum, Miro Laco, Zdenko Antunović....  Sam Pripuz bio je pušten da se brani sa slobode nakon što je ponudio jamčevinu od nevjerojatnih 7,7 milijuna kuna. Cijela ta priča još uvijek nije dobila sudski epilog, i to zbog niza proceduralnih razloga, no ne čini se da taj postupak i u najmanjem dijelu utječe ni na političku karijeru Milana Bandića, a još manje na poslovanje njegovih partnera.