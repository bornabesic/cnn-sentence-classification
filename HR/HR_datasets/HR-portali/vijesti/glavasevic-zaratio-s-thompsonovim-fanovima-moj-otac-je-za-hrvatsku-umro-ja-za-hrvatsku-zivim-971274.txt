SDP-ov Bojan Glavašević upao je u internet raspravu s administratorima Facebook stranice Marka Perkovića Thompsona, a sve povodom zabrane nastupa ovog pjevača u Sloveniji.   Gospodin Bojan Glavašević nas je preko medija zamolio da objasnimo prvi stih Thompsonove pjesme "Bojna Čavoglave"  Bojna Čavoglave počinje sa stihom ZA DOM SPREMNI  Za dom spremni je službeni pozdrav zakonom priznate Hrvatske postrojbe iz Domovinskog rata HOS-a kojoj je u početku Domovinskog rata i sam Thompson pripadao.   Da je postrojba HOS-a legalna i priznata zakonom pa tako i njihova obilježja potvrđuje Hrvatski sabor u kojem Vi sjedite.  Cijela Hrvatska pamti riječi izravnog svjedoka herojstva HOS-ovaca, ratnog izvjestitelja Siniše Glavaševića (kojeg su kasnije srpski okupatori zatukli) s Hrvatskog radio Vukovara, “Da nije bilo HOS-a, Vukovar bi pao već u rujnu mjesecu”.   Iako ste bili jako mladi 1991. godine, vjerujemo da vam vaši mentori nisu do kraja isprali mozak i da znate tko je bio taj ratni izvjestitelj.  Eto gospodine Bojane Glavaševiću, nadam se da smo Vam donekle uspjeli objasniti prvi stih pjesme (Bojna Čavoglave).  Pod tim pozdravom su pali hrvatski branitelji, kraj tog pozdrava je pao i ratni izvjestelj Siniša Glavašević da bi svi mi danas mogli biti slobodni od srpskog okupatora koji su u to vrijeme klali i ubijali gotovo svakodnevno.  Uredništvo stranica MPT-a", stoji na Thompsonovoj Facebook stranici. "Moj otac je za Hrvatsku umro, ja za Hrvatsku živim"  Jutros je stigao odgovor od samog Bojana Glavaševića.   "Ekipa s Thompsonove Facebook stranice citirala je mojeg oca koji je rekao: "Da nije bilo HOS-a, Vukovar bi pao već u rujnu mjesecu".   "Za grad su se borili ljudi. Oni koji su u Vukovaru ostali i prošli pakao zatočeništva i mučenja u srpskim logorima ili, poput mog oca, pronašli smrt na dnu neoznačene jame, snagu nisu pronalazili u ideologiji smrti i zla, nego u svojoj vjeri ili u ljubavi prema domovini i svojim bližnjima. Moj je otac, za razliku od onih koji to danas ne čine, razlikovao ljude od ideologije. Priznanje je dao ljudima, a ne ustaškom pozdravu o kojem mi danas govorimo. To dvoje nikada nije bilo, i nikada neće biti isto. Moj je otac to znao. Koliko god autor tog posta s Thompsonovog fb pagea mislili da je meni "ispran mozak", bojim se da je istina suprotna. Moja vizija Hrvatske leži na vjeri u ljude i u demokraciju, a ne u poražene ideologije 2. svjetskog rata", napisao je Glavašević, a priložio je i snimku jednog intervjua Franje Tuđmana iz 1992. godine u kojoj proziva HOS zbog fašističkih oznaka.   "Ni ja ni moj otac nemamo se čega sramiti. On je za Hrvatsku umro, ja za Hrvatsku živim, kroz one vrijednosti koje su mi mama i on usadili", napisao je Glavašević na Twitteru. Uskoro su u komentaru svoje prvotne objave odgovorili administratori Thompsonove stranice. "Vidimo da se gospodin Bojan Glavašević uskoprcao na Twitteru. Svasta brlja ali nije nam komentirao zakon koji smo mu poslali linkom. Gospodin Bojan Glavašević i dalje krši zakon i deklaraciju o Domovinskom ratu nazivajući Hrvatske branitelje ustašama. Ne mislimo voditi polemiku s gospodinom Glavaševićem ali eto bar da se osvrnemo na njegove gluposti. Pa gospodine Glavaševiću, Hrvatska postrojba iz Domovinskog rata (HOS) nije nosila na odori zvijezdu petokraku već svoj znak s pozdravom "Za dom spremni". Stoga Vas pozivamo da prestanete kršiti zakone Republike Hrvatske nazivajući taj pozdrav na odorama Hrvatskih branitelja ustaškim. P.S. Jedini izvorni proizvod iz vremena NDH koji je naslijedila današnja Republika Hrvatska je valuta KUNA, a koja je Vama i vašim etno mentorima toliko mrska da je svakodnevno nosite sa sobom", napisali su urednici Thompsonove stranice.