Ministar obrane Tomo Medved i ministar pravosuđa Ante Šprlje javnosti su se obratili ispred zgrade Vlade, govoreći o osumnjičenim pripadnicima HVO-a, koji su krajem listopada uhićeni na području Orašja, a koje je Sud BiH danas pustio na slobodu, ali uz mjere zabrane. "Pozdravljamo takvu odluku za hrvatske državljane, držimo da se sukladno praksi osumnjičeni brane sa slobode. Nadamo se da će se to nastaviti i ubuduće i da će sve teći svojim tijekom", kazao je ministar Šprlje za N1 televiziju, koji je dodao da će osumnjičeni pripadnici HVO-a imati pravnu pomoć. "Imamo informaciju da su im oduzete putne isprave. Nadamo se da će sve proći bez nepredviđenih radnji i da će pravosuđe BiH slučaj privesti kraju", rekao je Šprlje. Šprlje nije želio govoriti o detaljima pomoći osumnjičenima, ali je rekao da su se "u potpunosti stavili na raspolaganje za pružanje konzularne i pravne pomoći". "Pitanje će se rješavati, Vlada Republike Hrvatske posvećena je tom pitanju", rekao je Šprlje. "U okviru odluke Vlade Republike Hrvatske niz je radnji i Republika Hrvatska se stavila na raspolaganje sa svojim potencijalima i kapacitetima i kroz sve oblike pravne pomoći i određene ekspertize koje će se zasigurno u perspektivi raditi na tom području. Republika Hrvatska će pružiti svu pravnu pomoć", rekao je Šprlje. I ministar branitelja Medved podržava odluku Suda BiH da se osumnjičenim pripadnicima HVO-a omogući da se brane sa slobode. "Mi ćemo nastaviti s pružanjem konzularne i pravne pomoći. Podržavamo tu odluku da se brane sa slobode", rekao je Medved za N1 televiziju, dodavši da će Republika Hrvatska kroz odluku o osnivanju tima pružiti konzularnu, pravnu i materijalnu pomoć odvjetnicima tamo gdje obitelj sama to ne mogne učiniti.