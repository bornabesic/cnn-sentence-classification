Jasminka Buljan Culej, nova voditeljica kurikularne reforme, nije prepisala nacrt akcijskog plana – branio je jučer uoči sjednice Vlade ministar obrazovanja Barišić dojučerašnju zaposlenicu Ministarstva obrazovanja. Večernji list prije dva je dana, kada je Buljan Culej napokon novinarima odlučila podijeliti svoj plan kojim se izborila za mjesto voditeljice, kao transparentan dokaz da je zadovoljila sve uvjete, prvi upozorio da je njezin plan rada vrlo sličan nacrtu prijedloga akcijskog plana kao krovnog dokumenta prema kojem ekspertna skupina mora raditi. Njezin plan ni do danas nije objavljen, dapače još nije ni usvojen. Zaposlenica Ministarstva Dokumentacija kojom se Buljan Culej prijavila na natječaj doslovno prati poglavlja nacrta akcijskog plana, a u dijelu sadržaja koristi i jednake formulacije. Dapače, njezin plan, kojim je trebala impresionirati Posebno stručno povjerenstvo na čijem je čelu Dijana Vican, vizualno je identičan nacrtu prijedloga akcijskog plana. I gdje je problem? Među ostalim, u datumima koji demantiraju predstavnike Ministarstva kako nije riječ o, barem dijelom, prepisanom dokumentu. Naime, svi koji su se prijavili za rad u ekspertnoj radnoj skupini, zajedno s Buljan Culej, dokumente su trebali dostaviti do 22. travnja kada je završen natječaj. Dva dana prije, 20. travnja, ministar Barišić i Dijana Vican sastali su se s premijerom Plenkovićem kojem su prvom prezentirali nacrt akcijskog plana. Toga dana samo su oni u Ministarstvu znali sadržaj tog dokumenta. Isti sadržaj proslijedili su svim institucijama vezanima za obrazovne procese da bi i oni dali primjedbe na sadržaj koji nakon toga može ići na usvajanje. A institucije, njih 57, dokumente su počele zaprimati 8. svibnja. Tada je i Večernji list došao do dokumenata koje smo prezentirali i koje će kasnije koristiti kako bi se uočile sličnosti s dokumentacijom Buljan Culej. Jokić: Nisam vidio plan – Uoči sjednice Vlade Posebno stručno povjerenstvo akcijski plan poslalo je na 57 adresa. On je bio javan – opravdava Barišić Jasminku Culej. No, to što je dokumentacija poslana u spomenute institucije ne znači da je ona javna – roditelji i građani sadržaj su mogli pročitati samo ako su zaposlenici baš tih institucija. Ni do danas taj nacrt prijedloga nije objavljen. – Možemo biti ponosni što će takva osoba voditi kurikularnu reformu – kaže Barišić. A autorica plana Jasminka Buljan Culej šuti. Ne odgovara na telefonske pozive, u desetak dana od imenovanja nijednom novinaru nije opisala svoju viziju moderne škole. Večernji list već dva dana čeka odgovore na postavljena pitanja: je li uvid u novi nacrt akcijskog plana imalo svih 11 kandidata za voditelja reforme? – Nismo imali uvid u nacrt akcijskog plana – potvrđuje Boris Jokić. Čak ni sada Jasminka Buljan Culej nema namjeru braniti vlastiti rad, to za nju mora odrađivati ministar Barišić. Da transparentnosti nije bilo, prvi su upozorili Vedran Mornar i Josip Milat, članovi Posebnog stručnog povjerenstva. Nakon izbora Milat je podnio ostavku kazavši da nisu znali za koga glasaju. Njih dvojica tražila su uvid u natječajnu dokumentaciju što im je omogućeno nakratko. – U tom kratkom vremenu nisam mogao procijeniti da je nacrt akcijskog plana prepisan – kazao je Mornar.