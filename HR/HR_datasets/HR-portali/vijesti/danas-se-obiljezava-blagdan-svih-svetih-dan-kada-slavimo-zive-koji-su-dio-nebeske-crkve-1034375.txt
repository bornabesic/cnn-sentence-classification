Danas je blagdan Svih svetih, koji se u hrvatskim govornim inačicama naziva još i Sesvete, Sisveti ili Sisvete, a njime Katolička Crkva slavi sve svece, one već kanonizirane i one koji to još nisu. Svi sveti se slavi 1. studenoga, a taj dana je i državni blagdan u Republici Hrvatskoj.   Liturgija Katoličke Crkve pokazuje kako 1. studenoga nije tužni dan, dan za crninu, jer je sve usmjereno slavlju živih koji su dio nebeske Crkve. U taj se dan smještaju svi pokojnici svetačkoga života za koje se nisu vodili postupci kanonizacije, a u zemaljskom su životu ostavili svetački trag i uzor za nasljedovanje.  Ovim blagdanom, po katoličkom vjerovanju, slavi se zapravo naše žive kao članove nebeske Crkve, koja je putujućoj Crkvi suputnica i dio je jedne cjeline. Zagrebački nadbiskup kardinal Josip Bozanić predvodit će danas u 16 sati na svetkovinu Svih Svetih euharistijsko slavlje u crkvi Krista Kralja na  zagrebačkom groblju Mirogoju (aleja Hermanna Bollea 27). Nakon euharistijskog slavlja, kardinal Bozanić će kod Središnjeg križa predvoditi blagoslovnu molitvu. Izaslanstva najviših državnih vlasti Republike Hrvatske i Grada Zagreba, kao i stranačka izaslanstva  položila su vijence i zapalila svijeće na zagrebačkom groblju Mirogoju u prigodi Dana Svih svetih i Dušnog dana. Izaslanstva su položila vijence kod spomenika Glas hrvatske žrtve - Zid boli, kod grobnice narodnih heroja, kod Središnjeg križa u Aleji poginulih hrvatskih branitelja iz Domovinskog rata, na grobu prvog hrvatskog predsjednika dr. Franje Tuđmana, ispred Središnjeg križa Gradskog groblja Mirogoja za sve pokojne te kod Zajedničke grobnice za neidentificirane žrtve iz Domovinskog rata. Izaslanstvo Predsjednice Republike Kolinde Grabar Kitarović prevodio je njen savjetnik Ante Deur, izaslanstvo Hrvatskog sabora predsjednik Josip Leko, izaslanstvo predsjednika Vlade ministar branitelja Predrag Matić, te Grada Zagreba gradonačelnik Milan Bandić. Potom je Josip Leko položio ruže i zapalilo svijeće na grobu bivšeg premijera Ivice Račana i bivšeg predsjednika Hrvatskog sabora Borisa Šprema. Počast mrtvima odali su i predstavnici političkih stranaka. Iz HDZ-a su obavijestili da je predsjednik stranke Tomislav Karamarko također položio vijenac i na grobu ministra obrane Gojka Šuška. Predsjednik stranke Naprijed Hrvatska – Progresivni savez Ivo Josipović položio je vijence i na grobu Ivice Račana. >> Evo gdje u subotu i nedjelju do većih groblja ne smijete autom 