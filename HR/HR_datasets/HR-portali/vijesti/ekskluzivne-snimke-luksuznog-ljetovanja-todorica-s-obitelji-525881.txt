Lifestyle obitelji Todorić napokon je razotkriven videosnimkom koja se nedavno pojavila na webu, a koju ekskluzivno prenose 24sata i Express. Na snimci se vide detalji luksuznog odmora obitelji na jahti, gliserima, ali i dok uživaju u vožnji helikopterom sa svojim prijateljima i kumovima prije nekoliko godina. Raskošni objedi, bahate izjave poput one da je Agrokor zapravo Hrvatska, divljanje po jadranskoj obali na gliserima, razuzdane zabave...Sve detalje koji se vide na snimci detaljno analiziramo u sutrašnjem broju 24sata. Snimka ljetovanja pokazuje navike jako bogatih ljudi. I obitelji koja je, barem tih godina, bila jako povezana. Djeca ljetuju s roditeljima, a oni im čuvaju unuke. Obiteljska idila djeda Ivice sa zlatnim Rolexom od 20.000 eura na ruci.. . Zlobnici bi rekli da je veliki dio obiteljskog luksuza financirao koncern. Helikopter je u vlasništvu Agrokora, jahta isto tako. A to su milijunski iznosi.  Na tri jahte, u ljeto 2006., Ante Todorić, njegovi prijatelji i kumovi plovili su Jadranom. Snimke otkrivaju raskoš kojim su bili okruženi. Ni cijena baš nije mala: samo za gorivo za tri broda potrošili su, kažu upućeni, najmanje 200.000 kuna. Ta snimka ljetovanja Todorićevih, njihovih prijatelja i kumova pojavila se prije nekoliko dana na javno dostupnoj web stranici. Traje nešto više od 15 minuta i daje dosad nezabilježen uvid u privatni svijet koji su tako pozorno čuvali od vanjskog svijeta. I zaista prizori s njihovih krstarenja prosječnim građanima Hrvatske izgledaju fascinantno: skupe jahte propinju se na jadranskim valovima. Veseli Todorići i njihovi kumovi i prijatelji dobro se zabavljaju. Jede se i pije. Dio snimke pokazuje i let korporacijskim helikopterom. Do otoka Smokvica koji je dugo godina bio u vlasništvu Ivice Todorića. Sad ga je država vratila u svoje vlasništvo. Sa Smokvice helikopter leti preko Jadrana do Opatije. Do druge obiteljske vile, one u Medveji. Todorići su se znali dobro zabaviti na svojim jadranskim krstarenjima. I sve to snimiti. U jednoj od uvala mlađi Todorić i njegov prijatelj uskočili su u brze gumenjake i show je počeo. Krenuli su, onako junački, ludovati po uvali, gdje je bilo i drugih jahti. No stvari znaju izmaknuti kontroli, pa je Todorić udario u drugi gumenjak i umalo “pomeo” prijatelja.  U narednih nekoliko dana objavit ćemo serijal tekstova koji daju potpuno drugačiju sliku o obitelji Todorić od one koju su brižljivo gradili nekoliko desetljeća. U broju 24sata od petka otkrivamo dosad nepoznatu imovinu članova obitelji. Ona uključuje kuće, stanove i veleposjede, ali i skupe konje za preponsko jahanje. Tjednik Express, također u petak, objavljuje veliki specijalni prilog o Todorićima na 32 stranice. Subotnje izdanje 24sata razotkriva koliko zapravo stoji lifestyle obitelji Todorić. Pogotovo onaj Ive Todorić-Balent koja je veliki sakupljač i ljubitelj dizajnerskih torbica. Koje satove vole i koje automobile voze... Otkrivamo i egzotične destinacije obiteljskih putovanja: provode u SAD-u i Disneylandu te krstarenja po Karibima. I to u vrijeme kada je već bilo jasno da Agrokoru nema spasa obitelj je otišla tražiti utjehu u toplije krajeve.   U nedjelju u 24sata pročitajte nove i nepoznate detalje o velikoj kriminalističkoj istrazi DORH-a koja se već tjednima odvija u nekoć najvećem hrvatskom koncernu. Tko vodi financijsku forenziku koja bi trebala otkriti je li novac izvučen iz tvrtke te gdje je mogao završiti. Godinama je najmoćnija hrvatska obitelj manje-više uspješno gradila imidž relativno skromno, iznimno radišne i uspješne. Sve je mirno teklo do trenutka kad je Gazda poželio kupiti razrušeni dvorac obitelji Kulmer. No, ni to nije sve. Za gazdinu kći Ivu godinama se zna kako je strastvena ljubiteljica skupocjenih torbica. Todorićeva miljenica otkako je počela raditi u menadžmentu očeve tvrtke dočekivala je svake godine glazbenike na domjenku u Kulmerovim dvorima gdje je Gazda častio poslovne suradnike. Na božićnim gozbama nisu štedjeli. Glazbenicima koji su nastupali plaćali su pored dogovorenog honorara od nekoliko tisuća eura dodatne bonuse u gotovini od oko 10.000 kuna. Nedavno se počelo šuškati kako mlađi Ivičin sin čeka prvo dijete što su mnogi poznanici i prijatelji obitelji Todorić komentirali kako se Gazdin nasljednik nakon godina tulumarenja i zabavljanja smirio te posvetio zasnivanju obitelji. U mlađim se danima, prije više od desetak godina, Ivan provodio na privatnim zabavama zagrebačke zlatne mladeži, častio društvo skupocjenim bocama pića te se kretao u društvu zagrebačkih ljepotica. Te i mnogo drugih detalja o mreži prijatelja, vezama, rastrošnim zabavama, bizarnim ispunjenim željama čitajte od sutra u 24sata, a u magazinu Express donosimo nikad viđene fotografije velebnih ljetnikovaca obitelji za koje javnost do sada nije ni znala te mnoge do sada brižno skrivene detalje o tajnim kompanijama diljem svijeta te obiteljskim odmorima na nekim od najskupljih destinacija na svijetu.            >>> Sutra u tiskanom izdanju 24sata čitajte sve o tajnom luksuznom ljetovanju obitelji Todorić  >>> Novi broj tjednika Express u golemom dosjeu u petak donosi ekskluzivne snimke i fotografije koje će pružiti fascinantan uvid u život obitelji Todorić  Kako su i kamo letjeli helikopterom, što su sve obilazili svojim jahtama, tko im je pjevao na zabavama i gdje su obnavljali svoje duše? Sve odgovore na ova pitanja, od kojih su neki zabavni a drugi će čitatelje šokirati i zgroziti, donosi novi broj tjednika Express. U novom broju ovaj tjednik objavljuje prizore s obiteljskog ljetovanja Todorićevih, ali i lifestyle dosje o familiji koja je upravljala najmoćnijom kompanijom u zemlji i stvorila najveće dugove. Tako Express donosi detalje s privatnih zabava Todorićevih na kojima im je pjevao srpski narodnjak Miroslav Ilić, novinari Expressa obišli su i nepoznata imanja Todorićevih, otkrili njihove nekretnine za koje nitko nikad nije čuo, pa i drvenu kolibu iz bajke koju si je kupila Iva Todorić. Express objavljuje i listu slavnih osoba koje su Todorićevi obilato sponzorirali, ali i gastroenološku analizu vina i sireva koje je Todorić proizvodio i u kojima je uživao. Tu su još i bizarni detalji o vezama obitelji i pravog egzorcista... Sve to pročitajte u novom Expressu koji je od petka u prodaji na svim kioscima.