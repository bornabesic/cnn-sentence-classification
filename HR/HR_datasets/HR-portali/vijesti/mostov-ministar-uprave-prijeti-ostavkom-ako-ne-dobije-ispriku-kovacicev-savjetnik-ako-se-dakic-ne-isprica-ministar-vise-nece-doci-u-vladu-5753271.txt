Potpredsjednik Vlade i Mostov ministar uprave Ivan Kovačić do idućeg četvrtka mogao bi izaći iz Vlade jer je njegova ostavka već kuvertirana ukoliko mu se do tada HDZ-ov saborski zastupnik Josip Đakić ne ispriča jer ga je nazvao podlim. Priču koju je prva objavila Slobodna Dalmacija potvrdio nam je sinoć Kovačićev posebni savjetnik u Ministarstvu, Ivica Relković. Ako se do tog trenutka Đakić ne ispriča, onda, kaže Relković, očekuju da premijer Andrej Plenković i ministar hrvatskih branitelja Tomo Medved pojasne hrvatskoj javnosti kako je došlo do zapošljavanja bivše SDP-ove pomoćnice ministra branitelja Vesne Nađ i nekadašnje zamjenice SDP-ovog ministra obrane Ante Kotromanovića Višnje Tafre u Ministarstvo uprave. Naime, Relković tvrdi da je Tomo Medved tjednima nazivao ministra Kovačića i molio ga da prihvati premještaj Vesne Nađ iz Ministarstva branitelja u Ministarstvo uprave, zbog opće poznatih problema u odnosu SDP-ove garniture u ministarstvu i branitelja koji su prosvjedovali u šatoru, a da je Višnja Tafra od svih kandidata na javnom natječaju jednostavno bila najbolja, s čime je bio upoznat i vrh HDZ-a i vrh Mosta. - Ukoliko do toga ne dođe, ministar ne može doći na iduću sjednicu Vlade s etiketom da je donosio podle odluke. Gospođa Tafra se javila na otvoreni javni natječaj za mjesto glavne tajnice i od svih kandidata pokazala se kao objektivno najbolji kandidat. Za takav ishod znao je i vrh HDZ-a i vrh Mosta mjesec dana prije imenovanja. Višnju Tafru nije na kraju imenovao Ivan Kovačić, jer to nije u njegovoj nadležnosti, nego Vlada. Svi HDZ-ovi ministri su glasali na Vladi za nju. Znači li to da su i oni podli? - poručuje Relković. Napominje i da očekuje ispriku Josipa Đakića u izjavi i to ne samo ministru Kovačiću nego i Višnji Tafri i Vesni Nađ. - To je minimum što se traži da bi ministar Kovačić mogao doći na sjednicu Vlade u četvrtak jer bi inače bio okarakteriziran kao podao čovjek cijeli svoj mandat – kaže Relković. Dodaje kako se Most i Kovačić neprestano pozivaju na javne natječaje i profesionalizaciju, pa ih zato čudi da se problematizira takva odluka. - Ministar Kovačić kao ekstremno korektan čovjek koji ne gleda na političke boje, nego na profesionalnost, a pritom i ekstremno susretljiv koji političkom partneru ne može odbiti molbu kad je već može provesti, odlučio je izaći u susret ministru Medvedu i evo što je doživio - da ga stranački kolega ministra Medveda proglašava "podlim" – poručuje Relković. Također, navodi i kako ako do te isprike ne dođe, smatraju da on i Kovačić kao "podli ljudi" nisu poželjni u ovoj Vladi. - Reagirati može i predsjednik Vlade, jer je Ivan Kovačić sve za što ga se optužuje odradio u punoj komunikaciji s ministrima HDZ-a i njime kao predsjednikom. U suprotnom već na prvoj sljedećoj sjednici predsjednik Vlade će na stolu imati naše pozicije na raspolaganju – kaže. Ministar hrvatskih branitelja Tomo Medved sinoć nam je potvrdio da je tražio premještaj za Vesnu Nađ iz već poznatih razloga, a da je pisao Ministarstvu pravosuđa i Ministarstvu uprave da je sukladno njenim kvalifikacijama negdje smjeste. - Tražio sam da se Vesna Nađ rasporedi negdje drugdje u skladu s mogućnostima i u okviru struke. Pisali smo Ministarstvu pravosuđa i uprave, dakle tamo gdje bi ona mogla biti raspoređena – kaže Medved. Josip Đakić pak nije htio komentirati ovu dramu u Vladi, dok izvori bliski premijeru Plenkoviću kažu kako nema nikakve ostavke ni drame. - Kao prvo nema nikakve ostavke potpredsjednika Kovačića, a Višnja Tafra imenovana je odlukom Vlade nakon provedenog javnog natječaja. Nađ je premještena nakon isteka 6+6 na mjesto sukladno kvalifikacijama, sve u dogovoru ministara Medveda i Kovačića – kaže izvor iz Banskih dvora.