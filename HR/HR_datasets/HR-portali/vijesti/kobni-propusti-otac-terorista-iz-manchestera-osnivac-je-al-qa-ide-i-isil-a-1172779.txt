Svakodnevno izlaze nove informacije i detalji o teroristu Salmanu Abediju koji je počinio masakr u Manchesteru. Gotovo je nevjerojatno da se takav propust mogao dogoditi britanskoj obavještajnoj službi, s obzirom na to da je napadač odavno bio poznat policijskim i sigurnosnim službama, kao i članovi njegove obitelji koji su, uz ostalo, bili umiješani i u svrgavanje libijskog lidera Muamera Gadafija. Rušili Gadafija U isto vrijeme dok britanska obavještajna služba MI6 još istražuje sveučilište Salford i ispituje okolnosti pod kojima je Sveučilišni odjel za poslovnu administraciju 2015. izdao kredit od 7000 britanskih funti Salmanu Abediju, osobi koja je bila pod povećalom policije zbog sumnje u povezanost s terorističkom organizacijom Islamskom državom, kako tvrde libijske obavještajne službe, otac Salmana Abedija, Ramadan, bio je član pokreta Salafi džihadi, najekstremnijeg dijela vehabijsko-selafijskih pokreta, od kojih su nastale terorističke organizacije Al-Qa’ida i Islamska država. Pokret Salafi džihadi odigrao je glavnu ulogu u rušenju libijskog diktatora Muamera Gadafija, nakon čega se proširio po cijelom teritoriju Libije. Kako tvrdi bivši agent libijske obavještajne službe Abdel Basit Haroun, koji osobno poznaje Ramadana, kojem je ratno ima Abu Ismail, on je bio član Al-Qa’ide u Libiji devedesetih godina prošlog stoljeća. Salmanovi roditelji u Libiju su se vratili 2011., nakon pada Gadafija, i oduvijek su bili predmet libijskih službi zbog veza s džihadistima i islamskim radikalima. Isto tako, grupa Gadafijevih disidenata, koji su bili članovi ilegalne skupine LIFG, Libyan Islamic Fightin Group, živjeli su vrlo blizu Abedija u južnom Manchesteru. Poznato je kako je među njima bio i Abd al-Baset Azzouz, koji je bio prijatelj Salmanova oca, a napustio je Veliku Britaniju kako bi vodio terorističku mrežu u Libiji koju je osobno nadzirao Ayman al-Zawahiri, nasljednik Osame bin Ladena. Taj 48-godišnji stručnjak u izradi bombi, pravi profesionalac, bio je optužen za vođenje Al-Qa’idine mreže u južnoj Libiji koja je imala oko 500 džihadista. S druge strane, Salmanov otac, Ramadan Abedi, koji se nalazi u Libiji te je ispitan o cijelom slučaju, energično negira optužbe koje njegovoj obitelji stavljaju na teret tvrdeći da oni “nisu ljudi koji se raznose među nevinima” te da “ne vjeruju u ubijanje nedužnih”. Međutim, njegove riječi demantira Mohammed Saeed El-Saeiti, imam džamije u koju je obitelj Abedi zalazila, okarakteriziravši Salmana Abedija kao opasnog ekstremista. Lice mržnje „Salman mi je pokazao lice mržnje kada sam govorio o ISIL-u. Često je to činio i shvaćao sam da me ta osoba ne voli. Nije me to iznenadilo”, kazao je imam. U međuvremenu, britanska policija objavila je nove snimke sigurnosnih kamera na kojima je bombaš samoubojica Salman Abedi koji je u Manchesteru usmrtio 22 ljudi nakon koncerta američke pjevačice Ariane Grande. Abedi je snimljen u noći napada, a na objavljenim fotografijama nosi crnu kapu, crni prsluk i naočale. Britanska policija još traži osobe povezane s terorističkim napadom s obzirom na to da je velika vjerojatnost da su još na slobodi neki od članova manchesterske mreže iako je dosad uhićeno već 11 osoba.