Goran Hadžić, negdašnji ideolog pobunjenih hrvatskih Srba, preminuo je u Novom Sadu od posljedica tumora na mozgu, javljaju srbijanski mediji. Pozlilo mu je u obiteljskoj kući, odakle je odvezen na hitni prijem novosadskog Kliničkog bolničkog centra, a pretpostavlja se da je koban za Hadžića bio tromb u plućima. Podsjetimo, suđenje bivšem 'predsjedniku' samoproglašene Republike Srpske Krajine prekinuto je na neodređeno vrijeme početkom travnja prošle godine, jer su suci ocijenili da optuženi nije kadra sudjelovati u postupku. Goran Hadžić (57), u travnju 2015. iskoristio je mjeru privremenog oslobođenja i otišao u Srbiju na liječenje. Od tada je živio u Novom Sadu. Kada je uhićen na Fruškoj gori u srpnju 2011. bio je posljednji od 161 optuženih koje je tražio ICTY, osnovan 1993. Sud je teretio Hadžića za upletenost u ubojstava stotina hrvatskih civila i deportacije više desetaka tisuća Hrvata i drugih nesrba. Optužen je kao pripadnik udruženog zločinačkog pothvata nad Hrvatima, prilikom prvog pojavljivanja pred sudom izjasnio se nevinim po svakoj od 14 točaka optužnice, međutim, izricanje presude nije dočekao. Hadžić je rođen u selu Pačetin, općina Vinkovci, 7. rujna 1958. Prije Domovinskog rata bio je zaposlen kao skladištar u pogonima VUPIK-a u Vukovaru. Bio je član Saveza komunista i čelnik Mjesne zajednice Pačrin. S liste SKH-SDP izabran je za vijećnika u Gradskom vijeću Vukovara. Međutim, ubrzo nakon izbora pristupa Srpskoj demokratskoj stranci Jovana Raškovića. Već 10. lipnja postaje predsjednik SDS-a za Vukovar. Nakon proglašenja Srpske autonomne oblasti Slavonije, Baranje i Zapadnog Srema, 25. rujna 1991. izabran je za predsjednika samozvane vlade. Od veljače 1992. do prosinca 1993. predsjednik je tzv. Republike Srpske Krajine. Iz politike se povukao nakon potpisivanja Erdutskog sporazuma 1995. godine, kojim  je počeo proces mirne reintegracija hrvatskog Podunavlja u državnopravni okvir Republike Hrvatske. Ubojstva stotina Hrvata i progon tisuća s okupiranih područja Hrvatske tijekom Domovinskog rata ostaju, na žalost, zločin bez kazne. >> Brammertz traži službeno okončanje procesa bolesnom Goranu Hadžiću 