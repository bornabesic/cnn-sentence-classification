Predsjednik Hrvatskog sabora i Mosta Božo Petrov poručio je danas da je prije tjedan dana premijeru Andreju Plenkoviću rekao kako će Most glasovati ako dođe do glasovanja opoziva ministra financija Zdravka Marića očekujući da će on sam nakon toga "riješiti taj problem u svom dvorištu". - Andrej Plenković pokušava danas razriješiti tri ministra Mosta iza kojih stoje rezultati – tri milijarde kuna iz fondova, započeta pravosudna reforma, obračunavanje s kriminalom u gospodarstvu - radi jednog ministra koji objektivno ne može dalje biti ministar financija, iz razloga što se mora izuzimati iz financijskih odluka što ugrožava financijsku stabilnost zemlje u trenutku kada se vodi restrukturiranje najveće kompanije u Hrvatskoj u kojoj je donedavno bio zaposlenik. Most nosi odgovornost za četiri ministra koje je predložio u Vladu. Zdravko Marić je odgovornost HDZ-a. Mi smo ovu odluku priopćili prije tjedan dana Andreju Plenkoviću očekujući da će oni sami kao HDZ razriješiti taj problem u svome dvorištu – komentirao je Petrov potez svog partnera u Vladi. Ponavlja kako Most ne nosi odgovornost za Zdravka Marića. - Ne možemo i nećemo rušiti Vladu, ali nećemo niti podržati ministra koji objektivno iz već navedenih razloga ne može biti ministar financija. Andrej Plenković je taj koji treba odgovoriti hoće li on ovim činom krenuti rušiti Vladu. Ja ću samo upozoriti da je sam Andrej Plenković prije godinu dana pozivao tadašnjeg predsjednika HDZ-a i prvog potpredsjednika Vlade Tomislava Karamarka da odstupi da se ne bi ugrozila stabilnost zemlje – rekao je Petrov. Danas s ovim činom se očito kreće u rušenje Vlade i to HDZ drugi put u godinu dana ruši vlastitu vladu radi nestranačkog ministra, kaže Petrov. - Mostu je stalo do istine. Želimo raščistiti stvari u Hrvatskoj. Andrej Plenković treba dati odgovor je li on također to spreman napraviti ili će nastaviti politiku HDZ-a koja traje zadnjih već 20 godina. Most što se nas tiče će uvijek biti na braniku transparentnosti i odgovornosti prema državi – kaže Petrov. Nije, dodaje, znao da će premijer napraviti to što je napravio. Upitan je li spreman na preslagivanje, potencijalno s oporbom, Petrov uzvraća: - Na to će dati odgovor Andrej Plenković koji treba odlučiti hoće li rušiti vlastitu vladu. Ja ću opet reći Most nije glasovao protiv Vlade, Most je glasovao protiv ministra Zdravka Marića iz razloga što smatram da nije objektivno u mogućnosti i dalje obnašati dužnost ministra financija, a taj odgovor treba dati Andrej Plenković – odgovara Petrov. Na pitanje kako se može vidjeti dalje u vladu s Plenkovićem nakon što je najavio smjenu tri Mostova ministra, Petrov tvrdi: - Smatram da oni danas nisu smijenjeni. Za smjenu ministara supotpis treba dati predsjednik Sabora ili se treba povesti rasprava i glasovanje u sabornici. Dakle, predsjednik Vlade po meni je danas ishitrenom odlukom pokušao razriješiti situaciju, ali supotpis će dati predsjednik Sabora ili će se provesti rasprava u Saboru je li ti ministri mogu obnašati svoju dužnost ili ne – kazao je Petrov. Na pitanje kada bi se provela ta rasprava, odgovara kako će biti u za to predviđenom vremenu. - Za to ćemo se dogovoriti. U ovom trenutku vlada naravno da nije stabilna, ali za stabilnost u ovom trenutku je odgovoran predsjednik Vlade koji je odlučio tri ministra koja imaju iza sebe rezultate razriješiti iz razloga što mi ne možemo poduprijeti čovjeka koji dalje ne može obnašati dužnost – zaključuje Petrov.   