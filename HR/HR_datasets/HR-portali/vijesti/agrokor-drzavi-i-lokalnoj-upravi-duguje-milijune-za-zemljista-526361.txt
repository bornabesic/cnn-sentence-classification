Posebni savjetnik Ante Ramljaka za poljoprivredu, Vlado Čondić-Galiničić i Tihomir Jaić koji predstavlja udruge poljoprivrednika, gostovali su u TNT-u na N1 gdje su govorili o načinu na koji Agrokor upravlja zemljištem koje ima u koncesiji, a za koje postoji dug u iznosu od četiri milijuna kuna. "Ovo je dio isječka cijele problematike najma zemljišta u Agrokoru. Koncern u 4 temeljne firme raspolaže s 33 tisuće hekatra zemljišta. Kad je u pitanju koncesija, Agrokorove kompanije ništa drugačije nisu prošle. Tko raspisuje natječaj određuje cijenu. To ovisi o lokalnoj upravi. Ugovori su toliko vrijedili. Kad uzmemo koliko Belje na svoje 22 tisuće hektara plaća 550 kuna po hektaru, Agrolaguna skoro 1000 kuna. PIK Vinkovci 900 kuna, a VuPik skoro 1300 kuna. Država je cijene mijenjala od vremena do vremena i Argokorove kompanije nisu bile, kao ni drugi, u prilici pregovarati. Ova 4,3 milijuna duga koji su ostali su nastali zbog problema s likvidnošću. Osim ta 4 milijuna ima još duga i lokalnoj upravi od oko 2 milijuna i oni kao i svim dužnicima ulazi u status tražbina i rješavat će se kao i svi drugi", kazao je Vlado  Čondić-Galiničić i dodao: "Ono što bih htio reći jest da Agrokor ne dobiva 150 milijuna kuna poticaja nego 120 milijuna godišnje".