'Žao mi je. Kajem se. Svjestan sam onoga što sam učinio! Ali više nisam mogao izdržati stalne prigovore roditelja!'. To je u glavnim crtama sažetak obrane 19-godišnjeg Tina Šunjerge pred državnim odvjetnikom koju je jučer iznosio više od sat vremena u nazočnosti branitelja po službenoj dužnosti, šibenskog odvjetnika Frane Baice. Opisao je kako je ubio roditelje, 46-godišnju majku Silvanu i 45-godišnjeg oca Marina, i motive zašto je to učinio. Nije motiv, kako se mislio, bila očeva zabrana za odlazak na prijateljevu rođendansku zabavu u Gaćeleze, na koju je otišao u subotu navečer, nekoliko sati nakon što je ubio roditelje, niti je povod bilo najava roditelja da će ga poslati u komunu na liječenje od ovisnosti kako bi ga maknuli od droge i društva koje je, po mišljenju roditelja, na njega loše utjecalo. Roditelje je ubio svjesno i planski. Kako se navodi u priopćenju šibenskog tužiteljstva, u subotu poslijepodne prvo je obio sef i uzeo očev pištolj. Potom je pozvao svog prijatelja, 20-godišnjeg Ivana Škarića da ide s njim u polje gdje su mu radili roditelji. Ivan je pristao ne znajući što Tin smjera. Oko 16 sati majci je, koja je upravljala Saxom, ispalio metak u potiljak i na mjestu je ubio. Ivan je pobjegao iz auta i tvrdi da se dva dana skrivao u kući i nikome od šoka ništa nije govorio. Rekao je i da se bojao za svoj život. Nakon likvidacije majke Tin Šunjerga je dopješačio do kuće u Čistoj Velikoj. Oca je zatekao u garaži. Iskoristio je trenutak kad mu je otac bio okrenut leđima i s udaljenosti od 30-ak centimetara ispalio mu hitac u potiljak, ubivši ga na mjestu.