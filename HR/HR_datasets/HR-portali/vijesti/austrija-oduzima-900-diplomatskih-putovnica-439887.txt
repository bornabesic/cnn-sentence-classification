Nakon što je austrijska savezna vlada nedavno donijela novi, znatno stroži pravilnik o izdavanju diplomatskih i službenih putovnica, austrijski potkancelar i ministar europskih i međunarodnih poslova Michael Spindelegger pozvao je vlasnike 900 diplomatskih putovnica da ih vrate najkasnije do 25. listopada ove godine. Dnevni list Heute piše da se je dosad Spindeleggerovu pozivu i pismenom zahtjevu austrijskog ministarstva europskih i međunarodnih poslova upućenom 25. srpnja  vlasnicima 900 diplomatskih putovnica odazvalo tek 30 osoba. Austrijski mediji navode da se domaći političari teška srca odriču crvenog "otvarača svih vrata" i brojnih privilegija koje su dosad uživali. Riječ je, barem prema podacima s početka ove godine, o 3138 vlasnika diplomatskih i 7853 vlasnika službenih putovnica. Najveći broj diplomatskih putovnica, njih 1549, u posjedu je djelatnika austrijskog ministarstva europskih i vanjskih poslova i članova njihove uže obitelji, dok je 181 u posjedu bivših visokih austrijskih dužnosnika, odnosno njihovih bračnih partnera te pokrajinskih poglavara i visokih duhovnih i crkvenih dužnosnika. Diplomatsku putovnicu posjeduje i 35 austrijskih parlamentaraca, uključujući i one koje više ne obnašaju zastupničku dužnost. Ostatak vlasnika ovog prestižnog dokumenta bivši su vanjskopolitički dužnosnici, zastupnici u europskom parlamentu i diplomati ministarstva europskih i međunarodnih poslova koji nisu na nekoj od međunarodnih dužnosti. Za razliku od dosadašnje prakse, Austrija će ubuduće diplomatske putovnice izdavati isključivo diplomatima i članovima vlade.