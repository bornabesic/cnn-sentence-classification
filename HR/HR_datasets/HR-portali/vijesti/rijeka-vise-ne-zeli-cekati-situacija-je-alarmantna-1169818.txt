Dok je u Hrvatskoj sudbina cjelovite kurikularne reforme, a s njome i građanskog odgoja i dalje krajnje neizvjesna, u Rijeci se privodi kraju prva godina eksperimentalne provedbe Građanskog odgoja i obrazovanja (GOO). Iako za cjelovitu ocjenu tog programa, koji se provodi u šest riječkih osnovnih škola, valja pričekati kraj školske godine, povratne informacije su odlične. Zato se već ove jeseni sprema uvođenje GOO-a u 24 riječke osnovne škole kojima je osnivač Grad Rijeka, od njih ukupno 28, koliko ih djeluje u tom gradu, piše Deutsche Welle. Hrvatska je jedna od rijetkih europskih zemalja koja na nacionalnoj razini ne provodi sustavan građanski odgoj i obrazovanje, utemeljen na specifičnim vrijednostima demokracije i zaštite ljudskih prava. U proteklih 20-tak godina bilo je puno inicijativa za uvođenjem nekog oblika obrazovanja za ljudska prava i demokratsko građanstvo, no sve su one završile neuspješno. Ne želeći više čekati odluku Zagreba, Rijeka se odlučila za iskorak i na ovom planu. "Kako su se vlasti na nacionalnoj razini mijenjale, iščekivali smo što će se dogoditi s građanskim odgojem. No u jednom trenutku shvatili smo da se njegovo uvođenje neće dogoditi tako skoro i odlučili smo djelovati proaktivno. Nismo bili zadovoljni s međupredmetnom provedbom građanskog odgoja na nacionalnoj razini, s obzirom na to da svakodnevno svjedočimo koliko smo građanski neosviješteni i koliko nam svima treba građanski odgoj. Situacija nije samo zabrinjavajuća, nego alarmantna", ocijenila je za DW pročelnica riječkog Gradskog odjela za odgoj i školstvo Sanda Sušanj. Prema jednom istraživanju iz 2009., mladi ne razumiju osnovne političke pojmove, a samo 55 posto učenika zna što je Ustav Republike Hrvatske i da je Hrvatska parlamentarna demokracija.  Cijeli članak možete pročitati ovdje.