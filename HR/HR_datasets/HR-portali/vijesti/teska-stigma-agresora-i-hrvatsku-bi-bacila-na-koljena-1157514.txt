Točno je 13 godina kako su Jadranko Prlić, Bruno Stojić, Slobodan Praljak, Milivoj Petković, Valentin Ćorić i Berislav Pušić iz zagrebačke zračne luke dragovoljno otišli svoju nevinost dokazati pred Međunarodnim sudom pravde. Nisu bježali, nisu se skrivali, nisu opstruirali. Koncem svibnja 2013. sud im je, za zločine protiv čovječnosti, kršenja zakona i običaja ratovanja i teška kršenja Ženevske konvencije u ratu u BiH, odrezao ukupno 111 godina i otad ne napuštaju pritvor u Scheveningenu. Za razliku od Vojislava Šešelja koji je izricanje svoje presude lani dočekao u zdravlju, veselju i na slobodi – životi šestorice bosanskohercegovačkih Hrvata već su sada ako ne uništeni, a onda silno urušeni. Premda su zločini nepobitno počinjeni, njihovoj obrani sada predstoji uvjeriti sud da nisu počinjeni s unaprijed smišljenim planom protjerivanja Bošnjaka, već su neželjena ali neizbježna posljedica ratnih razaranja. Uspiju li u tome, šestorica mogu očekivati znatno niže kazne, ali mogućnost da pravomoćna presuda bude oslobađajuća, nažalost, minimalna je. Premda se službeni Zagreb počesto prema tome procesu odnosio ignorantski, pred mogućim reperkusijama više se ne mogu zatvarati oči. I tko zna bi li se Hrvatska ikada u svojstvu prijatelja suda uključila u postupak (što se dogodilo tek 2016.) da prvostupanjskom presudom nisu “osuđeni” i najviši hrvatski dužnosnici – Franjo Tuđman, Gojko Šušak i Janko Bobetko – nakon što su proglašeni sudionicima udruženog zločinačkog pothvata u svrhu etničkog čišćenja dijelova BiH. Haški sud ne sudi državama, već pojedincima, no dokaže li se spomenuta tvrdnja, posljedice za Hrvatsku bile bi nesagledive. Osim goleme ratne odštete, Bošnjaci bi u tom slučaju aktivirali 1600 optužnica koje samo čekaju potvrdu iz Haaga, a teza o udruženom zločinačkom pothvatu i teška stigma agresora, srušena oslobađajućom presudom Gotovini i Markaču, i Hrvatsku bi, ne samo optužene, doslovno bacila na koljena.      >> Presuda zanemarila dokaze da su HVO i HZHB nastali zbog kolapsa centralne države >> Prlić: Herceg-Bosna je nastala kada je kolabirala država BiH 