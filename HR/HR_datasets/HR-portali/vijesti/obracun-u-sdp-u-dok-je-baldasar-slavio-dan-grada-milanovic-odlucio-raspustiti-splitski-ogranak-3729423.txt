Predsjedništvo SDP-a u subotu je na sastanku u Crikvenici donijelo odluku da se raspuštaju organi Gradske organizacije splitskog SDP-a, a za povjerenika je imenovalo Darka Parića. Predsjedništvo istodobno Glavnom odboru SDP-a predlaže da se raspusti cijela organizacija. Takva je odluka donesena s jednim glasom protiv, i to predsjednika zagrebačke organizacije, Davora Bernardića. - Splitska oraganizacija već dugo ne štima i puno je povoda za ovakvu odluku. Konkretan razlog je taj što je Split važan SDP-u i posebno je važno i to što moraju početi pripreme za lokalne izbore. Ta odluka nije bila lagana, ali se morala donijeti - kazao nam je jedan od vodećih SDP-ovaca. Na pitanje ima li vodstvo SDP-a osobu koju bi željelo vidjeti na čelu splitske organizacije i kao kandidata za gradonačelnika Splita, naš sugovornik odgovara potvrdno, ali nije želio iznositi ime. Iz neslužbenih razgovora s osobama iz vrha stranke doznaje se kako je jedna od zadnjih kapi koja je prelila čašu bila "solo akcija" Ive Baldasara oko određivanja kandidata za gradonačelnika Splita. Baldasar je, naime, SMS-om članovima splitske organizacije poslao obavijest da mogu izraziti namjeru da budu kandidati za gradonačelnika i dao im rok do 8. svibnja (koji je navodno naknadno produljen) u kojemu se trebaju javiti u gradsku organizaciju. O toj njegovoj inicijativi u vrhu stranke nisu imali pojma. Nezadovoljstvo Baldasarovom politikom i načinom na koji obnaša gradonačelničku funkciju i vodi splitski SDP traje već jako dugo i potraga za novom osobom koja bi bila SDP-ov kandidat za gradonačelnika Splita datira još od prije unutarstranačkih izbora na kojima je Baldasar podržao Zlatka Komadinu. Da ni u samoj splitskoj organizaciji Baldasar više nema većinsku podršku ukazuju rezultati unutarstranačkih izbora na kojima je Zoran Milanović dobio više glasova od Baldasarovog favorita Komadine. Neslužbenu vijest da je Predsjedništvo SDP-a u subotu na zatvorenom sastanku u Crikvenici raspustilo splitski ogranak SDP-a koju su objavili neki mediji, zatekla je i veoma iznenadila splitske SDP-ovce, osobito zato što je odluka donesena na Dan Grada. Dogradonačelnica Splita Aida Batarelo vijest o raspuštanju splitskog ogranka doznala je od novinara i ostala zatečena. Rekla je da "nema pojma" ni o čemu takvome jer je u protokolu s premijerom i ostalim gostima na ručku u Lori. "To znači, ako je to istina, da ja u ovom trenutku više nisam članica SDP-a. Ako su slučajno raspustili tijela, ja to ne znam jer nemam nikakvih informacija osim ovoga što ste mi vi rekli", izjavila je novinarima koji su tražili potvrdu i komentar vijesti koju je objavio portal Novoga lista i preuzeli drugi mediji. "Znači da je članstvo tu, a da nisu članovi predsjedništva i gradskog odbora. Zaista moram vidjeti. Ne znam što se događa, a što se god dogodilo da dogodilo nije mi drago što je to na dan grada", kazala je dogradonačelnica Batarelo. Upitana može li se to shvatiti kao kazna za nepodupiranje, na nedavnim unutarstranačkim izborima, predsjednika stranke Zorana Milanovića već Zlatka Komadine, odgovorila da ne smatra to opomenom niti kaznom, već statutarnim pravom predsjednika. "Zaista mi je ovo prvi glas i od ovoga vam više ništa zaista ne mogu reći. Naravno da ću sada i ja provjeriti o čemu se točno radi", rekla je za Hinu dogradonačelnica.