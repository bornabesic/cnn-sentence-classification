Adresa je Peta avenija 854, u New Yorku. Kuća, bolje rečeno palača od 20.000 kvadrata, iako tako ne djeluje izvana, daje se na prodaju, a cijena je 50 milijuna dolara. Može se javiti svatko, može obići nekretninu, očuvanu. A kandidata ima, ne samo zbog lokacije i unutarnjeg uređenja, nego i zbog povijesnih razloga: trenutačno je ondje smješteno Stalno predstavništvo Srbije pri UN-u, a prije toga je bila u vlasništvu bivše Jugoslavije. Jedna od priča govori da Tito nije želio ići u hotele, iako mu je sad nestajući hotel Plaza bio drag, ali samo za organiziranje zabava. Zgradu je 1905. sagradila tvrtka Warren & Wetmore koja je poznatija po tome što je sagradila i Grand Central Terminal, središnji newyorški kolodvor. Komisija za očuvanje povijesnih mjesta ovu zgradu opisuje kao “elegantnu uzvišenost koja reflektira utjecaj klasičnog razdoblja Luja XV.”. I nije to netočno, unutrašnjost je monumentalna, iskićena pozlatama, stepenište kojemu je uzor jedno iz Versaillesa kao da pripada nekom drugom svijetu, a ne New Yorku koji poznajemo po modernoj arhitekturi i unutarnjem uređenju. elliman.com   Zgrada je sagrađena za današnjih samo 60.000 dolara, ali je prodana i za danas respektabilnih 725.000 dolara, što je tada bila cijena od koje se ljudima vrtjelo u glavi. elliman.com   Ukratko, bila je to tada najskuplja građevina na Manhattanu (treba znati da je to bilo puno prije Trumpovih tornjeva). No, nije bilo sreće s vlasnicima, često su se mijenjali, da bi je nakon Drugoga svjetskog rata kupila Jugoslavija, i to za samo 300.000 dolara. Tada je zgrada dobila i svoju “gluhu sobu” koja je omogućavala sigurne razgovore koje nitko neće moći prisluškivati (tada, jasno). elliman.com Peta avenija 854 u New Yorku   Newyorški mediji ipak upozoravaju moguće kupce da će morati razgovarati ne s jednim, nego s pet vlasnika - svim zemljama sljednicama. No, s dozom sarkazma dodaju da bi to moglo biti lakše nego razgovarati s kućnim savjetima većine zgrada u okolici.