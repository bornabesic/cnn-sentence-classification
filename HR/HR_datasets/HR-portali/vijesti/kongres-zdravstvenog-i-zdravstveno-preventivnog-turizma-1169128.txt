Prvi kongres zdravstvenog i zdravstveno preventivnog turizma, održat će se 06.-07. lipnja 2017. godine u Zagrebu, u Preporodnoj dvorani Hrvatske akademije znanosti i umjetnosti, Opatička 18. Organizacija kongresa pripada u strateške ciljeve razvoja zdravstva i turizma Hrvatske - poboljšanje ekonomske situacije nacije i zdravstvenog sustava. Kongres zdravstvenog i zdravstveno preventivnog turizma realizira se pod pokroviteljstvima Ministarstva turizma RH i Ministarstva zdravstva RH. Predsjednik znanstvenog odbora je akademik Zvonko Kusić. Znanstvenom odboru kongresa i programu, pridružena su ugledna imena znanstvenika i stručnjaka iz područja medicine, kineziologije i turizma. Uz Hrvatsku akademiju znanosti i umjetnosti - Razred za medicinske znanosti, mnoge ugledne institucije i visokoobrazovne ustanove - suorganizacijske partnere kongresa, namjera organizatora je kongresom identificirati i predstaviti mogućnosti tržišta, poduzeti radnje i koristiti postojeće resurse za prosperitet svih interesnih skupina i dionika na tržištu zdravstva i turizma, za razvoj nacionalnog interesa pripremiti i otvoriti Hrvatsku u skoroj budućnosti za veliko tržište u segmentu korisnika zdravstvenog turizma iz EU i svijeta, potaknuti izradbu konkretne strategije razvoja zdravstvenog turizma Hrvatske. Kongres realizacijom podržava djelovanje Hrvatske udruge gluhoslijepih osoba "Dodir", s ciljem promicanja interesa gluhoslijepih osoba u Republici Hrvatskoj i izvan nje, ostvarivanjem njihovih temeljnih ljudskih prava na edukaciju, rehabilitaciju, komunikaciju i socijalizaciju, navodi organizatorica kongresa, Sunčana Matić iz agencije LUX.