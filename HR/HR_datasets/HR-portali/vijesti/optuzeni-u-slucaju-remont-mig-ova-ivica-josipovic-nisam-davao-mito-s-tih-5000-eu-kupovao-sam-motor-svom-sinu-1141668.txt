Nismo dali i primili mito. Radilo se o daru. Tim su se riječima branili Josip Čović i Ivica Josipović, nedavno optuženi u jednoj od najvećih afera koja je potresla MORH. Radi se o priči o remontu MiG-ova koji je obavljen u Ukrajini, a USKOK u optužnici tereti Čovića da je tražio 50.000 eura mita, a primio najmanje 10.000 eura mita kako bi određenoj tvrtki omogućio da dobije lukrativan posao na obnovi hrvatskih borbenih zrakoplova. Dvije tvrtke Sve navedeno, prema optužnici, odvijalo se od 12. prosinca 2011. do kraja veljače 2016., a Čović, koji je sada u mirovini s primanjima od oko 3500 kuna, tereti se da je mito, osim od Josipovića, koji je predstavljao ukrajinsku tvrtku Ukrspecexport, tražio i od Đure i Gorana Sesara, predstavnika rumunjske tvrtke Aerostar, no oni su njegov zahtjev odbili. Čović je u obrani porekao to za što ga se tereti, a kako su istražitelji na njegovim bankovnim računima našli 10.000 eura i datume kada su uplaćeni, to je morao nekako objasniti. Pa se snašao na zanimljiv način kazavši da on od Josipovića nije tražio ni primio novac niti mu je Josipović novac nudio. – Radilo se o daru koji sam primio krajem siječnja 2016., kada je Ukrspecexport dovršio remont te je MORH-u isporučio svih 12 MiG-ova. Josipović je tražio da se nađemo na kavi. Kada smo se našli, Josipović mi je predao kuvertu. Rekao mi je: “To ti je poklon jer je tvoj rad oko remonta MIG-ova bio korektan, a i poštovao si propise u tom poslu.” Poklon sam primio, iako ga nisam tražio, a kada sam došao kući, otvorio sam kuvertu i vidio da je u njoj 5000 eura. Nakon nekoliko dana taj sam novac uplatio na svoj bankovni račun – objašnjavao je Čović. Iako je kazao da mu ta situacija nije bila ugodna te iako o primljenom novcu nikog nije izvijestio, s Josipovićem se ponovo našao i nakon tri tjedna. – Ponovo sam od njega primio poklon za korektno obavljen posao, no nervozno sam reagirao kazavši da je sada dosta. I u toj kuverti bilo je 5000 eura. Opet nikog nisam izvijestio o novcu i opet sam novac stavio na bankovni račun – branio se Čović. Pomoć za mirovinu i zdravlje Josipović je tu priču pak ispričao na malo drugačiji način. Kazao je da je jednom prigodom sreo Čovića koji mu se žalio na probleme sa zdravljem te odlazak u mirovinu pa mu je on kao ispomoć odlučio dati 5000 eura. Zbog toga ga je pozvao na kavu pa mu je taj novac uručio. Što se tiče isporuke druge kuverte s 5000 eura, Josipović se branio da mu je taj novac dao jer mu je sin planirao kupiti oldtajmer motor od Čovića. No ta kupnja, ustanovljeno je, nije realizirana, a Josipovićev sin naknadno je kupio maxi skuter od 400 kubičnih centimetara. Iako i Čović i Josipović poriču da je riječ o mitu, za obojicu, a posebno Čovića, nezgodni su iskazi Đure i Gorana Sesara, koji tvrde da je Čović od njih i desetak godina prije spornog natječaja tražio mito. Oni svoje tvrdnje potkrepljuju SMS porukama iz kojih se može iščitati da se natječaj za remont MIG-ova pokušao namjestiti. U istrazi je svjedočio i bivši ministar Ante Kotromanović, koji je iskazivao o tome kako je raspisan natječaj za remont. >> Apsurd! Prizemljeni MiG-ovi odjednom su ispravni 