Ne treba ništa. Poklanjam to državi – kazao je Marijan Primorac, izlazeći iz sudnice nakon što je svjedočio u nastavku suđenja za aferu Fimi media. Takav odgovor Primorac je dao nakon što ga je sutkinja Irena Kvaternik upitala traži li naknadu troška za dolazak na sud, obzirom na to da je kao adresu prebivališta naveo otok Hvar. Prije no što je odlučio trošak za svoj dolazak na sud velikodušno ostaviti državi, Primorac je posvjedočio o tome kako je Ivi Sanaderu i HDZ-u nosio novac te kako je za Sanadera kupio blindirani BMW. Točnije, Primorac je ostao kod svog iskaza koji je dao na prethodnom suđenju u siječnju 2013., s time da je tražio da mu se taj iskaz pročita. –  Dobro, dobro su mi izblijedjela sjećanja, no stojim iza onoga što sam tada rekao jer sam govorio istinu. Stoga bih želio čuti što sam tada govorio i složiti se s tim – kazao je Primorac. Potom mu je sutkinja Kvaternik pročitala zapisnik s prethodnog suđenja, a u tom iskazu Primorac je iskazivao kako je Ivu Sanadera upoznao 2003. te kako je htio pomoći HDZ-u jer je simpatizer stranke. Koji mjesec nakon što se upoznao sa Sanaderom, ovaj ga je nazvao te mu je kazao da je “došlo vrijeme da pomogne HDZ-u”. Nakon toga, iskazivao je Primorac, otišao je u središte HDZ-a, gdje je Sanaderu predao 30.000 DEM. Kasnije je sa svojim partnerima, s kojima je držao Prvu sportsku kladionicu HDZ-u dao još 200.000 kuna, a zanimljivo je da je novac dao, nakon što su on i njegovi partneri kod Sanadera, Luke Bebića i Vladimira Šeksa lobirali za izmjenu zakona o kladionicama. Zakon i jest izmijenjen, ali nekoliko godina kasnije. Primorac je u iskazu 2013. kazao da lobiranje za izmjene zakona nije povezao s davanjem donacije HDZ-u. Za novac koji je predavao nije tražio potvrde, a potvrdu nije tražio ni kada je Mladenu Barišiću u Carinu odnio 300.000 eura za kupovinu blindiranog BMW-a. Da mu se kupi taj automobil, svjedočio je Primorac 2013., njega je osobno tražio Sanader. Nakon što mu je pročitan raniji iskaz, Primorac je kazao: – Nemam tome što ni dodati ni oduzeti. Sanaderova obrana  pak ostala je kod prigovora koji je na raniji Primorčev iskaz stavio Sanader, koji je negirao istinitost Primorčeva iskaza. Na klupu za svjedoke sjeo je i Mato Markanović, koji je također ostao kod ranijeg iskaza. Kazao je da je iz svojih razloga davao donacije HDZ-u te da je to radio uvijek preko računa. Za njega su problemi počeli kada je poslove s brodogradnjom počela dobivati Skladgradnja. – Oni nisu bili za to kompetentni ni stručni pa sam ja preko Ministarstva gospodarstva lobirao da takva praksa prestane. Uskoro me pozvao Mladen Barišić koji mi je kazao da zna da sam donator i simpatizer HDZ-a. Rekao je da će ovo sa Skladgradnjom ići malo teže jer i oni imaju svojih zasluga. Nakon toga mi je ponudio da doniram HDZ-u preko neke marketinške agencije, što je mene iznenadilo – kazao je svjedok. Objasnio je da je kasnije saznao da se ta agencija zvala Fimi media, a on novac preko njih nije donirao.   Kazao je i da je nakon tog razgovora s Barišićem, u Splitu zatvorio gradilište na kojem je radilo 150 ljudi. Na ročištu se nije pojavio Marinko Mikulić, pa je njegov raniji iskaz pročitan.