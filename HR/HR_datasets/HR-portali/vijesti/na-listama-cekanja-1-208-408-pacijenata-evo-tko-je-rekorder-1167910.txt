Na listama čekanja u hrvatskim bolnicama 1. ožujka upisano je čak 1,208,408 pacijenata! Prešla se nevjerovatna brojka od milijun ljudi odnosno narudžbi budući da uvijek postoji mogućnost da se isti pacijent za pregled naručio u više ustanova istovremeno. Ma koliki bio postotak takvih slučajeva oni se bez sumnje ne mogu uzimati kao alibi ovoj brojci u kojoj se nalaze i kontrolni pregledi. Kad se gledaju podaci u pet najvećih bolnica u zemlji neslavni je rekorder KBC Split gdje se na pretragu magnetskom rezonancom u prosjeku čeka 385 dana. Dulje od godinu dana čeka se i operacija katarakte na Rebru dok se primjerice na ultrazvuk srca u prosjeku svih bolnica u zemlji čeka - 188 dana. Dvostruko gore od 2015. Podaci su to koje je Vlada RH odnosno Ministarstvo zdravstva službeno poslalo kao odgovor na pitanje saborskom zastupniku Siniši Vargi. Bivši ministar zdravlja podvlači da pitanje nije postavio iz političkih pobuda nego jer svjedoči manjoj dostupnosti zdravstvene zaštite budući da se lista čekanja, kaže, udvostručila u odnosu na 2015. godinu. Otada je, reći će, ukinuta sanacija, programi poput 72 sata, stroga kontrola privatnog rada liječnika itd. - Osnovni uzrok je što je HDZ Vlada 2016. odustala od svih uspostavljenih i dokazanih mjera koje su davale rezultate u povećanju efikasnosti i učinkovitosti sustava. Nažalost, HDZ-ova Vlada 2017. nastavila je istim trendom iako su predizborna obećanja govorila sasvim suprotno. I dalje se gomilaju financijski gubici, a pacijentima se svakim danom smanjuje dostupnost zdravstvenoj zaštiti. Da li to rade namjerno ili iz neznanja, pacijentima je svejedno, jer je ishod isti. Radi dobrobiti građana savjetujem ministru Kujundžiću da je krajnje vrijeme primiti se posla i upravljati sustavom zdravstva - komentira bivši SDP-ov ministar zdravlja brojke o listama čekanja u hrvatskom zdravstvu. Na to će pak aktualni ministar prof.dr.sc. Milan Kujundžić poručiti da je u tijeku dovršetak informatičkog sustava koji će određivati prioritete pri naručivanju na pretrage i preglede u bolnice. U praksi to znači da će liječnik na osnovu simptoma, pregleda, pojedinih nalaza odnosno ukupnog zaključka o zdravlju nekog pacijenta odrediti kolika je hitna neka pretraga i odmah ga tako i naručiti. Tko ne smije čekati - Ako sam vam došao kao pacijent i vi sumnjate da imam nestabilnu anginu pectoris onda će svaki liječnik moći ući u sustav i zatražiti od kardiologa u bilo kojoj bolnici da trebam biti obrađen unutar dva tjedna. Dakle, ozbiljni znakovi bolesti ne smiju čekati, dovršavamo informatički sustav da to bude moguće i da ne bude zlouporabe. Kada to napravimo onda liste čekanja, grubo govoreći, postaju nešto što je pod navodnike normalno - odgovara ministar Kujundžić. No, kada će liste postati, da tako kažemo, normalne nitko se ne usudi procjenjivati. Informatički sustav koji najavljuje ministar Kujundžić jest u izradi stoga se o njegovim budućim učincima zasad može samo spekulirati. “Slaganje” pacijenata na listu prema prioritetu odnosno hitnosti najavljivano je i ranije, ali nije zaživjelo. Nesrazmjer u dostupnosti zdravstva pacijentima na koji se svi pozivaju evidentan je i iz ovih podataka pa će tako pacijent u Osijeku na prvi pregled kardiologa čekati prosječnih 21 dan, a u Splitu - 200 dana.  