Foto: Getty GRADONAČELNIK Portlanda u američkoj saveznoj državi Oregon, Ted Wheeler, pozvao je savezne vlasti da zabrane prosvjeda alternativne desnice nazvane "Skup za Trumpa i slobodu govora" i "Marš protiv šerijata", zakazane u tom gradu za 4. i 10. lipnja. >>POKOLJ U PORTLANDU Trumpa ne zanimaju islamofobični nacistički ubojice Portland je, tvrdi Wheeler, još uvijek "u šoku" nakon stravičnog dvostrukog ubojstva u podzemnoj željeznici, kada je Jeremy Christian nožem zaklao Rickyja Besta i Taliesin Myrddin Namkai-Mechea i teško ozlijedio Micha David-Cole Fletchera. Njih trojica pokušali su obraniti dvije maloljetne djevojke, Destinee Magnum (16) i njenu 17-godišnju prijateljicu, muslimanku koja je nosila hidžab. Ubojica je i sam sudjelovao na sličnim pro-Trump prosvjedima Christian je djevojke verbalno napao, vičući na njih da se "vrate u Saudijsku Arabiju" te da su "nitko i ništa i da bi se trebale ubiti". Čeka ga suđenje za teško ubojstvo, pokušaj ubojstva, među ostalim. Prema izvještavanju lokalnih medija, antirasistička organizacija Souther Poverty Law Center opisala je Christiana kao "poznato bjelačkog rasista" (eng. white supremacist). Njegov Facebook profil otkriva da je gajio simpatije prema nacistima i desničarskom teroristu Timothyju McVeighu, koji je u 1995. u Oklahomi autobombom ubio 168 ljudi. Ubojica je također fotografiran kako salutira uzdignutom desnicom na nedavnom prosvjedu u organizaciji iste grupe koja sada organizira prosvjed "za Trumpa i slobodu govora" u Portlandu.     Opasnost od nasilnih sukoba antifašista i alternativne desnice Kako izvještava Washington Post, ubojstvo i najava prosvjeda dodatno su podigli tenzije u Portlandu, gradu poznatom po ljevičarskom aktivizmu i prosvjedima. Nasilni sukobi između antifašista i nacionalista postali su sve češća pojava na inače mirnim demonstracijama. Organizator "Prosvjeda za Trumpa i slobodu govora" i lider grupe "Patriotska molitva" Joey Gibson, pokušao se ograditi od Christiana, unatoč činjenici da je ovaj sudjelovao na njihovim ranijim demonstracijama. U video-objavi na Facebooku u nedjelju, Gibson je osudio Christiana i optužio antifašističke prosvjednike da pokušavaju iskoristiti ubojstvo za izazivanje kaosa na najavljenom prosvjedu. Također je upozorio i svoje pristaše da ostanu mirni na prosvjedu: "Udarite li samo jednom nekoga, idete u zatvor". Udruga za ljudska prava protiv zabrane prosvjeda: "Ne možemo dopustiti vladi da određuje što možemo reći" Gradonačelnik Wheeler je, također na Facebooku, u ponedjeljak zašto je zatražio od organizatora i saveznih vlasti da se najavljeni prosvjedi ne održe: "Naš grad je u žalovanju, ljutnja naše zajednice je stvarna i vrijeme i tema ovih događaja može samo pogoršati ionako tešku situaciju. Apeliram na njih da zamole svoje pristaše da se klone Portlanda. U našem gradu nikad nema mjesta za mržnju i šovinizam, a pogotovo ne sada." Međutim, American Civil Liberties Union (ACLU) kritizirala je Wheelera zbog pokušaja zabrane prosvjeda, za koji dozvolu izdaju savezne vlasti SAD-a: "Možda je privlačno ušutkati govor s kojim se ne slažemo, ali jednom kada dopustimo vladi da određuje što možemo reći, čuti ili vidjeti ili s kim se možemo okupljati, povijest nam pokazuje da će oni koji su najviše marginalizirani biti nesrazmjerno cenzurirani i kažnjeni za nepopularni govor. Ako dozvolimo vladi da zabranjuje govor nekima, svi ćemo platiti cijenu za to kasnije".