Foto: StreetView/YouTube U HRVATSKIM, ali i svjetskim medijima posljednjih godina objavljen je cijeli niz tekstova o 'revolucionarnom' kubanskom cjepivu protiv raka pluća koje se od prošle godine može nabaviti i u našem susjedstvu.  Budući da su neki mediji prenosili senzacionalističke informacije, neki djelomične i konfuzne, a neki čak i netočne, pokušali smo istražiti kako stvari uistinu stoje – što je to cjepivo, kako djeluje i koliko je učinkovito te gdje ga, kako i po kojoj cijeni hrvatski pacijenti mogu najpovoljnije dobiti.  Informacije su posebno zanimljive jer se pisalo da se lijek, poznat kao CIMAvax-EGF, klinički testira u Srbiji, ali i zato što je prošle godine odobren u BiH.  CIMAvax-EGF dobio je na popularnosti nakon što je američka agencija za hranu i lijekove (FDA) 2016. odobrila da uđe u klinička ispitivanja. Zanimljivo je također i to što je navodno relativno jeftin. Na Kubi je za oboljele Kubance besplatan, a u susjednoj Srbiji i BiH spominjana je cijena između pet i 10 tisuća eura za godinu.  Što je kubansko cjepivo i kako djeluje?  Imunoterapija Cimavaxom EGF koristi se za liječenje najučestalijeg oblika karcinoma pluća, raka ne-malih stanica odnosno adenokarcinoma pluća. Djeluje tako što blokira receptore za epidermalni čimbenik rasta (EGF) koji je važan za razvoj i diobu tumorskih stanica. U imunološkom sustavu potiče stvaranje antitijela na EGF. Podizanjem razina antitijela, smanjuju se koncentracije EGF-a u krvi čime se smanjuje stimulacija razvoja stanica raka. Drugim riječima, blokada uzrokuje izgladnjivanje, odnosno zastoj u rastu i razmnožavanju stanica, te eventualno njihovu smrt.   Receptore EGF-a napadaju različiti oblici raka, uključujući one pluća, debelog crijeva, gušterače, bubrega, glave i vrata. Znanstvenici Instituta za rak Roswell Park, koji jedini u SAD-u provodi klinička testiranja cjepiva, smatraju da bi se cjepivo stoga možda moglo koristiti preventivno protiv više različitih vrsta raka.  No neki stručnjaci upozoravaju da je lijek uglavnom testiran na pacijentima koji imaju izrazito povišene razine EGF-a te da je vjerojatno djelotvoran samo kod bolesnika s točno određenim mutacijama gena za receptor tog faktora (pogledajte dolje).  U kojoj fazi je razvoj cjepiva i gdje je odobreno?  Cjepivo se razvija oko 25 godina. Na Kubi je prošlo klinička testiranja, no u Europi, SAD-u, Indiji, Australiji te u susjednoj Srbiji, tek se testira. Njegovo stavljanje na tržište uglavnom još nije odobreno. Za sada su ga odobrile samo agencije za lijekove u Kubi, BiH, Kolumbiji, Paragvaju i Peruu. Do danas je testirano na oko 4000 pacijenata.   Budući da su studije u EU i SAD-u još u tijeku, nemoguće je reći koliko je učinkovito u usporedbi s drugim lijekovima koji djeluju na sličnom principu. Također je nemoguće usporediti eventualne nuspojave. Prema kliničkim istraživanjima provedenim na Kubi ono može produžiti medijan preživljavanja sa 9,43 mjeseca na 12,43 mjeseca u odnosu na pacijente iz kontrolne skupine koji su primali najbolju moguću medicinsku skrb, ali ne i cjepivo. Kod osoba s izrazito povišenim razinama EGF-a medijan je još viši – 14,6 mjeseci.   Neki liječnici koji rade na kliničkim testiranjima, poput onkologa Zorana Andrića iz Kliničko-bolničkog centra Bežanijska kosa u Beogradu, u više navrata isticali su da su vrlo zadovoljni rezultatima te da nisu uočili ozbiljnije nuspojave.   U BiH je početkom srpnja 2016. iz Havane stigla prva isporuka Cimavaxa dovoljna za liječenje 20 pacijenata. Agencija za lijekove i medicinska sredstva (ALM) BiH potvrdila je da je kvaliteta prve serije odgovarajuća, čime je lijek dobio dozvolu za stavljanje u promet.   U Hrvatskoj se ne može dobiti, no postoje slični lijekovi  Stručnjaci za tumorske bolesti uglavnom ističu da treba pričekati da se rezultati kubanskih studija potvrde u kliničkim istraživanjima koja su u tijeku u SAD-u i Europi. Tek nakon što se potvrdi učinkovitost i ocijene eventualne nuspojave, mogli bi ga odobriti i naš HALMED i eventualno HZJZ.  U našem Ministarstvu zdravlja ističu da treba pričekati rezultate i znanstvenu evaluaciju omjera koristi i rizika, ali i da u Hrvatskoj postoje lijekovi koji funkcioniraju na sličnom principu.  „Slijedom navedenog, kubansko cjepivo ne može se nabaviti u RH, niti se u RH provodi kliničko ispitivanje ovog cjepiva. Međutim, u osnovnu listu Hrvatskog zavoda za zdravstveno osiguranje uvršteni su lijekovi koji djeluju sličnim mehanizmom poput spomenutog cjepiva - blokirajući epidermalni čimbenik rasta, a koji se već se koriste u liječenju oboljelih od karcinoma pluća“, piše u dopisu koji smo dobili.  Mogućnost liječenja negdje izvan Hrvatske nije u nadležnosti MIZ-a, već zdravstvenih ustanova i regulatornih tijela dotičnih država, „uz potpisani informirani pristanak i na osobnu odgovornost osobe koja se želi uključiti u navedeno kliničko ispitivanje.“  Iz naše agencije za lijekove HALMED poručili su nam da je u Hrvatskoj trenutno odobreno stavljanje u promet za više sličnih lijekova za liječenje lokalno uznapredovalog ili metastatskog raka pluća nemalih stanica.   „Riječ je primjerice o lijekovima s djelatnim tvarima erlotinib, gefitinib i afatinib različitih nositelja odobrenja“, kažu u HALMED-u.  Naši stručnjaci skeptični  U nastojanju da našim čitateljima damo što potpuniju sliku, pokušali smo doznati što o kubanskom cjepivu misle naši stručnjaci.  Predsjednik Hrvatskog onkološkog društva Eduard Vrdoljak 2015. je u medijima oboljelima preporučio da pričekaju rezultate studija upozorivši da bi žurba mogla biti kontraproduktivna.  No na našu telefonsku i pismenu zamolbu da ponovno prokomentira razvoj ispitivanja lijeka, nije se oglasio.  Na sličan upit iz Ravnateljstva Onkologije KBC-a Sestre Milosrdnice u Zagrebu kratko su nam odgovorili da nemaju saznanja niti iskustava o spomenutom lijeku.  Na naše zadovoljstvo dobili smo odgovor iz Klinike za plućne bolesti 'Jordanovac'. Izv. prof. dr.sc. Marko Jakopović kaže da je velik broj kliničkih ispitivanja s različitim cjepivima protiv raka pokazao negativne rezultate, tako da danas ne postoji niti jedno odobreno cjepivo za liječenje karcinoma pluća.   „Jedina učinkovita imunoterapija danas u liječenju raka pluća je terapija koja inhibira kontrolne točke (engl. check-point inhibitori) između limfocita i tumorskih stanica i na taj način omogućava imunološkom sustavu da napadne i ubije  tumorske stanice“, kaže Jakopović.   Dodaje da su danas odobrena tri inhibitora kontrolnih točaka za liječenje raka pluća nemalih stanica; nivolumab, pembrolizumab i atezolizumab. Sva tri lijeka pokazala su značajnu učinkovitost.  „Što se tiče blokade epidermalnog čimbenika rasta, terapija koja blokira navedene receptore pokazala se učinkovita samo u bolesnika koji imaju mutaciju u genu za receptor epidermalnog čimbenika rasta. Danas se primjenjuju tri lijeka koji učinkovito blokiraju promijenjeni receptor: erlotinib, afatinib i gefitinib. Primjena tih lijekova u bolesnika koji nemaju promijenjen receptor pokazala se kao štetna. Načini djelovanja Cimavaxa ispitivani su već ranije i nisu se pokazali učinkoviti. Stoga za odgovor da li je Cimavax učinkovit u liječenju karcinoma pluća treba pričekati rezultate velikih kliničkih ispitivanja“, upozorio je.  Ako ipak... kako i gdje najlakše do cjepiva?  Ako unatoč upozorenjima MIZ-a, HALMED-a i našeg stručnjaka za tumorske bolesti pluća netko ipak želi pokušati s Cimavaxom, trebao bi znati nekoliko važnih stvari. Prije svega, glavni dobavljač Cimavaxa EGF je srbijanska tvrtka VAMA sa sjedištem u Beogradu (na slici) koja je ujedno i generalni zastupnik kubanske tvrtke Cimab koja ga proizvodi. VAMA ima više predstavništava u susjednoj BiH. Primjerice, u Tuzli se cjepivo može dobiti u Poliklinici Medical Irac. Ono za sada još nije dostupno u državnim klinikama već samo u privatnim.    U Poliklinici Irac rekli su nam da cjepivo mogu dobiti pacijenti za koje svoje stručno mišljenje da beogradski onkolog Goran Plavec.  Plavec, koji je prije mirovine bio redovni profesor medicinskog fakulteta Vojnomedicinske Akademije, kaže da mu dolaze pacijenti iz brojnih europskih zemalja, uključujući Njemačku, Mađarsku, Rumunjsku i Hrvatsku.  Liječenje se, kaže, sastoji od indukcijske faze kada se daju četiri imunizacije na dva tjedna te jedna nakon mjesec dana. Tada se radi procjena. Ako se utvrdi korist, liječenje se nastavlja na mjesec dana do jedne godine, a potom na još dva mjeseca u drugoj godini.  „Imamo pacijenata koji su na terapiji više od dvije godine. Praktično nema nuspojava, a primjenjuje se u ambulantnim uvjetima. U Europi klinička ispitivanja u cilju registracije provodi kompanija Bioven“, kaže Plavec.   Ističe da se cjepivo može kombinirati s drugim lijekovima za rak.   „Primjerice, prema ugovoru o tehničkoj suradnji prije nekoliko mjeseci započeto je ispitivanje istovremene primjene Cimavaxa i Nivolumaba u Institutu Roswel Park u New Yorku“, pojasnio je Plavec.  Koliko košta terapija?  Zoran Vujović, direktor VAMA-e, očekivano je pun riječi hvale. Kaže da se nakon šest godina primjene lijeka na Kubi pokazalo da je stopa petogodišnjeg preživljavanja oboljelih od raka pluća uz kemoterapiju oko tri posto. Uz kemoterapiju i Cimavax, tvrdi, ta je stopa negdje između 23 i 25 posto.  „Pokazalo se da je cjepivo učinkovitije kod bolesnika s visokim čimbenikom rasta EGF. Oni kod kojih je bio vrlo visok, živi su i danas, čak šest godina nakon početka studije. U Srbiji je u KBC-u Bežanijska kosa prije godinu i pol započeto ispitivanje na 33 pacijenta. Bili su uključeni bolesnici s adenokarcinomom u četvrtom stadiju koji uobičajeno umiru za tri do šest mjeseci. Svakome je napravljeno ispitivanje razina EGF-a, a odabrani su oboljeli kod kojih je on bio visok. Rezultati su fantastični. Od 33 pacijenta umrlo ih je četvero. Dakle, većina je preživjela više od godinu dana i pet mjeseci“, rekao je.  Cjepivo se, kaže, u prvom koraku daje na četiri mjesta – u lijevo i desno rame te u lijevi i desni kuk. Kroz 14 dana slijedi druga tura, potom nakon 14 dana treća, a za 14 dana četvrta. Mjesec dana kasnije daje se još jedna tura. Drugim riječima u pet navrata, kroz dva i pol mjeseca, daje se ukupno 20 injekcija. Nakon toga obavljaju se pregledi, među ostalim i mangentnom rezonancijom i skenerom, pa se odlučuje hoće li se terapija nastaviti i kojim tempom. U godini dana to bude 56 cjepiva.   „Cijela terapija na Kubi bi koštala oko 7200 eura. Slična cijena je i u kompaniji VAMA. No u to nisu uračunate usluge liječnika. Ipak, to je još uvijek povoljnije nego da se ide na Kubu jer u tom slučaju treba uračunati i cijene zrakoplova, smještaja i sl.“, kaže Vujović.  Koliko točno godišnje koštaju terapije sličnim odobrenim lijekovima u Hrvatskoj, nismo uspjeli doznati. Saznali smo samo da se neki od njih mogu dobiti preko HZZO-a. Primjerice na stranici HZZO-a piše da su na Osnovnoj listi lijekova proširene indikacije za primjenu lijeka erlotiniba za liječenje raka pluća u 2. liniji liječenja.