Ulaskom u pregovore o koaliciji, i Andrej Plenković i Ivan Vrdoljak su poveli HDZ i HNS na veoma sklizak teren s neizvjesnom sudbinom. Ulozi su ogromni i za reputaciju obje stranke, a građanima do kraja mogu zgaditi politiku. S druge strane, ako eksperiment uspije, mogli bi postaviti dosad neviđen način suradnje.   - Načelo stabilnosti zemlje i izbjegavanja izbora je ovdje ispred ostalih načela. Bila bi to suradnja kakve dosad nije bilo u politici. Jasno bi se definirali programi i ciljevi koje treba ostvariti, a s druge strane svjetonazorske teme oko kojih se ne bi sukobljavali. Postavili bi se tehnički prioriteti i ljudi koji bi ih morali ostvariti – kaže nam jedan HDZ-ovac upućen i u pregovore.  On ostavlja ogradu da je to njegovo razmišljanje i da u HDZ-u ima i drugih. Pregovori su kaže, na pola puta i još ništa nije definirano. Sve će zavisiti i kako HNS provede svoju raspravu jer nije isto ako bi se stranka raskolila ili bi imali sigurnih devet zastupnika s kojim bi HDZ imao stabilnu većinu.  Od toga će ovisiti i ministarstva i tko bi ih preuzeo. Dosad postoje mogućnosti da predsjednik HNS-a Ivan Vrdoljak bude i potpredsjednik Vlade za društvene djelatnosti, a navodno bi se HDZ bio spreman odreći ministra obrazovanja Pave Barišića čiju smjenu su tražili HNS i SDP. Umjesto njega bi bio rektor riječkog Sveučilišta blizak HNS-u, Pero Lučin. Time bi HNS uspio provesti reformu obrazovanja na drugačijim postavkama, a pogotovo ako bi se vratio Boris Jokić za voditelja reforme. U tom kontekstu treba gledati i objavu Ivana Vrdoljaka "da će se izboriti za obrazovnu reformu, makar mi to bilo zadnje što ću učiniti u politici".  Druge su opcije da Vrdoljak preuzme Ministarstvo zaštite okoliša i energetika, a ako bi svi HNS-ovci podržali plan, ta stranka bi mogla dobiti i pravosuđe i upravu, te svoje ljude po drugim ministarstvima.  HNS-ovci službeno šute, ali i među njima i u HDZ-u ima razmišljanja da će situacija s Agrokorom tek eskalirati i da treba čvrsta vlada koja bi držala situaciju pod kontrolom. Te struje u obje stranke su  uvjerene da bi se na izborima samo izgubilo vrijeme jer bi bila slična konstelacija snaga, a HDZ više neće s Mostom, niti Most s HDZ-om. Nastavili bi se projekti, povlačenje novca iz EU.   Ali ova pragmatična suradnja ima i drugu stranu medalje i za HDZ i za HNS. Obje strane bi ogadile politiku svojim biračima kojima su uporno one druge ocrtavali kao nesposobne, poricali svaku mogućnost suradnje i poručivali da su oni potpuno ideološki drugačiji od njih. Biračima HDZ-a je HNS crvena krpa pred očima ponekad čak i više nego SDP, a isto vrijedi i za liberalne birače HNS-a koji HDZ smatraju zatucanim konzervativcima. Vrdoljak se ne bi više mogao smatrati vjerodostojnim političarem jer je zadnjih mjeseci uporno tvrdio da neće sa HDZ-om.  Plenković koji je već načet s udarom Zlatka Hasanbegovića s desna, sada bi dao povod za pobunu desnog krila. Pitanje je je li toliko jak da izdrži taj udar. Također i HNS bi se raskolio. Mrak Taritaš je najavila da izlazi iz stranke ako budu koalirali sa HDZ-om, još barem troje od devet zastupnika misli isto. HNS bi zasvagda izgubio i bilo kakvu mogućnost da se nametne kao alternativa i HDZ-u i SDP-u na nekim budućim izborima.   Uz sve te probleme, veoma je moguće da i pakt Plenkovića i Vrdoljaka brzo pukne, pa da izbore imamo već za nekoliko mjeseci. A tada bi i HDZ i HNS kod birača lošije prošli zbog svjetonazorski neprincipijelne koalicije.   U svakom slučaju, Plenković i Vrdoljak nose novi eksperiment građanima. I to nakon što su već propali eksperimenti s nestranačkim premijerom 2016. godine, ali i drugi pokušaj ljubavi HDZ-a i Mosta.