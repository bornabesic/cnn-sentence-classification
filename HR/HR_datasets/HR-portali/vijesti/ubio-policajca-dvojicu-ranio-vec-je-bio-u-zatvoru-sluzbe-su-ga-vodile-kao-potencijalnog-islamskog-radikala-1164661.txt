Identificiran je napadač koji je sinoć u središtu Pariza ubio policajca i ranio još dva, ali njegovo ime neće biti otkriveno sve dok istražitelji ne doznaju je li imao pomagače u napadu, istaknuo je novinarima pariški javni tužitelj Francois Molins.  Molins je kazao kako istražitelji znaju identitet napadača, ali ga neće otkriti dok traje istraga. – Istražitelji žele ustanoviti je li ubojica imao pomagače – rekao je Molins. Lokalni mediji pišu da je napadač 39-godišnjak koji je živio u pariškom predgrađu te je bio praćen zbog moguće povezanosti s islamskim radikalima.  "Napad je bio povezan s terorizmom" Napadač je nešto prije 21 sat zaustavio automobil blizu policijskog autobusa te je iz automatske puške otvorio vatru. Nakon ubojstva policajca, pokušao je pobjeći pucajući na druge policajce i pritom je ranio još dvojicu. Potom je ubijen. Francuski list Le Parisien napisao je da je napadač Karim Cheurfi, a koristio je i nadimak Abu Yousuf Belgijac. Navodno je ranije, na društvenoj mreži Telegram, prijetio da će ubiti policajce. Rođen je u Francuskoj, a živio je u Chellesu, predgrađu Pariza.  Navodno je bio osuđen na 20 godina zatvora zbog pucnjave na policajce 2001. godine, nakon što je bio uhvaćen u ukradenom automobilu. Navodi se da je pušten iz zatvora početkom 2016. godine. Francuske obavještajne službe identificirale su ga kao potencijalnog islamskog radikala. Na YouTubeu objavljena je i dramatična snimka pucnjave između policajaca i napadača.  Glasnogovornik francuskog Ministarstva unutarnjih poslova Pierre-Henry Brandet izjavio je kako životi ranjenih policajaca više nisu u opasnosti. Francuski predsjednik Francois Hollande rekao je kako sve upućuje na to da je napad na policiju bio povezan s terorizmom te da će sigurnosne snage biti na oprezu tijekom predstojećih predsjedničkih izbora. Skupina Islamska država preuzela je odgovornost za pucnjavu, prenijela je agencija Amaq, propagandna služba povezana s militantima. "Napad na Elizejskim poljanama u središtu Pariza izveo je Abu Yussef, Belgijac, borac Islamske države", piše Amaq.  Hollande, koji se ne natječe ponovno za dužnost na izborima čiji je prvi krug u nedjelju, rekao je: "Bit ćemo krajnje oprezni, posebice u vezi s izborima". Otvorio vatru iz kalašnjikova na policajce Protiv napadača vodila se istraga jer je pokazao nakanu da ubije policajce, doznaje agencija France Presse od izvora bliskog istrazi. Sinoć, u Seine-et-Marne, u pariškom predgrađu pretresena je kuća napadača. Riječ je o vlasniku prometne dozvole automobila korištenog u napadu. "Izašao sam iz prodavaonice Sephora i hodao pločnikom... Jedan muškarac izašao je iz automobila i otvorio vatru iz kalašnjikova na policajca", rekao je očevidac Chelloug Reutersu. Francuska policija potpuno mobilizirana; u Belgiji se predao drugi osumnjičeni Francuska je potpuno mobilizirala svoje sigurnosne snage, uključujući elitne postrojbe, radi zaštite građana tijekom predsjedničkih izbora nakon sinoćnjeg napada u središtu Pariza, rekao je premijer Bernard Cazeneuve u petak, a u međuvremenu se belgijskoj policiji predao muškarac osumnjičen za upletenost u taj napad. Govoreći nakon hitnog sastanka s najvišim sigurnosnim dužnosnicima Cazeneuve je rekao da su sve postrojbe u stanju najviše pripravnosti prije izbora na kojima će pružati sigurnost građanima zajedno sa 50.000 policajaca. "Vlada je potpuno mobilizirana. Ne smijemo dopustiti da bilo što omete temeljni demokratski proces naše zemlje. Na nama je da se odupremo zastrašivanju i manipulaciji kako to ne bi iskoristili naši neprijatelji", rekao je premijer. Muškaraca na kojeg su belgijske vlasti upozorile svoje francuske kolege zbog moguće upletenosti u napad u Parizu predao se policiji u sjevernom belgijskom gradu Antwerpu, izvijestila je u petak novinska agencija Belga. Francuska policija je privela tri člana obitelji napadača koji je ubijen u pucnjavi s policijom u Parizu, rekli su pravosudni izvori. Belgijski ministar unutarnjih poslova Jan Jambon izjavio je za televiziju VRT da je ubijeni napadač bio francuski državljanin. Islamska država preuzela je odgovornost za pucnjavu u središtu Pariza u četvrtak navečer u kojoj je ubijen jedan policajac i identificirala je napadača kao Abu Yousifa al-Belgikija - "Belgijca" na arapskom. "Istraga se nastavlja. Možemo potvrditi da je počinitelj bio francuski državljanin", rekao je Jambon za VRT. >>Napadač automatskom puškom napao policajce, Islamska država preuzela odgovornost 