Sindikati javnih službi tražit će 13. plaću i ispravljanje nelogičnosti oko prijevoza, najavili su jučer čelnici pet sindikata javnih službi uoči današnjeg početka pregovora s Vladom za temeljni kolektivni ugovor. Nezadovoljni su što je ministar rada Tomislav Ćorić tražio dopunu svih pravilnika o radu kako bi se njima premostilo vrijeme od isteka starog TKU (12. ožujka) i tri granska KU do postizanja novih ugovora. Dopuna bi jamčila zadržavanje svih sadašnjih materijalnih i radnih prava pa je Ćorić zapravo sindikatima time smanjio manevarski prostor. Oni predlažu sklapanje KU s kratkim trajanjem. – To je brže, umjesto da se vojska ljudi mjesec dana bavi isključivo novim pravilnicima – kazao je Branimir Mihalinec iz srednjoškolskog sindikata. Taj je sindikat odlučio da će u štrajk ne pokrene li Vlada do petka 24. veljače pregovore o granskom KU. No, zajamči li Ćorićev pravilnik profesorima isti opseg plaća i svih prava, kako će ih sindikat motivirati za štrajk? Sporazum o osnovici kojim su plaće trebale rasti prestao je važiti 26. siječnja. Do 15. veljače dospjele su plaće bez povišica pa je Vilim Ribić najavio da kreću s tužbama. Sindikalci su prozvali šefa Preporoda Željka Stipića da je ušao u pregovarački odbor netočnim prebrojavanjem.  >> Sindikati zastupnicima: Ne usvajajte Zakon o poticanju iseljavanja! 