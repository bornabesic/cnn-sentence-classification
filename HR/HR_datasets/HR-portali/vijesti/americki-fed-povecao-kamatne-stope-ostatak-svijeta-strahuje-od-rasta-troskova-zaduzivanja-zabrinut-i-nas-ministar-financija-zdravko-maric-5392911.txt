Američka središnja banka Fed povećala je u srijedu, prvi put nakon godinu dana, ključne kamatne stope za 0,25 postotnih bodova, u rasponu između 0,50 i 0,75 posto. Fedovi dužnosnici procjenjuju da bi se u idućoj godini kamatne stope mogle podignuti još u tri navrata za po 0,25 postotnih bodova, dok su još u rujnu očekivali da će kamatne stope biti povećane u dva navrata. Povećanje kamatnih stopa vodi u povećanje troškova zaduživanja kompanija i građana, ali pogoduje štednji. Fed je povećao kamate jer se očekuje ubrzanje rasta američkog gospodarstva, kao i inflacije, odnosno potrošačkih cijena. S obzirom da se takav potez Feda već dulje vrijeme očekivao, analitičari kažu da je to povećanje kamata već ugrađeno u financijska tržišta. Posljednjih je tjedana upravo zbog očekivanja da će kamate u SAD-u biti povećane dolar znatno ojačao, pa se njegov indeks, koji pokazuje vrijednost američke u odnosu na šest ostalih najvažnijih svjetskih valuta, kreće nedaleko od najviših razina od 2003. godine. Pritom se tečaj eura prema američkoj valuti kreće oko 1,0600 dolara, nedaleko od najnižih razina u posljednjih 20 mjeseci, jer je nedavno Europska središnja banka (ECB) poručila kako će nastaviti voditi labavu monetarnu politiku do kraja 2017. godine. S druge strane, Fed bi iduće godine mogao dodatno povećati kamate jer se očekuje jačanje inflacije zbog rasta cijena nafte i najavljenih politika novoizabranog američkog predsjednika Donalda Trumpa, koje uključuju smanjenje poreza, a povećanje fiskalne potrošnje. Zbog toga se, smatraju analitičari, može očekivati daljnje jačanje dolara i rast prinosa na američke obveznice. A to bi, poručuju, moglo dovesti do odljeva kapitala s tržišta u razvoju, a priljeva na američka financijska tržišta. Zbog toga bi, također, moglo doći do rasta troškova zaduživanja za mnoge zemlje, pa će se idućih dana širom svijeta pozorno pratiti zbivanja na financijskim tržištima i poruke dužnosnika Feda te drugih središnjih banaka.  Damjan Tadić / Hanza Media Zdravko Marić   Govoreći u srijedu ujutro o načinu financiranja hrvatskih dugova koji stižu na naplatu u 2017. godini, ministar financija Zdravko Marić kazao je da je Ministarstvo napravilo terminski plan zaduživanja. Taj je plan, poručio je, fleksibilan, jer 'u konačnici ne ovisi samo o našim željama i potrebama, nego je ovisan i o kretanjima na svjetskim financijskim i domaćem financijskom tržištu'. 'Očekujemo današnju objavu Feda. Postoje naznake da će SAD krenuti s blagim povećanjem kamatnjaka, a nadamo se da neće doći do nekih većih skokova', kazao je ministar Marić.