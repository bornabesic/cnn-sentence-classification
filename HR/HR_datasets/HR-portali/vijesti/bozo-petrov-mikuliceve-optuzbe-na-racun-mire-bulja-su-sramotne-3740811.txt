Potpredsjednik Vlade i čelnik Mosta Božo Petrov u srijedu je sramotnima nazvao optužbe HDZ-ovca Andrije Mikulića na račun Mostova zastupnika Mire Bulja, dok je na upit kako komentira medijske navode oko konzultantskih usluga supruge Tomislava Karamarka s lobistom MOL-a rekao kako prvo treba provesti istragu i prikupiti sve podatke. Nakon što je Miro Bulj pozvao Povjerenstvo za sprječavanje sukoba interesa da istraži postoji li poslovna suradnja između nekih visokih članova Vlade i MOL-a ili njihovih konzultanata, a tjednik Nacional objavio dokumente koji navodno pokazuju kako je s MOL-ovim konzultantom Jozom Petrovićem godinama surađivala Ana Šarić Karamarko, Mikulić je pozvao DORH i Uskok da istraže Bulja. Optužio ga je, naime, da je stan od MORH-a kupio za 21 tisuću eura, a prodao za 90 tisuća eura, te da mu je invalidnost rasla tijekom godina. Novinari su Petrova u Dubrovniku pitali koliko konzultantske usluge koje je davala supruga prvog potpredsjednika Vlade štete Vladi i nacionalnim interesima, na što im je odgovorio kako Vlada čvrsto stoji iza toga da će štiti nacionalne interese. "Treba pričekati kraj svega. Tomislav Karamarko je rekao da će tražiti istragu", rekao je Petrov. Za sukob na relaciji HDZ-ovog Andrije Mikuluća i Mostovca Mire Bulja kazao je kako bi se trebalo prestati baviti odnosima, a početi pričati o reformama. "To je nastavak ove priče i meni je sramotno to što je napravio gospodin Mikulić. Iznositi povijest bolesti nema smisla i to je sramotno. Mene najviše boli to što mi posljednja tri mjeseca pričamo o odnosima. Mene nije briga je li nekoga volim ili ne volim, nego je li mi uspješno provodimo promjene. U Vladi funkcioniramo odlično, a što se tiče odnosa političkih stranaka to me ne interesira i želim razgovarati o onome što je pozitivno i što možemo napraviti. Činjenica jest da smo napravili kvalitetan proračun i akcijski plan reformi i po njemu ćemo napraviti puno više od bivše Vlade u njezinoj prvoj godini mandata", istaknuo je Petrov. Upitan kako je moguće normalno funkcionirati uz postavljanje ultimatuma (od strane HDZ-a), naglasio je kako treba "resetirati" način komunikacije. "Što se tiče ultimatuma, rekao sam dan poslije da treba resetirati način komunikacije, a neću se više osvrtati na konotacije oko toga kakvi su naši odnosi. Ponovit ću kako oni mogu biti dobri ili loši. Ja sam tu dok suradnja bude dobra i dok budemo ispunjavali ono za što smo došli", rekao je Petrov. Ministar regionalnog razvoja i fondova EU Tomislav Tolušić (HDZ) vjeruje da će Vlada preživjeti ne samo ovu godinu, nego zasigurno i cijeli mandat, a u kontekstu sukoba na relaciji HDZ-Most istaknuo je kako u politici uvijek postoje različita mišljenja. Upitan kako tumači to što je njegov stranački kolega Mikulić javno iznosio povijest bolesti Mire Bulja, odgovorio je kako ''nema vremena gledati televiziju i čitati novine uz posao koji radi''. "Ne znam točno o kojem segmentu govorite", rekao je Tolušić i dodao kako Vlada dobro surađuje te da nema razlike je li netko iz Mosta ili neke druge stranke. Za konzultantske usluge Karamarkove supruge prema Jozi Petroviću, Tolušić je kazao kako ga taj dio apsolutno ne zanima. "Možemo govoriti o EU fondovima, suradnji Hrvatske i Poljske, a te teme tko je s nekim radio prije godinu, dvije, tri ili 17 godina... imamo važnijih stvari za baviti se njima", rekao je. Petrov i Tolušić u Dubrovniku su sudjelovali na V. Forumu hrvatskih i poljskih regija i Hrvatsko-poljskom gospodarskom forumu, na marginama kojih su se na upite novinara osvrnuli i na pitanja vezana uz teritorijalni preustroj RH. Petrov je tako istaknuo kako se o eventualnom preustroju može kvalitetno razgovarati tek kad se dobiju sve analize i podaci. "Nije samo stvar smanjivanja broja, stvar je funkcija nekih institucija. Moraju se decentralizirati neke funkcije, kako s državne tako i sa županijske na lokalnu razinu. Osobe koje upravljaju lokalnim samoupravama često ovise o županijama, a nakon toga županije su ovisne o državnom aparatu. Za mene nije značajno hoće li efikasan model uključivati više ili manje županija, ili možda isti broj, ali najbolje je ići prema efikasnom sustavu. Možda će taj sustav uključivati samo decentralizaciju ovlasti, to ćemo tek vidjeti. Treba pričekati podatke", poručio je Petrov. Tolušić je pak istaknuo kako drži da je sadašnji teritorijalni ustroj dobar, no kako uvijek može bolje i racionalnije. "Smatram kako Županije moraju biti generatori povlačenja novca iz europskih fondova. Poljaci su spustili odgovornost na lokalnu i regionalnu razinu i iskoristili su to dobro", rekao je Tolušić. Upitan hoće li Vlada povećati sredstva županijama, rekao je kako je decentralizacija glavni izazov. "Svi smo pametni , uvijek bi netko nešto spajao, a nitko ne bi dao novaca u svemu tome. Nije problem 20 ili 200 županija, problem je količina novca koja se spušta na lokalnu razinu. Ova Vlada će to morati popraviti. O određenom dijelu sredstava spustit ćemo odlučivanje izravno na lokalnu i regionalnu razinu. Već je krenuo projekt za sedam najvećih gradova i općina oko njih - Zagreb, Split, Rijeka, Osijek, Zadar, Pula i Slavonski Brod, koji će izravno dobiti 345 milijuna eura kojima će oni upravljati i razdjeljivati na svom teritoriju te novce. To je pilot projekt i ako se pokaže dobar, sljedeće godine spuštamo puno veću količinu novca na razinu Županija da one s tim novcima upravljaju. Župani puno bolje znaju što je potrebno određenoj županiji od mene koji nisam od tamo", rekao je Tolušić. Predsjednik Hrvatske zajednice županija Goran Pauk kazao je kako je ovaj Forum nastavak dobre suradnje s Republikom Poljskom i njezinim vojvodstvima. "Prikupljamo njihova iskustva, a i oni naša. Ove godine ćemo pokušati uspostaviti jednu tvrđu gospodarsku suradnju. Mi smo u Hrvatskoj u jednom trenutku velikih rasprava o reformama koje nam slijede, pa tako i o reformama lokalne i regionalne samouprave, a mi kao Hrvatska zajednica županija nastojimo dokazati koliko smo kao teritorijalna zajednica dobro postavljeni i da nas ne treba mijenjati", rekao je. Župan dubrovačko-neretvanski Nikola Dobroslavić naveo je kako između Poljske i Hrvatske postoji trajno prijateljstvo. "Poljske kolege su iskusne u povlačenju novca iz EU fondova, tu su rekorderi u Europi i nije sramota učiti od onih koji to dobro rade", rekao je Dobroslavić i dodao kako njihovo iskustvo regionalizacije može biti potvrda da je hrvatski teritorijalni ustroj dobar.