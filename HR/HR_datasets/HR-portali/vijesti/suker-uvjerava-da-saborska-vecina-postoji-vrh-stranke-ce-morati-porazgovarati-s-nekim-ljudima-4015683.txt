ZAGREB - Predsjednik HDZ-ovog saborskog kluba Ivan Šuker izjavio je u petak kako će čelništvo stranke morati porazgovarati s nekim ljudima zbog toga što je treći tjedan zaredom u petak u Saboru nedostajao kvorum za glasovanje, zbog čega se još jednom ispričao hrvatskim građanima. "Mislim da neke kolege ne shvaćaju da dvije stvari, kad si u vladajućoj većini, ne smiješ propustiti - glasovanje i rad u odborima“, rekao je Šuker u Dnevniku HTV-a. Šuker se zbog ponovnog nedostatka kvoruma u Saboru danas već ispričao hrvatskim građanima, a ispriku je ponovio i večeras. „Međutim, činjenica je da saborska većina postoji, to je 80 zastupnika. Mislim da vrh stranke mora sjesti i porazgovarati s određenim ljudima“, rekao je. Dodao je i da je predsjednik Sabora Željko Reiner naložio da više ni jedan zastupnik ne može dobiti putni nalog dulje od četvrtka, a ako netko produlji put morat će sam snositi troškove. HDZ-ovi saborski zastupnici Gordan Jandroković i Davorin Mlakar podnijeli su nakon današnjih događaja u Saboru ostavke na dužnost potpredsjednika Kluba zastupnika HDZ-a, a Šuker kaže kako to nije zbog toga što se ne slažu s njim. "Mislim da su možda nezadovoljni odnosom određenih ljudi u stranci prema njima“, rekao je dodavši da Jandrokovića i Mlakara treba pitati o kome se radi. Ističe da su njih trojica imali jako dobar odnos. „Nas trojica smo savršeno dobro funkcionirali. Mi smo samo prvi među jednakima i nitko od nas ne može nešto zapovijediti nekom saborskom zastupniku“, kazao je Šuker. O nedostatku kvoruma u Dnevniku je govorio i predsjednik Mostovog saborskog kluba Miroslav Šimić, koji nije htio prognozirati hoće li ga biti idućeg petka. „Samo očekujem od kolega da pokažu daleko veću odgovornost jer radimo za dva do tri puta veću plaću od hrvatskog prosjeka“, rekao je.