Turska razmišlja o kupnji ruskog sustava S-400 Triumf, jednog od najboljih protuzračnih i proturaketnih sustava na svijetu. Politički analitičar Hasan Ali Karasar rekao je Sputniku, mediju bliskom ruskoj vlasti, da Ankara traži novi sustav zato što sada koristi zastarjelu tehnologiju.  – Turska ima potrebu za proturaketnim sustavom dugog dometa otkad je 1990. godine Irak napao Kuvajt. Prošlo je 26 godina otkad je Turska od SAD-a zatražila kupnju sustava Patriot. Cijelo vrijeme Ankara je čekala od svojih saveznika u NATO-u da naprave raketni sustav dugog dometa – rekao je Karsar i dodao kako se očito NATO-u i službenom Washingtonu nije žurilo pomoći Turskoj u stvaranju raketne obrane. Traže zajam od Rusa U međuvremenu je Ankara razmatrala druge mogućnosti, uključujući i kupnju sustava S-400 sposobnog za presretanje svih tipova modernog oružja, uključujući i petu generaciju borbenih aviona te balističkih i krstarećih raketa dometa oko 400 kilometara.  Izvršni direktor ruske državne korporacije Rostec, Sergej Čemezov, kazao je da je Ankara spremna kupiti taj sustav ako im Rusija omogući zajam. – Nadam se da će se taj proces uspješno završiti jer Turska za zaštitu svog zračnog prostora koristi zastarjeli sustav iz 2. svjetskog rata – rekao je Čemezov i dodao kako smatra da Rusija i Turska mogu uspostaviti blisku suradnju u području vojne opreme.  Sustav S-400 u upotrebi je od 2007. godine, a procjenjuje se da stoji oko 400 milijuna dolara po jedinici. Ranije se pisalo da je Rusija već potpisala sporazume o dopremi sustava Kini i Indiji. Drugi su potencijalni kupci Armenija, Bjelorusija, Egipat, Iran, Kazahstan, Saudijska Arabija i Vijetnam. >>Pakt Putin-Erdoğan težak 24 milijarde dolara >>Kako je Rusija zaradila na ratu u Siriji 