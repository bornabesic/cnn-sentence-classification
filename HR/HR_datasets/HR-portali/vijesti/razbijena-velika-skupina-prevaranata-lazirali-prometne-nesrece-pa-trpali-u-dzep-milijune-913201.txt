U zajedničkoj akciji policije i USKOK-a je razbijena velika skupina prevaranata koji su lažiranjem prometnih nesreća proteklih mjeseci na zagrebačkom području ilegalno zaradili više od dva milijuna kuna. Iako službene informacije i detalje akcije nije bilo moguće doznati ni iz policije ni iz USKOK-a, neslužbeno smo doznali da je ovom kriminalističkom obradom obuhvaćeno preko 150 osumnjičenih osoba. Policija je stoga imala pune ruke posla s obzirom da su jučer rano ujutro ekipe koordinirano krenule na ogroman broj adresa kako bi privele osumnjičene, odnosno vjerojatno dio njih, te potom provele pretrese za koje su prethodno ishođeni nalozi suca istrage Županijskog suda. Iz izvora bliskih istrazi doznajemo da su istražitelji identificirali užu skupinu, od sedam do osam osumnjičenika koje smatraju organizatorima ovog lanca prijevara, te će se njih teretiti za udruživanje u zločinačku skupinu. Prema sumnjama istražitelja, oni su pronalazili osobe koje su sudjelovale u lažiranju prometnih nesreća te fiktivnim prijavama šteta na vozilima kao i zadobivenih ozljeda. U cijelu priču navodno je bio uključen i jedan osumnjičeni policijski službenik, preko kojega su dobivali povlaštene informacije iz policijskog informacijskog sustava, a u sve je, prema optužbama, bio upućen i jedan zagrebački odvjetnik. Preko njegova ureda išao je dio odštetnih zahtjeva, dok je dio prosljeđivao drugim kolegama, koji navodno uglavnom nisu znali da se u pozadini kriju namještene prometne nesreće. Na taj način osumnjičenici su od raznih osiguravajućih društava naplatili preko dva milijuna kuna. Zbog velikog broja osumnjičenih osoba, oni su nakon kriminalističkog istraživanja u policiji i predaje pritvorskom nadzorniku umjesto u sjedište USKOK-a, kao što je uobičajeno, odvođeni u posebne prostorije za ispitivanje u Selskoj ulici. Po svemu sudeći većina će nakon ispitivanja biti puštena da se brani sa slobode, dok će USKOK vjerojatno zatražiti određivanje istražnog zatvora samo za glavne organizatore. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!