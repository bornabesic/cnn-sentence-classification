Bogati državni službenici iz Katara i Saudijske Arabije koji su donirali novac zakladi Hillary Clinton također financiraju ISIL, kazao je Julian Assange, osnivač WikiLeaksa. Australski redatelj dokumentarnih filmova John Pilger razgovarao je s Assangeom u ekvadorskoj ambasadi u Londonu, gdje osnivač Wikileaksa živi od 2012. nakon što je dobio politički azil. Na pitanje smatra li da je Islamska država stvorena novcem ljudi koji financiraju zakladu Hillary Clinton, Assange je odgovorio potvrdno. Sporni razgovor Proteklih mjeseci WikiLeaks je objavio preko 30 tisuća hakiranih elektroničkih poruka predsjedničke kandidatkinje. Assange tvrdi da je razgovor između nje i Johna Podesta, menadžera njezine kampanje, najvažniji mail u cijeloj kolekciji. Naime, u mailu poslanom 27. rujna 2014. Clinton je zatražila Podesta da pritisne Katar i Saudijsku Arabiju zbog navodne podrške koju pružaju terorističkoj skupini ISIL. - Trebali bismo iskoristiti naša diplomatska i tradicionalna obavještajna sredstva kako bismo izvršili pritisak na Katar i Saudijsku Arabiju, države koje pružaju tajnu financijsku i logističku podršku ISIL-u i ostalim radikalnim sunitskim grupama u području - napisala je Clinton. Posljednjih 19 godina donirani milijuni dolara Assange tvrdi da američka vlada nikada nije priznala financijsku vezu između država Bliskog Istoka i ISIL-a. Prema zakladi Hillary Clinton, vlada Saudijske Arabije donirala je između 10 i 25 milijuna dolara otkako je osnovana 1997. godine. U listopadu je izviješteno da se vlada Katara ponudila donirati milijun dolara zakladi u povodu rođendana Billa Clintona. Predstavnici zaklade uporno odbijaju optužbe i uvjeravaju javnost da nisu primali donacije iz Saudijske Arabije u periodu između 2009. i 2013. kada je Clinton radila kao američka državna tajnica. Loše prognoze za Trumpa - Prema mojim analizama Trumpu neće biti dozvoljeno pobijediti. Većina establišmenta ga ne podržava, primjerice banke i obavještajne agencije. Mediji i njihovi novinari također podržavaju Hillary Clinton - smatra Assange. Ekvadorska vlada u listopadu je Assangeu privremeno zabranila pristup internetu u londonskoj ambasadi kako se ne bi upleo u proces izbora u SAD-u. >> Tko je Hillary Clinton? Nevoljena političarka na pragu povijesne pobjede