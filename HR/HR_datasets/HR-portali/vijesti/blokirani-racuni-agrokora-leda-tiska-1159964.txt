Prema javno dostupnim podacima iz servisa Financijske agencije FINA InfoBlokade, u blokadi su računi Agrokora, Konzuma, Leda, Tiska i PIK Vrbovca, Jamnice i Zvijezde. Iz Jamnice poručuju da se nadaju da će se "predmetna blokada riješiti u najkraćem mogućem roku i da ona neće utjecati na ispunjenje ostalih obaveza Izdavatelja." Od jutra je blokiran i žiroračun Belja.  Riječ je o podacima koji se ažuriraju u realnom vremenu, što znači da se tijekom dana mijenjaju. >>Scenarij 1.: Lex Agrokor – konce drži državni odbor povjerenika Blokiranje računa mogla bi biti potvrda medijskih spekulacija da su neki od Agrokorovih dobavljača pokrenuli postupke prisilne naplate svojih potraživanja. U četvrtak je, naime, vlasnik Orbica Branko Roglić hrvatskim medijima potvrdio da je njegova tvrtka krenula u taj proces zbog duga od oko 10 milijuna kuna, zbog kojeg su već u prosincu prošle godine prestali isporučivati robu koncernu. Nakon toga se u medijima počelo spekulirati da je isto učinilo još desetak dobavljača, no nitko od njih službeno to nije potvrdio. >>Scenarij 2.: Stand-still – krizna uprava i čišćenje bilanci prije prodaje Oko 11.30 sati u sjedištu Erste banke započeo je sastanak najvećih dobavljača i domaćih kreditora Agrokora, odnosno četiri najveće hrvatske banke. Na sastanak su pozvani i predstavnici ruskih banaka Sberbanke i VTB banke, no nije poznato sudjeluju li na sastanku. Sastanak se održava uoči sjednice Vlade na kojoj bi, kako je u petak ponovno potvrdio premijer Andrej Plenković, trebao biti usvojen prijedlog zakona o sistemskim tvrtkama. Plenković je u izjavama za medije u Hrvatskom saboru u petak ujutro ponovio kako cilj tog zakonskog prijedloga nije spašavanje bilo koga, pa ni vlasnika Agrokora Ivice Todorića, već zaštita hrvatskog gospodarskog i financijskog sustava. Neslužbeno, tzv. standstill aranžman između kreditora i Agrokora je dogovoren, a svrha je sastanka da se o njemu informiraju dobavljači kako ne bi pokrenuli postupke prisilne naplate. Također neslužbeno, ruski kreditori zaključivanje aranžmana uvjetuju nedonošenjem zakona o sistemski važnim kompanijama, čiji je prijedlog najavljen za današnju sjednicu Vlade.  Nakon završetka sastanka, sudionici bi se navodno trebali oglasiti zajedničkom objavom. >>Božo Petrov podnio prijavu DORH-u protiv Ivice Todorića 