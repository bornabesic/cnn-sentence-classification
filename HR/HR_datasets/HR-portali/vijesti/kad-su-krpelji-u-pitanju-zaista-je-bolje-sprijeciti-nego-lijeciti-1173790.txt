Bezbrižna šetnja livadom i igra s vašim četveronožnim ljubimcem u trenu se može se pretvoriti u noćnu moru. Dovoljan je samo jedan mali krvopija, krpelj, da zakomplicira život i vama i vašem psu. Svaki odgovoran vlasnik zaštitit će najboljeg prijatelja od opasnosti i posljedica koje može izazvati ugriz zaraženog krpelja. Za zaštitu od krpelja na tržištu se nudi veliki izbor preparata, od ampula, ogrlica, sprejeva pa do preparata koji se uzimaju na usta. Ampule se nanose na kožu, a sprejem treba našpricati cijelog psa. Prije i poslije aplikacije bilo kojeg sredstva, minimalno dva do tri dana, izbjegavajte kupanje šamponima kako se djelotvornost ne bi umanjila. Antiparazitne ogrlice se razlikuju po sastavu i principu djelovanja. Kod nekih djelatna tvar je antiparazitik koji uništava nametnike na životinji, a kod drugih su to razna eterična ulja koja tjeraju nametnike od životinje. Ogrlicu treba stalno nositi. U pravilu, jedan od oblika preparata dovoljan je za zaštitu. No, kad je u prirodi puno krpelja, za učinkovitiju zaštitu preporuča se i kombinacija preparata, npr. ampule i ogrlice. U posljednje vrijeme popularne su i žvakaće tablete za pse. Takve tablete mogu zaštiti psa od buha i krpelja čak i do tri mjeseca, čime se znatno olakšava proces zaštite psa, ali se i izbjegavaju „rupe“ između tretmana zaštite. Kao dodatak hrani možete koristiti i tablete češnjaka. Njegova eterična ulja imaju antibakterijski učinak, a štite psa jer krpelji i drugi vanjski paraziti ne podnose miris češnjaka. Tablete su psima ukusne, ali trebaju se koristiti redovito. Sredstva za zaštitu od krpelja djeluju i protiv buha, koje su aktivne cijele godine, pa psa istodobno štitite i od invazije toga ektoparazita. Buhe nikako ne smijete zanemariti, jer osim neugodnih reakcija koje izazivaju na koži i koje su uzrok svrbeži, na mjestima uboda može doći i do bakterijske upale kože. Primijetite li da vaš pas ima buhe, ne zaboravite da se osim za psa morate pobrinuti i za prostor u kojem pas boravi kako biste se riješili i jajašca koja će buhe izleći dok živi na životinji. Da bi mogao prenijeti uzročnika bolesti, krpelj treba provesti na psu 2-3 dana pa redovna kontrola i njegovo pravodobno uklanjanje može biti presudno u sprečavanju bolesti. Čak i kad ste zaštitili svog psa, na njima možete pronaći krpelja. Redovito pregledavajte vašeg ljubimca, osobito nakon povratka iz šetnje. Što prije krpelja uklonite, manja je šansa da prenese infekciju na životinju. Pažnju obratite na intenzivno češkanje i grickanje određenog područja, iritaciju kože, bezvoljnost. Bolesti koje krpelji prenose psima imaju određeno vrijeme inkubacije, do pojave prvih znakova može proći nekoliko dana. Smatra se da krpelji prvi dan šeću po psu, a tek onda se prihvate za kožu. Ako pas ne jede, nije razigran kao obično, boja mokraće je promijenjena, tamnonarančasta do crvena, a temperatura izmjerena rektalno viša od 38,5°C, obavezno ga odvedite veterinaru. U slučaju piroplazmoze, vrlo je važno što prije početi s terapijom. Posljedice zakašnjelog odlaska veterinaru i zakašnjele terapije mogu biti kobne za psa. >>Kako zaštititi ljubimce od krvopija možete detaljno saznati na krvopija.hr