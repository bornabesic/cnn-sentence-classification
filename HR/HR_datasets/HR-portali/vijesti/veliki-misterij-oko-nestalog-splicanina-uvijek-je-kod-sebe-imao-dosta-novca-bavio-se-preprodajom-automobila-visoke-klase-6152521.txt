Četvrti dan od nestanka 46-godišnjeg Ante Zovka niti obitelj niti splitska policija nemaju saznanja gdje bi se mogao nalaziti, piše Slobodna Dalmacija. Mediji su u nedjelju i ponedjeljak pisali da je Zovko nestao u petak oko 15 sati i da je zadnji put viđen na području Makarske. U trenutku nestanka Zovko, koji je rođen u Lokvičićima, mjestu kod Imotskog, a ima prebivalište u Splitu na Mejašima, bio je odjeven u majicu kratkih rukava i plave traperice. Po opisu objavljenom na MUP-ovoj stranici Nestali.hr visok je oko 180 centimetara, srednje građe i kestenjaste ravne kose. Informacije o tome zašto je išao u Makarsku i gdje je zadnji put viđen su kontradiktorne, bar prema onome što smo uspjeli neslužbeno doznati. Naime, njegov brat Mario Zovko kazao je novinarima da je Ante u petak oko podneva otišao u Makarsku pogledati neki automobil koji je želio kupiti. Jedan od članova njegove šire obitelji potvrdio je bratovu priču kazavši da je Ante nosio novac zbog kupnje vozila. Nadalje, brat nestalog je novinarima ispričao i da je Ante, nakon što je pogledao auto za čiju je kupnju bio zainteresiran, zadnji put viđen oko 15 sati kada je ušao u automobil marke Mercedes, E klasa, srebrne boje, zagrebačkih oznaka.Nazvao je tada sina i kazao mu da dolazi za pola sata, no kad je obitelj vidjela da ga nema, pokušali su ga nazvati na mobitel koji je bio isključen. Prema informacijama do kojih je došla policija, neslužbeno doznajemo, on je u Makarsku dovezao jedan automobil te ga je prodao i to tvrtki Auto Rudi. Nismo uspjeli doznati je li od kupca dobio novac i koliku je svotu imao kod sebe, no prema pričama ljudi koji ga znaju, Ante je uvijek kod sebe imao nešto novca jer se bavio preprodajom automobila i to visoke klase. - Ne bih davao nikakve izjave - kazao nam je jučer vlasnik tvrtke koja je navodno kupila Zovkovo vozilo. Policija nije još sa sigurnošću utvrdila je li nestali Zovko uopće ušao u Mercedes jer u blizini nema nikakvih nadzornih kamera čije bi snimke svakako pomogle razjašnjavanju situacije. No, doznajemo da su odmah alarmirani obližnji granični prijelazi jer se sumnjalo da je navodno vozilo možda prešlo granicu s BiH, ali na niti jednom prijelazu nije evidentiran dolazak srebrnog Mercedesa. - Cijela je priča čudna, provjeravamo sve informacije - kazao je za Slobodnu Dalmaciju jedan od ljudi bliskih istrazi.Antin brat jučer je naglo izgubio interes za razgovor s novinarima. Samo nam je kratko kazao: - Ne znam ništa prijatelju, nemam nikakvih komentara. Na Facebooku je, pak, jedna žena, očito bliska obitelji, objavila je da će se na Radio Mariji "moliti krunica s nakanom za Antin povratak obitelji". Da obitelj i prijatelji sumnjaju da je Antin nestanak pomno planiran i da je njegova otmica organizirana, govori i još jedna rečenica iste osobe objavljena na spomenutoj društvenoj mreži: "Danas je četvrti dan kako su Antu nasilno odveli od njegove obitelji." I dalje se mole svi koji imaju bilo kakvu informaciju o okolnostima nestanka 46-godišnjaka da se jave u najbližu policijsku postaju ili na broj 192.