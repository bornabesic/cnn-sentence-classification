Foto: Hina  NA ČELU manjinske vlade obilježene nepopularnim mjerama, irski premijer Enda Kenny je u srijedu najavio ostavku do 2. lipnja, do izbora nasljednika na čelu stranke Fine Gael. "Prošle godine sam rekao da neću voditi Fine Gael na sljedećim općim izborima. Odlučio sam danas provesti u djelo tu odluku", naveo je premijer u priopćenju. "Napustit ću vodstvo Fine Gael od srijede u ponoć", dodao je i jamčio da će obnašati funkciju od izbora nasljednika. "Tražio sam od izvršnog vijeća Fine Gael da ubrza proces i zaključi ga do petka 2. lipnja", dodao je. Vratio gospodarstvo u smjer napretka Enda Kenny je izabran za premijera 2011. i ponovo je izabran u svibnju 2016. nakon više od dva mjeseca blokade. Ali, bez političke većine u parlamentu, vođa Fine Gael je izdržao na čelu krhke irske vlade samo godinu dana.  Kenny (66) je vratio gospodarstvo zemlje u smjeru napretka programom drakonskih mjera štednje. Njegov biograf John Downing objašnjava da on "spretno povjerava ideje pravim osobama i jako dobro kontaktira s ljudima".  Vlada optužena za loše rješavanje skandala u policiji Nekoliko mjeseci prije njegovog stupanja na funkciju Irska, članica eurozone, opterećena dugovima nakon financijske krize 2008. morala je tražiti pomoć od međunarodne  zajednice. Njegovim prvim mandatom dominirala je gospodarska kriza, ali nakon više godina strogih mjera štednje, Dublin je preuzeo kontrolu nad financijama i nezaposlenost je bitno smanjena, iako zemlja nije u potpunosti povratila svoj ugled "keltskog tigra".  Njegova vlada je optužena za loše vođenje skandala u policiji. Na teret im se stavlja uništenje ugleda jednog policajca koji je prije nekoliko godina krivo optužen da je seksualno zlostavljao djecu.