Ususret Međunarodnom danu borbe protiv nasilja nad ženama Otvoreni radio pokrenuo je kampanju pod nazivom "To je i tvoja stvar" - kao direktan odgovor na najčešće izgovorenu frazu kada se dogodi nasilje nad ženama – "Neću se miješati to nije moja stvar". Upravo u tome je prvi problem "To je i tvoja stvar", to je stvar društva u cjelini kojeg je svatko od nas dio.  Od ponedjeljka 17. studenog pa sve do 25. studenog, odnosno Međunarodnog dana borbe protiv nasilja nad ženama, svakodnevno ćemo tražiti rješenja te informirati javnost o brojnim situacijama za koje nisu ni svjesni da se događaju, ako ne u njihovoj obitelji onda svakako u njihovoj blizini. Naša akcija je reakcija na poražavajuće statističke podatke, ali i stvarne situacije s kojima se žrtve nasilja susreću, samo neke od njih su: - U zadnjih 10 godina u Hrvatskoj je od strane nasilnog partnera ubijeno 300 žena. - Iako je godišnje prijavljeno oko stotinjak silovanja, realna brojka silovanih žena na godinu u Hrvatskoj iznosi oko 2000. - Žrtva u procesu suđenja za silovanje više vremena provede na sudu nego počinitelj u zatvoru. Na sudu su registrirani slučajevi koji su trajali i do 9 godina. - U Hrvatskoj je praksa da se za nasilje i silovanje daje minimalna kazna, za silovanje - godina dana, a od 1.1.2013. za nasilje u obitelji 3 godine zatvora. - Žene u prosjeku ostanu i do 10 godina sa nasilnikom prije nego se ohrabre ostaviti ga. - U 30 posto slučajeva pretučena žena je privedena u policijsku postaju zajedno s nasilnikom, takva je praksa. - Od 1.1.2013. nasilničko ponašanje u obitelji, zlostavljanje ili drsko ponašanje koje drugog člana ili članice obitelji dovode u ponižavajući položaj prebačeno je u domenu Prekršajnog zakona – načelno - nasilje u obitelji izjednačava s nepropisnim parkiranjem.  Šokantno?! Slažemo se. Zato ćemo ovom kampanjom, uz pomoć brojnih sugovornica/ka te institucija, pokušati otkriti koji su glavni problemi, kako ih riješiti i zašto je njihovo rješavanje toliko sporo. Među ostalima tu su: civilne udruge koje se bave promicanjem ženskih prava poput Ženske sobe, Autonomne ženske kuće, Mup-a, sudova, BaBe, saborske zastupnice (Mirela Holy, Jadranka Kosor i Gordana Sobol), Ured za ravnopravnost spolova, psiholozi, odvjetnici.... i mnogi drugi. Svi su dobrodošli pridružiti se akciji, pomoći u podizanju svijesti o ovom problemu te pomoćiu skidanju stigme da je nasilje sramota žrtve, a ne nasilnika. Pozivamo vas i da putem twittera i facebooka šaljete svoje slike podrške s natpisom #tojeitvojastvar.  Ovakva kampanja nema "lice" jer zbog srama žene nevoljko sa svojim pričama, osobno, izlaze u javnost zato su djelatnice Otvorenog radija, uz pomoć vizažistice Nike Dorie Grbac i fotografa Ivena Mastina pokušale dočarati kako izgleda "prva"  posljedica nasilja. Nažalost 11.000 žena godišnje takvu ‘šminku’ ne može skinuti. >> Djelatnice Otvorenog radija šokirale kampanjom protiv nasilja nad ženama   