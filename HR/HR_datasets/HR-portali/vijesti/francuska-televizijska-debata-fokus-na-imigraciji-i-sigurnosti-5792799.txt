Ključni kandidati na francuskim predsjedničkim izborima sučelili su se u ponedjeljak navečer u televizijskoj debati u kojoj se najviše govorilo o pitanjima imigracije i sigurnosti, a nastup petero glavnih kandidata mogao bi se pokazati ključnim u privlačenju još uvijek neodlučnih birača. Ankete pokazuju da gotovo 40 posto glasača u ovom trenutku nije sigurno komu dati potporu na izborima koji će se održati u dva kruga, 23. travnja i 7. svibnja. U televizijskoj debati sudjelovali su dvoje trenutačnih favorita u anketama: bivši ministar gospodarstva socijalističke vlade Emmanuel Macron koji kaže da nije "ni lijevo ni desno" i predsjednica Nacionalne fronte (krajnja desnica) Marine Le Pen. Debata je također uključila konzervativca Francoisa Fillona, neočekivanog pobjednika predizbora na desnici koji se poslije zbog afera našao u središtu pozornosti, pobjednika predizbora radikalne ljevice Jean-Luca Melenchona i njegova suparnika na ljevici, socijalista Benoita Hamona. Šestero drugih, "manjih" službenih kandidata koji po anketama dobivaju veoma mali broj glasova, nisu nastupili u debati, budući da je mreža TF1 htjela da ona bude sužena radi bolje "prepoznatljivosti". Fokusirajući se od samog početka na neprijateljstvo prema Europskoj uniji, Marine Le Pen kazala je kako želi biti predsjednica Francuske, a ne nadgledati čitavu Europsku uniju. "Ne želim biti vicekancelarka Angeli Merkel". Naglasila je kako želi zaustaviti i legalnu i ilegalnu imigraciju, istaknuvši da se ekstremisti provlače među migrantima a da bi se Francuska trebala baviti svojom vlastitom sirotinjom i nezaposlenima. Pozvala je i da se zabrana muslimanskih marama u školama proširi i na javna mjesta, a Macron ju je optužio da želi podijeliti francusko društvo. On je pak naglasio da "tradicionalne stranke, one koje već desetljećima ne uspijevaju riješiti jučerašnje probleme, neće biti sposobne riješiti ih ni sutra". Istraživanja javnog mišljenja pokazuju da Macron i Le Pen vode u prvom krugu, a da će u drugom Macron pobijediti Le Pen. Ako bi, kao što se predviđa, zbog neodlučnosti birača izlaznost bila rekordno niska, to bi išlo na ruku Le Pen jer sve ankete pokazuju da će njezini pristaše svakako izaći na izbore. Fillon je kritizirao njemačku kancelarku zbog njezine politike prema izbjeglicama naglašavajući da je njezino upravljanje migrantskom krizom uzrokovalo ogromne probleme za Europu. "Apsolutno se ne slažem s Emmanuelom Macronom koji je pohvalio njemačku kancelarku kada je bio u Berlinu za (izbjegličku) politiku koja se pokazala lošom i koju danas kritiziraju njezini vlastiti saveznici u Njemačkoj", kazao je Fillon.