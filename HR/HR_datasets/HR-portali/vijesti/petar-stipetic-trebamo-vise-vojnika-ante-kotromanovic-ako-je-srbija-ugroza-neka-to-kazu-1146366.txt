Najava Ministarstva obrane da će iduće godine pokrenuti pokusni projekt ponovnog uvođenja obveznog vojnog roka, ovoga puta u “light” verziji u trajanju od samo četiri tjedna, izazvala je podijeljene reakcije među političarima i u stručnoj javnosti. Još uvijek nema službenih procjena koliko bi državu koštala takva kratkotrajna vojna obveza, odnosno temeljna obuka oko 30.000 ročnika godišnje, no prema posljednjim izjavama premijera Andreja Plenkovića i ministra financija Zdravka Marića, ona ne bi iziskivala znatne izdatke i mogla bi se pokriti unutar zadanih proračunskih okvira. Obuka ljeti sporna Bivši SDP-ov ministar Ante Kotromanović smatra pak da ova, ali i druge najave koje u posljednje vrijeme dolaze iz MORH-a djeluju nedomišljeno. – Ministarstvo mora odrediti prioritete, ne može se u nekoliko tjedana najavljivati da ćemo kupovati avione i helikoptere, uvoditi obvezni vojni rok i vojnu pričuvu. To bi sve skupa koštalo milijarde kuna. Ako se uvodi obvezni vojni rok, treba javno reći što smatramo ugrozom, ako je riječ o Srbiji, neka to kažu – poručuje Kotromanović. Sporno mu je i što bi se obuka provodila ljeti, u vrijeme kada Hrvatskoj ionako nedostaje sezonskih radnika. Kotromanović je uvjeren da je Hrvatskoj dovoljno 16.000 profesionalnih vojnika koje ima. – To je iznad NATO-ova prosjeka po broju stanovnika, a ako je i potrebna vojna obveza, to ne može biti “light” verzija. Ako se ozbiljno razmišlja o vraćanju vojnog roka, onda bi on trebao trajati najmanje tri mjeseca – smatra Kotromanović. Žestoko su protiv vraćanja vojnog roka u HNS-u, u kojem vjeruju da za to nema opravdanih razloga. – Posljednjih dana u medije se puštaju probni baloni, manipulira se činjenicama bez jasne strategije razvoja vojske, infrastrukture ili financijskog plana, a da ne govorimo o tome da nismo čuli nijedan stvaran razlog koji bi opravdao uvođenje obveznog vojnog roka. Također, nema analize, pa postavljamo pitanje – ako postoji ugroza, zašto Hrvatska ne bi povećala broj profesionalnih vojnika ili uložila u poboljšanje opreme – komentirali su iz stranke najavu MORH-a. Smatraju da bi uvođenje obveznog vojnog roka prebacilo snage s mirnodopskog na hladnoratovski kolosijek, na štetu profesionalne vojske i gospodarskog razvoja zemlje. Suprotnog je mišljenja bivši načelnik Glavnog stožera Oružanih snaga RH Petar Stipetić. Iako ističe da osobno ne može procijeniti treba li Hrvatska ponovno uvesti vojni rok jer nema dovoljno podataka, kaže da je nužno dugoročno osigurati popunu vojske. Dosadašnji dobrovoljni vojni rok smatra “igrom bez ikakva učinka”, a tvrdi da je vojna obveza isplativija od drugih varijanti jer je ročni vojnik daleko jeftiniji od profesionalnog. Spremni i za nepogode HDZ-ov koalicijski partner Most nema jedinstven stav o vraćanju vojnog roka, a poručuje da će njegovi zastupnici o tome u Saboru glasovati po vlastitoj savjesti. Njihov Miro Bulj svim je srcem za obvezni vojni rok. – Treba osigurati da se ti momci, a ako žele i djevojke, barem jednom postroje pred hrvatskom zastavom, da nauče što znači raditi u timu i da budu spremni za slučaj ugroze, na koji u ovim nemirnim vremenima i novim okolnostima u okruženju, ali i u svijetu moramo biti spremni – smatra Bulj. Drži da Hrvatska mora imati i pričuvne snage koje će biti spremne organizirano djelovati u slučaju ekoloških katastrofa. >> Od 2019. uvodi se obvezni "light" vojni rok do 30 dana 