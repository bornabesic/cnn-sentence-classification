Zahtjev za opoziv ministra financija Zdravka Marića koji je potpisalo 46 saborskih zastupnika nije ugodan za HDZ, ali im nije izazvao dramu. Iz razgovora s čelnim ljudima HDZ-a jasno proizlazi da nemaju namjeru povlačiti svog ministra financija jer smatraju da ni jedan od razloga navedenih u SDP-ovu prijedlogu za pokretanje pitanja povjerenja Mariću nije argument za njegovu smjenu. Nije im svejedno kako će se prilikom glasanja o (ne)povjerenju Mariću postaviti njihov koalicijski partner Most, ali s njima nema nikakvih posebnih razgovori na tu temu, a kamoli pregovora. - Konzultacije između vrha HDZ-a i Mosta su stalne. Moramo razgovarati o stanju u Agrokoru i svim drugim aktualnim temama, no pregovora i dogovora u vezi s ministrom financija - nema - kazao nam je jedan od sugovornika navodeći da su prioriteti Vlade rješavanje krize u Agrokoru, problema s kontrolama na granici, otvorenih pitanja sa Slovenijom, gospodarstvo... Za to je potrebna politička stabilnost, nastavlja naš sugovornik i napominje da je njeno očuvanje i trajni gospodarski rast cilj koji premijer Andrej Plenković stalno ističe. - Uostalom, i Most će na ovome slučaju morati zauzeti jasan stav i odrediti je li im primarni cilj stabilnost zemlje i njen gospodarski oporavak ili je to borba za rezultat na predstojećim lokalnim izborima. Već su godinu i pol na vlasti i imaju dovoljno iskustva da znaju što znači politička odgovornost. Prema tome, u odnosu prema članu Vlade kod kojega za sada nema ništa što bi kompromitiralo njegovo obnašanje dužnosti pokazat će koliko su odgovorna politička opcija - rekao je naš sugovornik. Uz sve to napominje da je posrijedi i sam Marić prema kojemu se stranka želi do kraja odnositi fer, tim prije što je vrlo dobar ministar financija. Ako bi se, nastavlja, dogodio neki novi element, neka za sada nepoznata situacija ili događaj koji bi politički komoromitirali Marića, tada bi se i HDZ prema njemu drugačije postavio. Na tome je tragu i kratka izjava koju nam je dao premijer Andrej Plenković drugim povodom - nakon promjene HDZ-ova kandidata za splitsko-dalmatinskog župana pošto se aktualni župan Zlatko Ževrnja iskompromitirao dodjelom koncesije za plažu Zlatni rat na Bolu. - Unatoč djelomično krivoj percepciji u medijima, moj posao je problem - solving i za Hrvatsku i za HDZ. Politika čistih ruku i transparentnog funkcioniranja svih sastavnica vlasti i gospodarstva je proces oko kojega nemam kompromisa - kazao je Plenković. Na izravno pitanje o Marićevoj sudbini u Vladi premijer jučer nije želio ništa reći navodeći da "zna sve, ali će reći sutra". Glavni tajnik HDZ-a Gordan Jandroković je na pitanje kako će se HDZ postaviti prema zahtjevu za opoziv ministra financija Marića i namjeravaju li to pitanje eventualno riješiti prije 20. svibnja, kada je krajnji rok da se u Saboru glasa o povjerenju, dao kratak odgovor. - HDZ mirno prati situaciju i donijet će odluku koja je najbolja za Hrvatsku i za HDZ - kazao je Jandroković. Iz neslužbenih razgovora s vodećim HDZ-ovcima jasno je, međutim, da oni neće skrštenih ruku čekati saborsku raspravu, nego će se kao najveća stranka s najviše mandata potruditi da prilikom glasanja imaju većinu, neovisno o tome kako će se odrediti Most. U HDZ-u, naime, računaju sa "svoja" sigurna 62 glasa (tu su uz zastupnike HDZ-a i neovisni zastupnici iz njihova kluba, te klub u kojem su HDS, HDSSB i HSLS), plus osam glasova zastupnika nacionalnih manjina, Reformisti, Bandićeva stranka. Poanta je da su uvjereni kako i bez zastupnika Mosta (njih 14) mogu skupiti većinu koja bi bila protiv smjene Marića, a da je s druge strane podnositeljima prijedloga za njegov opoziv gotovo nemoguće pridobiti 76 glasova. Da HDZ oko Marića u Saboru ne poduzima ništa proizlazi i iz izjave Borisa Miloševića iz SDSS-a koji "cijeni Marića kao ministra financija, ali s druge strane nije bezazlena situacija koja se veže uz njega". - Mi se u Klubu nismo međusobno konzultirali niti je itko agitirao kod nas. Tek treba vidjeti kako će se postaviti sam ministar Marić, ali i hoće li ga premijer Plenković braniti. Tu je još puno nepoznanica - zaključuje Milošević. Nije jasno ni kako će se postaviti svi u oporbenim redovima. Naime, od pet HSS-ovih zastupnika, prijedlog za izglasavanje nepovjerenja Mariću potpisao je samo predsjednik stranke Krešo Beljak. - Kada dođe do glasanja, svih pet HSS-ovih zastupnika će biti za smjenu - tvrdi Beljak i priznaje da ne bi bilo dobro za HSS, ali ni za Hrvatsku, osobito gospodarstvo, kada bi krajnja posljedica izglasavanja nepovjerenja Mariću bili prijevremeni parlamentarni izbori. IDS nije potpisao zahtjev za opoziv Marića, a na pitanje kako će glasati svim medijima ponavljaju istu rečenicu: "IDS podržava raspravu, očekuje da se vodi na temelju činjenica i argumenata, da ne bude opterećena lokalnim izborima, jer je situacija u Agrokoru, ponajprije misleći na sve zaposlenike i dobavljače, preozbiljna i zahtijeva vrlo odgovoran pristup". Naime, kada bi Most glasao za Marićevu smjenu, to bi sigurno za posljedicu imalo raspad vladajuće koalicije, a pred premijerom bi bila dilema pokušati presložiti saborsku većinu ili ići na prijevremene izbore. Prema dosadašnjim istupima Mosta, moglo bi se naslutiti da bi prilikom glasanja mogli postupiti slično kao u slučaju ministra Pave Barišića. Tada su bili suzdržani, a to su obrazložili time što čekaju odluku Sveučilišta iz Augsburga o tome je li ministar Barišić autoplagijatom došao do doktorata. - Kao da bi ga HDZ i dalje branio da je iz Njemačke došla odluka da je plagijator - cinično je primijetio sugovornik iz HDZ-a prisjećajući se te epizode.