Središnja izborna komisija (SIK) SDP-a trebala bi se do ponoći očitovati o sumnjama u proceduru prikupljanja potpisa za predsjedničkog kandidata Davora Bernardića, o čemu je prigovor podnio saborski zastupnik SDP-a Ivan Klarin. Od osam kandidata, koliko ih je ostalo u utrci za čelnika SDP-a, Bernardić je SIK-u proteklih dana donio najviše potpisa - 10.500,  dok su ostali kandidati prikupili do pet tisuća potpisa.   Klarin je u ponedjeljak podnio prigovor u kojemu iznosi sumnju da dio potpisnika nije osobno dao potporu Bernardiću i zato traži da ih SIK ponovno kontaktira i utvrdi ispravnost svakog pojedinačnog potpisa. S obzirom da je za pravovaljanost kandidature za predsjednika SDP-a potrebno tek nešto više od tisuću potpisa, Klarin ne sumnja da će Bernardićeva kandidatura biti pravovaljana, ali ga, kaže, smetaju metode kojima on želi postići psihološku prednost pred protukandidatima.  Bernardić je time htio poslati poruku kako je "on i prije kampanje pobjednik" jer računa da svi onda doći k njemu, no "po dojavama s terena i svim izračunima, nema šanse da je prikupio toliko potpisa", rekao je Klarin. Realno, Bernardić nije uspio prikupiti puno više potpisa od ostalih kandidata, dodao je. Smatra i da te metode nisu dobrodošle u SDP. "Smeta me što neki kolege pokušavaju zaprljati ove do sada najdemokratičnije izbore u svim parlamentarnim strankama u Hrvatskoj. Ako nastave takvim ili sličnim smjerom, mogu samo reći da to nije stranka u koju sam se ja učlanio", poručio je Klarin. Na prigovore stranačkih kolega da ovim svojim činom nanosi štetu stranci, odgovara da to "radi zbog budućnosti SDP-a u kojemu se takve stvari ne bi smjele ni prešućivati ni ponavljati" Iako se Središnja izborna komisija mora očitovati o prigovoru do srijede u ponoć, Klarin ne očekuje velike pomake. "Komisija će reći da je kandidatura pravovaljana, no to nije ni sporno. Bitni su loš način i poruka prikupljanja potpisa Davora Bernardića", istaknuo je. SIK u četvrtak utvrđuje valjanost kandidatura Potpise potpore proteklih je dana u SIK donijelo još sedam predsjedničkih kandidata - Domagoj Hajduković, Gordana Sobol, Ranko Ostojić, Orsat Miljenić, Vesna Škulić, Tonino Picula i Karolina Leaković.  Najviše potpisa među njima je prikupio Miljenić -5100, slijede Ostojić -4500, Leaković - 3400, Picula -3165, Škulić - oko 3000 te Hajduković s "više nego dovoljno". Sobol nije javno donosila potpise u SIK, a Dušan Polovina je odustao od kandidature.   SIK će danas i sutra provjeravati dostavljene potpise, te u četvrtak popodne utvrditi valjanost kandidatura, doznaje se od  predsjednika Komisije Vedrana Lendića  Upitan za provjeru procedure prikupljanja potpisa, odgovara da SIK sve provjerava,  uključujući način prikupljanja potpisa. "Ako nešto nije u redu, to treba reći", kaže Lendić, no napominje da je daljnja odluka na Glavnom odboru SDP-a, koji će biti sazvan u subotu.  Glavni odbor će utvrditi listu kandidata, a nakon toga kreće formalna kampanja za unutarstranačke izbore, 19. studenoga. >>Rat u SDP-u: Klarin optužio Bernardića da je lažirao potpise za kandidaturu 