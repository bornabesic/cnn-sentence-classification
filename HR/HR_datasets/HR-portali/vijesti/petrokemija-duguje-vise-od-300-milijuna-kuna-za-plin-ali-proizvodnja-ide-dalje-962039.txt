Foto: FaH  PREMIJER Andrej Plenković održao je press konferenciju na temu Petrokemije, u kojoj je prestala proizvodnja amonijaka.  Podsjetimo, u kutinsku Petrokemiju je stigao i službeni dopis kako Prvo plinarsko društvo (PPD) u petak od šest sati ujutro obustavlja isporuku plina, a zbog toga će u noći s četvrtka na petak biti zaustavljena proizvodnja u glavnom pogonu amonijaka, kako ne bi bilo neželjenih posljedica.  Na vijest o obustavi isporuke plina u četvrtak navečer aktiviran je Stožer za obranu Petrokemije. Takvu su odluku donijela tijela Samostalnog sindikata energetike, kemije i nemetala, Sindikata DEMOS-HUS i Udruga hrvatskih branitelja Petrokemije, koji zajedno čine Stožer.  Plenković se danas na press konferenciji pojavio s šefom Uprave Petrokemije Đurom Popijačem, šefom Uprave PPD-a Pavlom Vujnovcem i ministrom za državnu imovinu Goranom Marićem. Kazao je da je dogovoreno da PPD nastavi s opskrbom plina Petrokemiji, nakon što se sastao sa čelnicima tvrtke dobavljača PPD i kutinskog proizvođača umjetnih gnojiva.  U izjavi za medije u Banskim dvorima premijer je apelirao na sindikate i sve zaposlenike da normalno nastave svoje aktivnosti, što je važno za Kutinu, za Moslavinu i u konačnici za hrvatsku poljoprivredu.   "Vlada RH kao većinski vlasnik Petrokemije angažirat će se na pronalaženju sredstava koja bi omogućila dodatnu likvidnost Petrokemije, a naravno da nas u perspektivi očekuje kvalitetan i ozbiljan proces restrukturiranja, pa i dokapitalizacija kako bi se osigurala dugoročna održivost ", istaknuo  je Plenković.  Zbog obustave isporuke plina, u kutinskoj Petrokemiji je u noći s četvrtka na petak obustavljena proizvodnja amonijaka, temeljne sirovine za proizvodnju mineralnih gnojiva, a Stožere za obranu Petrokemije uputio je u petak ujutro pismo Vladi zbog bojazni od prestanka proizvodnje i upitne budućnosti i sudbine radnika Petrokemije i grada Kutine.  Stožer navodi da se Vlada RH kao većinski vlasnik Petrokemije mora žurno izjasniti što, kako i kada kani učiniti u cilju osiguravanja stabilnosti poslovanja Petrokemije.  Predsjednik Uprave Đuro Popijač izrazio je uvjerenje kako je riječ samo o privremenom prekidu isporuke od strane PPD-a, dok će INA nastaviti isporuku kao i dosad. Poručio je i kako je u stalnom kontaktu s Vladom oko postupka restrukturiranja, pa se očekuju povoljna rješenja.