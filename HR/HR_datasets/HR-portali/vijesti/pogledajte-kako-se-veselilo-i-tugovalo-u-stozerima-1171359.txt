Jučerašnja izborna noć nekima je na oči natjerala suze od veselja, a nekima od tuge...  HDZ je na izborima za gradska vijeća osvojio većinu u 12 većih gradova, SDP u pet, IDS i Stranka rada i solidarnosti imaju većinu u po jednom gradskom vijeću, kao i dvije nezavisne liste. Osim toga, HDZ za sada ima 13 župana, a SDP tri.  U skladu su s rezultatima i reakcije u izbornim stožerima. U Velikoj Gorici HDZ je slavio ulazak svojeg kandidata Dražena Barišića u drugi krug izbora u velikom stilu. Posebno je velika fešta bila u stožeru nezavisne Brune Esih, gdje je odmetnuta HDZ-ova desnija struja slavila gotovo dvostruko bolji rezultat od Plenkovićeva kandidata Drage Prgometa. U stožeru Mrak-Taritaš bili su zadovoljni ulaskom njihove kandidatkinje u drugi krug. – Drugi krug je potpuno nova utakmica – poručili su iz stožera. U Dubrovniku se također slavilo, iako se ide u drugi krug. U IDS-ovu stožeru bila je vrlo vatrena atmosfera, što nije ni čudno s obzirom na to da su ponovno ostvarili odličan rezultat na lokalnim izborima. U izbornom stožeru MOST-a bili su zadovoljni ishodom izbora u Metkoviću iako njihova kandidatkinja nije uspjela potvrditi mandat već u prvom krugu. U izbornom stožeru HDZ-ova Drage Prgometa vladala je vrlo rezervirana atmosfera, a nije se moglo sakriti razočarenje rezultatima njihova kandidata u Zagrebu.