Zagrebački gradonačelnik Milan Bandić u srijedu navečer je ponovno poručio da u parku Trnjanska Savica neće biti preuređenog parka za 11 milijuna kuna, ako ga građani ne žele i da će taj park vratiti u prvobitno stanje, obojati klupe i promijeniti ih ako mu dozvole, posijati travu i sanirati ledinu te ustvrdio da po njemu nema problema kojega su izmislili prosvjednici i njegovi protukandidati, a ne građani Savice. Zamoljen od novinara da prokomentira svojevrsni protuprosvjed u parku Trnjanska Savica, Bandić je odgovorio da na ono što je već danas rekao, nema što dodati. U parku Trnjanskoj Savici, gdje su članovi Inicijative "Čuvamo naš park" organizirali neprekidno 24-satno dežurstvo, u srijedu kasno poslijepodne intervenirala je policija nakon dojave o manjem izgredu, no zasad nema privedenih, doznalo se u zagrebačkoj policiji. Neslužbeno se doznalo da je bilo naguravanja između dviju skupina građana, onih koji se protive preuređenju parka i onih koji su za to. "To morate pitati druge protukandidate za gradonačelnika i kandidate za gradonačelnika s obzirom da oni to organiziraju. Ja tamo nisam bio, ne trebam ići. Građani ako budu željeli park, napravit ćemo im park za 11 milijuna kuna, a ako ne budu htjeli, onda neće biti parka, takvog. Bit će parka, ali neće biti uređenog parka", poručio je Bandić. Rekao je da može samo reći da ima 16 zahtjeva danas osobno iz drugih vijeća mjesnih odbora i vijeća gradskih četvrti da oni taj park žele. "Tko ne bi htio park za 11 milijuna kuna, urediti park u svom dvorištu", upitao je.  Kaže da on ne vidi svrhe prosvjeda te da to samo još znači da to ne organiziraju ljudi sa Savice, nego da organiziraju "ovi uvozni". "Ali vi znate tko tamo je - par kandidata i 20-ak ljudi profesionalnih prosvjednika. Oni su prosvjedovali na Cvjetnom, oni su prosvjedovali i na fontanama, oni prosvjeduju tamo i oni uvijek prosvjeduju i oni su protiv. I to je demokratsko pravo. U demokraciji je to sasvim normalna stvar". "Ono što gradonačelnik zna je čitati misli građana - ništa se u Zagrebu nije napravilo bez volje građana. Ako ne žele takav uređeni park za 11 milijuna kuna, neće ga biti, bit će ga negdje drugdje. Evo, već je pomama za tim projektom u gradu, a tko ne bi", rekao je. Rekao je da su napravili najljepši park u Kozari putevima te da su dobili zahtjev iz Kozari boka da i oni žele park. "Samo taj park u Kozari putevima je koštao osam milijuna kuna, a ovaj 11. Znači, Kozari bok bi mogao imati park bolji za tri milijuna kuna", istaknuo je. Na pitanje na koji način namjerava utvrditi što stanovnici Trnjanske Savice žele, Bandić je rekao da će "vratiti taj park u prvobitno stanje, ofarbati klupe, posijati travu, sanirati ledinu i ljudi će opet sjediti na klupama". "I promijenit ćemo klupe, ako nam dozvole, a ako ne dozvole nek sjede na starim klupama. Pa ne mogu ja nikoga silom natjerati da ima park za 11 milijuna kuna ili da sjedi na novim klupama. Moram vam nešto reći - mi ako počnemo stavljati nove klupe, oni će biti za stare, ovi koji prosvjeduju. To je apsurd. Ali, zar vam nije jasno da to nisu građani Savice", istaknuo je Bandić. Rekao je da su se prosvjednici slikali te da novinari svaki dan s njima imaju intervju pa znaju tko prosvjeduje - profesionalni prosvjednici i ovi koji hoće iskoristiti to u dnevno - političke svrhe. Samo to je pucanj u prazno. Pa ja znam čitati bolje nego svi oni zajedno glas građana", rekao je Bandić te poručio da na Savici neće biti takvog parka za 11 milijuna kuna, ukoliko ga građani ne žele. "Vratit ćemo to u prvobitno stanje", istaknuo je Bandić te novinarima rekao da će ih sutra ili prekosutra, što će vidjeti sukladno vremenu, pozvati jer "preuzimamo u posjed 13 tisuća kvadrata zemlje koju smo kupili preko puta (parka Trnjanska Savica) za crkvu blaženog Alojzija Stepinca". Bandić je istaknuo da je on okrenut novim projektima. "Ovo je problem koji su sami izmislili i njega nema. Po meni ga nema. To nisu građani Savice, to su prosvjednici i kandidati. To je njihov posao. Ja nemam za to vremena i nemam potrebe za to", zaključio je Bandić večeras ispred Gradske uprave, nakon što je predao kandidacijske liste.    Stanovnici Savice, koji danima prosvjeduju u parku, traže javnu raspravu i transparentni natječaj za preuređenje parka, a postojećim planovima zamjeraju što je, uz cijenu od 12 milijuna kuna, predviđeno da se više od 40 posto njegove sadašnje površine pokrije betonom i plastikom, umjetnom travom i sintetskim materijalima, pri čemu bi se uklonila prirodna trava i srušila dvadesetogodišnja stabla. Prošle godine građani su prosvjedovali protiv gradnje crkve u istom parku, od koje se i odustalo.