Foto: FaH  HRVATI će ovih blagdana potrošiti 12 milijardi kuna, predvidjeli su to u Hrvatskoj gospodarskoj komori.  Kako se za sada čini, hrvatska potrošnja ide upravo u tom smjeru. Prema podacima koje je Ministarstvo financija ustupilo N1, Hrvati su u prosincu potrošili nešto više od 10,9 milijardi kuna.  To bi bilo otprilike petsto milijuna više nego u istom razdoblju prošle godine, ali i što je znakovito - prosječan iznos računa je također 'deblji'. Tako je prošle godine prosječan račun u prosincu iznosio 68,36 kuna dok je ta brojka danas 71,67 kunu. Čak i na Božić, uz zatvorene trgovine, su Hrvati uspjeli potrošiti 50 milijuna kuna  U Božićnom tjednu Hrvatku su potrošili približno 3,5 milijardi kuna što je također više od lanjskih 3,1 milijardu. Za trgovce je najuspješniji bio prošlotjedni petak. U samo jedan dan utržili su više od 663 milijuna kuna, na Badnjak su zaradili nešto manje od petsto milijuna kuna, a zanimljivo je da su se u Hrvatskoj čak i na Božić izdavali računi.  Ponajviše njih je ipak, pretpostavlja se, izdano u ugostiteljskim djelatnostima, a ukupno iznose približno 50 milijuna kuna.  Na povećanu blagdansku potrošnju utječu rast optimizma potrošača koji je vezan uz rast plaća. Također, Božićnice za 250 tisuća javnih službenika, kao i u privatnim tvrtkama, su također doprijenili rastu potrošnje., Prema ovogodišnjim trendovima još uvijek se ne očekuje probitak 'magične granice' od 12,5 milijardi kuna blagdanske potrošnje, što je zabilježeno 2008. godine prije recesije, piše N1.  Ipak, veća potrošnja sama po sebi je znak da hrvatsko gospodarstvo ide u boljem smjeru, kao i da kupovna moć građana jača.