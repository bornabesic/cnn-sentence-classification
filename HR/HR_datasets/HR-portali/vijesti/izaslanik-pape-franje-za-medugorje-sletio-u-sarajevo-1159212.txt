Posebni izaslanik pape Franje za Međugorje, poljski nadbiskup Henryk Hoser, stigao je u Sarajevo, na početku višemjesečne misije čiji je cilj unaprijediti pastoralni rad u Međugorju u koje svake godine dolazi više od dva milijuna hodočasnika. Kako su za Hinu u utorak potvrdili u Apostolskoj nuncijaturi u Sarajevu, nadbiskup Hoser sinoć je stigao u Sarajevo i razgovarao s papinskim nuncijem u BiH, nadbiskupom Luigiem Pezzutom. Predviđeno je da, prije dolaska u Međugorje, posebni Papin izaslanik u Sarajevu razgovara s vrhbosanskim nadbiskupom, kardinalom Vinkom Puljićem, mjesnim mostarsko-duvanjskim biskupom Ratkom Perićem i provincijalom Hercegovačke franjevačke provincije fra Miljenkom Štekom. Nadbiskup Hoser trebao bi do ljeta predložiti način pastoralne skrbi za hodočasnike u Međugorju. U nedavnoj izjavi, koju je prenio i Radio Vatikan na hrvatskome jeziku, poljski nadbiskup je naveo kako je njegova uloga "pozorno ispitati mjesno pastoralno stanje, naročito potrebe hodočasnika". "Trebao bih predložiti možebitne pastoralne inicijative za budućnost“, kazao je poljski nadbiskup, dodajući kako će njegovo poslanje imati isključivo pastoralno obilježje. Upitan o međugorskom fenomenu, nadbiskup Hoser je istaknuo da "nije prvi put da Crkvi treba vremena u donošenju odluke". „Ako je marijanska pobožnost procvala u Međugorju, ako toliko mnoštvo ide tamo, onda je to mjesto gdje će se štovanje nastaviti, budući da se našu Gospu može štovati bilo gdje, posebno na onim mjestima gdje je to štovanje plodno“, istaknuo je Papin posebni izaslanik. Katolička Crkva do sada nije priznala navodna Marijina ukazanja u Međugorju, a mjesni biskup Ratko Perić nedavno je poručio da se sa sigurnošću može tvrditi kako se Gospa u Međugorju nikada nije ukazala. Papa Benedikt XVI. je 2010. godine uspostavio posebno istražno povjerenstvo za Međugorje, koje je trebalo ispitati vjerodostojnost ukazanja. Nakon četiri godine rada, Povjerenstvo je 2014. godine papi Franji predstavilo svoje zaključke. Sveti otac je potom proslijedio slučaj Zboru za nauk vjere, koji do danas nije donio konačni sud. U međuvremenu je papa Franjo u nekoliko navrata isticao kako Gospa nije poštar pa da svakoga dana šalje poruke, što su mediji opisivali kao izravnu kritiku navodnim svakodnevnim ukazanjima koje imaju pojedini od šest vidjelaca iz Međugorja. Međugorje godišnje posjeti između 2 i 2,5 milijuna hodočasnika iz cijeloga svijeta te se ubraja među najveća katolička hodočasnička mjesta. To je bio ključni razlog zašto je Papa poslao posebnog izaslanika kako bi osigurao pastoralnu skrb hodočasnika neovisno o vjerodostojnosti ukazanja. >> Ljudi me zovu jer imaju čudne pojave u kući, vrata i prozori sami se otvaraju, čuju se koraci... >> Hoserov dolazak prvi korak k Međugorju kao svetištu? 