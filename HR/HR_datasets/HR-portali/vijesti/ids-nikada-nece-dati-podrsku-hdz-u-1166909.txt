Nakon odluke premijera Andreja Plenkovića da razriješi tri Mostova ministra te time praktički prekine suradnju sa svojim partnerom, a zatim i njegove najave da kreće u formiranje nove vladajuće većine, prebrojavanja s kime bi to mogao napraviti ponovno se rade svakodnevno. U tim prebrojavanjima stalno se kao potencijalni partner HDZ-u, uz HNS ili HSS, pojavljuje i Istarski demokratski savez (IDS). Postoji li ikakva mogućnost da IDS sudjeluje u formiranju Vlade s HDZ-om ili da na životu održava eventualnu manjinsku HDZ-ovu Vladu, razgovarali smo s predsjednikom te stranke i saborskim zastupnikom Borisom Miletićem. Pred nama je zanimljiv tjedan. Skupljaju se potpisi za smjenu predsjednika Sabora Bože Petrova. Kako ćete glasovati kada to dođe na dnevni red? IDS će glasovati za opoziv Bože Petrova. IDS ne može podržati stranku i čovjeka koji se protivi pravu na pobačaj, odbija otići u Jasenovac i zagovara ukidanje Istre kao zasebne regije! Most je ekstremna desnica. U srijedu bi na dnevnom redu trebala biti rasprava o opozivu ministra financija Zdravka Marića. Rekli ste da ćete glasovati za njegov opoziv, zašto mislite da treba otići? S obzirom na okolnosti, bez obzira na stručnost ministra Zdravka Marića, stvoreno je takvo okruženje u kojem on više ne može normalno obavljati dužnost ministra. Mislite li da je važnije prvo glasovati o smjeni predsjednika Sabora Petrova ili opozivu ministra financija Marića s obzirom na to da se iz HDZ-a šalju poruke da bi prvo Petrov trebao otići? Je li kokoš ili jaje – nama nije bitno. Glasat ćemo za opoziv jednog i drugog. Skupljaju se potpisi i za imenovanje Gordana Jandrokovića novim predsjednikom Hrvatskog sabora, jeste li to spremni potpisati? Nećemo dati podršku HDZ-u! Ponovit ću, IDS je jedina stranka koja nikad nije koalirala s HDZ-om niti s bilo kojom drugom desnom strankom na bilo kojoj razini. I to će tako ostati. Premijer je najavio pregovore o novoj većini. Postoji li ikakva šansa da IDS uđe u Vladu s HDZ-om? Nikakva. A postoji li šansa da Vladu podržavate iz Sabora, ali ne ulazite u koaliciju s HDZ-om, primjerice, ako se uspije osigurati neka manjinska Vlada? Ponavljam, ne koaliramo sa strankama desnice. IDS je sinonim za dosljednost u hrvatskoj politici. Ako se ne skupi nova većina, mislite li da treba ići na nove izbore? Kad bi bilo najbolje izaći na izbore, što mislite o priči da oni budu 4. lipnja? Svejedno je kad će biti izbori – mi smo za njih biti spremni. Međutim, situacija u koju su nas doveli Most i HDZ – drugi put u godinu dana – katastrofalna je. Umjesto da se pripremamo za turističku sezonu, mi s turistima pred vratima i gužvama na granici idemo u još jedne izbore! Posljednjih dana u istupima dosta žestoko kritizirate svoje bivše partnere – SDP. Koji je razlog za to? To nije točno. S predsjednikom SDP-a imam jako dobru komunikaciju. Imali smo prije godinu dana situaciju kad se ljevica dodvoravala desničarskim strukturama u našem društvu i vidjeli smo kako je to završilo! To kalkuliranje vrijednostima nama je totalno neprihvatljivo. Samo upozoravam da se tako nešto ne bi ponovilo! Nadam se da se SDP neće upustiti u to. Koliko je točna priča da biste na izbore mogli u koaliciji s HNS-om? O tome će odlučiti tijela stranke. S HNS-om imamo jako dobru suradnju na europskoj, nacionalnoj i na lokalnoj razini. Međutim, podsjećam da je u posljednja dva kruga parlamentarnih izbora IDS izašao samostalno, odnosno u koaliciji s regionalnim partnerima i ostvario rekordne rezultate.   