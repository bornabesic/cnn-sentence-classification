Sjedinjene Države i arapske monarhije u Perzijskom zaljevu najavile su osnivanje centra koji će se boriti protiv izvora "financiranja terorizma", u prigodi susreta predsjednika Donalda Trumpa i čelnika tih monarhija u Ryadu. Nakon niza bilateralnih susreta, američki predsjednik se s čelnicima šest zemalja Vijeća za suradnju u Perzijskom zaljevu (CCG: Saudijska Arabija, Bahrejn, Ujedinjeni Arapski Emirati, Kuvajt, Oman i Katar) sastao u saudijskoj prijestolnici, kamo je doputovao dan ranije u okviru svog prvog putovanja u inozemstvo. Nakon tog mini summita, monarhije CCG-a i SAD-a najavile su "osnivanje centra za borbu s izvorima financiranja terorizma". Dvije strane su razmijenile instrumente ratifikacije tog centra, objavila je službena saudijska agencija SPA, ne navodeći pojedinosti o njegovoj zadaći i o sjedištu. SAD je u jednoj prigodi ocijenio da neke arapske i muslimanske zemlje ne ulažu dostatno napora u borbi s terorizmom. Veze zaljevskih zemalja i Washingtona zategnule su se u vrijeme administracije Baracka Obame koji je 2013. odbio vojno upletanje u Siriji protiv režima Bashara al-Assada i počeo približavanje Teheranu na temelju ugovora o iranskom nuklearnom programu potpisanom 2015. Američki državni tajnik Rex Tillerson koji prati Trumpa na putovanju, kritizirao je "loš iranski utjecaj" u regiji i iskoristio ponovni izbor iranskog predsjednika Hassana Rouhanija kako bi od njega zatražio da uništi "terorističku mrežu" u svojoj zemlji. Usto je izrazio nadu da će Rouhani "prekinuti ispitivanje balističkih projektila" Irana, što zabrinjava zemlje u Zaljevu. Tijekom Trumpova posjeta ni u jednom trenutku se nije spominjalo pitanje ljudskih prava.