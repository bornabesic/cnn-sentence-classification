General Glasnović je čovjek koji je izabran na listi za Hrvate izvan domovine, u 11. izbornoj jedinici i njemu je bitan položaj Hrvata u dijaspori, ne samo u BiH već i izvan nje.. Ako netko želi staviti kao jedan od bitnih svojih programskih elemenata raspravu o Hrvatima u BiH, želi učinkovitiju komunikaciju s Hrvatima izvan domovine, ako želi novi zakon o hrvatskim braniteljima koji je vlada završila ili želi samo pocrtati ono što se radi poput rješavanja pitanja mirovina za pripadnike HVO-a, diskvalifikacije su netočne, ja tu ne vidim ništa izvan političkih ciljeva ove vlade – komentirao je u Splitu Andrej Plenković kvalifikacije o političkoj trgovini zbog podrške Željka Glasnovića. Ponovio je kako je Zlatko Hasanbegović vjerojatno bio svjestan posljedica odluke da ide na izbore na drugoj listi, ali je ponovio i da će se vidjeti kakvi će biti odnosi s njim ubuduće. Na pitanje kada ćemo doživjeti da pokaže većinu, rekao je kako ćemo doživjeti, sto posto. - Idemo smiriti taj šušur koji je generiran. Nema nikakve drame, hrvatske institucije rade, izabran je novi predjednik Sabora, a novi ministri će biti predloženi na prvoj sjednici Sabora nakon izbora. Nemojmo raditi šušur gdje ga nema – poručio je Plenković nakon stranačkog skupa na kojemu su predstavljeni kandidati HDZ-a za župana, gradonačelnike i načelnike u Splitsko-dalmatinskoj županiji. 