Gradonačelnik Milan Bandić u svojem stilu ulazi u predizbornu kampanju za nadolazeće lokalne izbore koji su na rasporedu u svibnju 2017. godine. Naime, kao i svaki put pred same izbore, iz riznice ostvarenih i neostvarenih predizbornih želja iskoči veliki kapitalni projekt koji je upravo u to vrijeme spreman za realizaciju. Ovog puta to je tramvajska pruga od Kvaternikova trga do Velike Kosnice koja bi trebala povezivati centar metropole s novom zgradom Zračne luke “Franjo Tuđman”, za koju će Grad, prema nekim neslužbenim procjenama, izdvojiti oko 50 milijuna eura, a koja bi trebala biti gotova, kako je Bandić ranije najavjivao do 2019. Prema natječaju za projektnu dokumentaciju vrijednom tri milijuna kuna, koji je jučer objavljen, gradnja je planirana u četiri etape, a prema kojoj bi se građani do Kosnice vozili 33 minute, a tramvaj bi išao svakih 9 minuta. U prvoj će se napraviti pruga u Radničkoj cesti na središnjem dijelu prometnice od Ulice grada Vukovara do okretišta Savišće. Druga etapa bit će gradnja pruge u Heinzelovoj od Zvonimirove do Ulice grada Vukovara, nakon čega na red dolaze radovi u Radničkoj - gradnja pruge od Savišća preko Domovinskog mosta sve do Velike Kosnice. Zadnja etapa je gradnja trase od Kvaternikova trga do Zvonimirove ulice, koja će se raditi nakon što sve drugo bude gotovo. Vrlo je jasno zbog čega je upravo ta trasa i posljednja etapa cijelog projekta. Naime, da bi sagradili prugu od Kvatrića do Zvonimirove potrebno je riješiti problem zgrade  u kojoj je Centar banka, koja je sagrađena još 1928. godine kao zatvoreno javno kupalište. Ta zgrada je zaštićeno kulturno dobro i gradska uprava, bude li željela završiti cijeli projekt, morat će ili zgradu srušiti ili djelomično izmijeniti projekt. Davor Pongračić / Hanza Media   Prema planu, na cijeloj trasi između Kvatrića i Kosnice bit će 12 tramvajskih stanica, i to Heinzelova, Branimirova, Veterinarski fakultet, Vukovarska, Radnička, Slavonska, Pokupska, Kanalski put, Savišće, Črnkovečka, Žitnjačka i Petruševac.   Tijekom gradnje nove tramvajske trase najavljene su izmjene u dvije dosadašnje linije - 2 (Črnomerec - Savišće) i 1 (Zapadni kolodvor - Savišće). Linija 2 će tijekom prve etape radova postojećom trasom sve do križanja Ulice grada Vukovara i Heinzelove, gdje će skrenuti na novosagrađenu trasu do okretišta Savišće. Time će se dužina trase smanjiti za jedan kilometar, a s obzirom na to da će broj tramvaja ostati isti, u ZET-u se nadaju kako će time dobiti na kvaliteti prijevoza. Linija broj 1, koja sada prometuje do Borongaja, za vrijeme druge etape skretat će u Heinzelovu i voziti preko okretišta Savišće sve do novog terminala u Velikoj Kosnici. Ako se ovakva organizacija prometa pokaže zadovoljavajućom, u ZET-u će razmisliti o trajnim promjenama voznog reda, s obzirom na to da bi linija 2 povezivala Zračnu luku, autobusni kolodvor i Glavni kolodvor.   U smjernicama za izradu dokumentacije naznačena je mogućnost završetka linije u novoj zračnoj luci, s okretištem u zoni NK Radnik. Projekt tramvajske pruge prema novoj zračnoj luci u Gradskoj upravi počeo se intezivno pripremati još 2014. godine, a na temu razgovarali su u srpnju ove godine Bandić i velikogorički gradonačelnik Dražen Barišić. Rekli su kako svakog dana na ovoj relaciji putuje oko 25 tisuća građana. Bandić je tada najavio kako će se građani u tim smjerovima tramvajem voziti do kolovoza 2018. godine “ako Bog da zdravlje, a sugrađani povjerenje”. Hoće li dobiti povjerenje, obojica će saznati u svibnju 2017. Grad Zagreb je prije mjesec dana dobio čak 700 milijuna kn iz sredstava EUUredit će se pogon Jedinstvo, obnoviti palača Gvozdenović, kao i dvorci obitelji Erdödy u Zaprešiću i Jastrebarskom. Sagradit će se novi centar URIHO, a u novom će ruhu zabljesnuti i tri muzeja: Tehnički, Etnografski i Prirodoslovni. Obnovit će se postojeće i graditi nove biciklističke staze, i to do Dugog Sela, Zaboka i Zaprešića. Revitalizirat će se i toplovodna mreža. Sve to samo su neki od 104 projekta diljem grada koji bi se mogli početi realizirati već krajem iduće godine iz sredstava EU. Riječ je o mehanizmu ITU - Integralnim teritorijalnim ulaganjima, iz kojih se sufinancira uređenje zapuštenih urbanih prostora. - Zagreb je dobio 700 milijuna kuna, koje ćemo uložiti u važne projekte. Poslali smo prijedloge, kao i drugi gradovi iz zemlje, a sad očekujemo odluku Ministarstva regionalnog razvoja da ih odobri. Očekujem da će to biti u drugom dijelu iduće godine - kaže Jelena Ricov, pročelnica Ureda za projekte i programe EU.  (Z.Korljan)