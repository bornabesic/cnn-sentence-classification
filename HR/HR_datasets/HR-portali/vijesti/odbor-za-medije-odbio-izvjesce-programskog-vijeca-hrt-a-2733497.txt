Saborski Odbor za medije odbio je u srijedu većinom glasova izvješće o radu Programskog vijeća HRT-a i provedbi programskih načela i obveza javnog servisa utvrđenih zakonom i ugovorom s Vladom za 2014. godinu. Protiv izvješća izjasnilo se sedam zastupnika iz redova saborske većine, a 'za' su bila dvojica oporbenih. Odbor se, zapravo, suglasio sa zaključkom Vlade da je izvješće u bitnim segmentima nepotpuno i nedorečeno, te da Vijeće u bitnome nije obavljalo zadaće za koje je zaduženo, pa njegovo izvješće ne može dobiti pozitivnu ocjenu. Predsjednik Programskog vijeća Bruno Kragić branio je rad Vijeća, rekavši da se iz zapisnika sa sjednica vidi da su stalno davali primjedbe o potrebi boljeg ispunjavanja programskih obveza, a one su nekada uvažavane, ali često ne. Priznao je da nije bilo pisanih upozorenja, te ustrajao u tvrdnji da Vijeće ne može biti suodgovorno za program, jer ne sudjeluje u njegovu kreiranju. Ministar kulture Zlatko Hasanbegović rekao je da se u izvješću Vijeća ističe da HRT u najvećem dijelu ispunjava ugovorom propisane kvantitativne obveze, ali je uvidom u pojedina izvješća za televiziju i radio vidljivo odstupanje od ugovora, te niža realizacija nekih programskih vrsta. Vijeće za elektroničke medije (VEM) u svojem je pak izvješću utvrdilo da na četiri televizijska kanala postoji odstupanje od programskih obveza, te da je prekoračeno dozvoljeno oglašavanje po satu, naveo je ministar. Rad Programskog vijeća hvalio je Nenad Stazić (SDP), ustvrdivši da je njegovo izvješće transparentno i točno, pa ne stoje navodi iz Vladina mišljenja. Mišljenje Vlade treba uvažiti jer osnažuje poziciju Vijeća, uzvratio je Jasen Mesić (HDZ) koji je glavnog krivca našao u Zakonu o HRT-u. Suglasan sam da je odgovornost na zakonu, no onda se treba obračunati sa zakonom, ne Vijećem, uzvratio je Stazić. - Nitko se ne obračunava, ta su vremena, nadam se, daleko iza nas - odgovorio je predsjednik Odbora Andrija Mikulić (HDZ). Zakon jasno kaže da Vijeće mora pisano upozoravati na propuste, što nije bio slučaj. Zakon je jasan, podržat ću mišljenje Vlade, rekao je Mikulić. Odbor je također odbio izvješće o radu i provedbi nadzora zakonitosti rada i financijskog poslovanja HRT-a za 2014., koji podnosi Nadzorni odbor. Predsjednik Nadzornog odbora Šenol Selimović pojasnio je da je njegov Odbor imenovan u srpnju 2015. i nije provodio nadzor u 2014. Hasanbegović je rekao da se iz izvješća za 2014. ne može se zaključiti o pravom stanju stvari jer je nedorečeno, pa Vlada predlaže Saboru da ga ne prihvati. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!