Vlasti u New Yorku već se godinama trude iskorijeniti jeftinu sintetičku drogu koja konzumentima daje osjećaj nadljudske snage i neosjetljivost na bol što često dovodi do samozlijeđivanja. Osim toga, mijenja stanje svijesti pa se ljudi pretvaraju u zombije - tumaraju naokolo praznog pogleda, izgledaju izgubljeno i haluciniraju. Višegodišnji je problem eskalirao u utorak, piše New York Times, kad su djelatnici hitne pomoći s jednog područja oko podzemne stanice na križanju Avenije Myrtle i Broadwaya prebacili 33 ljudi u bolnicu zbog predoziranja sintetičkom marihuanom. Unatoč stalnim upozorenjima na opasnosti konzumacije ove droge, zlouporaba je u porastu. Osmero ljudi koji su u utorak završili u bolnici patili su od izmijenjenog stanja svijesti, letargije i problema s disanjem. ‘To je kao scena iz filma o zombijima, jednostavno užasno. Ova droga doslovce paralizira ljude’, rekao je 38-godišnji Brian Arthur koji je gledao troje ljudi u susjedstvu kako se ruše dok je ujutro išao na posao te je objavio live prijenos na Facebooku. Neki su jedva hodali, neki su grlili parkirane automobile i rasvjetne stupove, a neki su ležali na podu. Policajci su nakon više dojava obišli cijeli kvart i provjeravali znakove života kod ljudi koje su pronašli u nesvijesti, a one koji nisu davali nikakve znakove svijesti, jednostavno su prebacili u ambulantna kola. K2 postoji na tržištu već duži niz godina, a zbog niskih cijena posebno je postao popularan među beskućnicima. Prošle je godine u New Yorku samo zbog ove droge pomoć u bolnicama potražilo više od 6.000 ljudi, a dvoje je preminulo.   Nakon mjeseci racija i hapšenja novim je zakonom prošle jeseni u New Yorku zabranjena upotreba sintetičkih kanabinoida Stanari nekih dijelova Brooklyna su ogorčeni jer se konzumenti ni ne skrivaju. ‘Možete je namirisati. Ljudi se užasno ponašaju i puše otvoreno. Možete ih vidjeti kako motaju’, rekao je 34-godišnji Jason Reis. Dodao je kako u kvart dolazi sve više ljudi samo zbog toga. 55-godišnja lokalna frizerka Nury Rodriguez rekla je da se već naviknula da se na ulici skuplja grupica ljudi pa onda puše cijeli dan. Kaže da se neki ponašaju ludo, ali se u utorak iznenadila kad ih se nekoliko onesvijestilo. ‘Jako je zastrašujuće jer nikad tako nešto ne vidite. Izgledali su kao da će umrijeti. Ne mogu si pomoći’, rekla je. Kako stoji na stranicama Ureda za suzbijanje zlouporabe droga Vlade Republike Hrvatske, prema online Istraživanju novih trendova u konzumiranju supstanci i droga (ERF, 2011/2012) na 1330 ispitanika, njih 3.1% reklo je da je koristilo ‘spice’ vrstu droge. Prema podacima iz Izvješća o osobama liječenim zbog zlouporabe psihoaktivnih droga u Hrvatskoj u 2014. godini (Hrvatski zavod za javno zdravstvo, 2014) nije zabilježen niti jedan slučaj liječenja od sintetskih kanabinoida, no u 2014. zabilježeno je da je uništeno 189 grama sintetskih kanabinoida u Hrvatskoj.