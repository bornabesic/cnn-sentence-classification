Skriviti prometnu nesreću i pobjeći sa mjesta događaja po našem se Zakonu kažnjava posebno strogo jer takvo ponašanje predstavlja neodgovornost i nebrigu. Ako u nesreći nastrada neka osoba, onda je to dodatna otegotna okolnost.  Sve to dogodilo se u četvrtak predvečer bivšem zamjeniku načelnika općine Ivankovo i predsjedniku općinskog ogranka HDZ-a Milanu Špoljariću iz Ivankova.  On je, vozeći se iz Vinkovaca prema kući, zanemario crveno svjetlo na semaforu u centru sela i činjenicu da po pješačkom prijelazu hodaju djeca koja su netom izašla iz škole koja se nalazi u blizini.  Naletio je na dječaka R.S. (12) iz Ivankova, udario ga u jednu stranu tijela, srušio na tlo, i - pobjegao sa mjesta nesreće. Sve su to vidjeli dječakovi prijatelji, a jedan od njih je bio toliko priseban da je zapisao registraciju automobila koji se, bez zaustavljanja, udaljavao od njih.  Ozlijeđeni dječak uz pomoć prijatelja je došao doma i sve ispričao roditeljima, koji su pozvali Hitnu. Hitna pomoć odvezla je dječaka i nakon saniranih ozljeda pozvali su policiju. Dječak je policiji dao zapisanu registracijsku oznaku automobila koji ga je srušio i oko 23 sata policija je pokucala na vrata HDZ-ovca Špoljarića.  Neslužbeno se doznaje da se Špoljarić vraćao sa jednog stranačkog druženja gdje se malo popilo.  "Kako je mali? Ja, eto, danas zovem, nakon što sam ga sinoć ostavio ozlijeđenog na cesti.." pokušavao se Špoljarić danas opravdati u telefonskom pozivu roditeljima no, oni su mu spustili slušalicu. Nikakva opravdanja za takvo ponašanje ne može biti. Tim više što Špoljarić, koji je dugo godina u politici i u općini, dobro poznaje svoje sumještane, a i oni njega.  "Možemo potvrditi da se dogodila navedena prometna nesreća, da je vozač sudionik otkriven, da je sa njime obavljen razgovor te da je o svemu obaviješteno državno odvjetništvo. Dalje se vodi istraga kako bi se utvrdile točne okolnosti nesreće" rekao je glasnogovornik PU Vukovarsko-srijemske Domagoj Džigumović.