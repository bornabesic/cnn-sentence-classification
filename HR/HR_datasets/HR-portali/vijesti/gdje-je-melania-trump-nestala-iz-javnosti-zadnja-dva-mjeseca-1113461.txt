U ovom stadiju američke predsjedničke kampanje supruge kandidata obično su sveprisutne, sa smiješkom na licu, ali je supruga Donalda Trumpa, Melania, gotovo nestala iz javnosti zadnja dva mjeseca. Zadnji se put ta nekadašnja manekenka, slovenskog podrijetla, pojavila na republikanskoj konvenciji polovicom srpnja u Clevelandu. Eleganta, diskretna, nasmiješena, 46-godišnja Melania ondje je trebala dodati ljudsku notu svojem impulzivnom suprugu, 24 godina starijem Donaldu. Fijasko s govorom No, njezin govor iz kojeg je nekoliko paragrafa preuzeto iz govora Michelle Obame iz 2008., bio je fijasko. Pisac govora priznao je krivicu a Melania Trump nestala je s političke scene gdje je ionako bila slabo prisutna. Nakratko je se moglo uočiti prošlog tjedna u New Yorku tijekom govora Donalda Trumpa o nacionalnoj sigurnosti. Pratila je i u subotu republikanskog kandidata na pogrebu Phyllis Schlafly, poznate američke konzervativke. Onima koji su se pitali što je s njom i postavili na Twitteru hashtag #WhereisMelania, odgovorila je na društvenoj mreži uoči 11. rujna: "Uživam u životu i obitelji i volim našu zemlju". Prije republikanske konvencije dala je nekoliko intervjua braneći supruga "100 posto" glede svih tema, sa svojim tvrdim slovenskim naglaskom. Tada je već kazala kako se više voli posvetiti obrazovanju njihova 10-godišnjeg sina Barrona na vrhu Trumpova tornja na 5. aveniji u New Yorku. 