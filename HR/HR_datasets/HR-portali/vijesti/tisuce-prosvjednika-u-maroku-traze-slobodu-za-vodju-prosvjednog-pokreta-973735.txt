Foto:123rf TISUĆE ljudi prosvjedovale su u utorak navečer na ulicama Al - Hoceime tražeći slobodu za Nassera Zefzafija, vođu prosvjednog pokreta na sjeveru Maroka kojeg je policija uhitila u ponedjeljak, javlja agencija France Presse.  Prosvjednici su preplavili ulice u četvrti Sidi Abedu, nedaleko od središta grada, oko 22 sata po mjesnom i po srednjoeuropskome vremenu, nakon prekida ramazanskog posta.  Interventne policijske snage rasporedile su se na trgu pokušavajući ih spriječiti u okupljanju. Pod pritiskom prosvjednika morale su se povući u napetom ozračju, ali bez izgreda. Svi smo mi Zefzafi  Skup se nastavio oko 23 sata dok su prosvjednici izvikivali "Svi smo mi Zefzafi", "Dostojanstvo Rifu" i "Stop militarizaciji", noseći stotine fotografija svog čelnika.  Nasser Zefzafi, vođa prosvjeda koji od listopada traju u pokrajini Rifu, uhićen je u ponedjeljak ujutro zbog "prijetnje nacionalnoj sigurnosti".  Grad Al - Hoceima od petka ključa. Za vikend su se tijekom noći sukobili prosvjednici i policija. Gotovo 3.000 ljudi okupilo se u ponedjeljak navečer, pri čemu nije zabilježen nikakav izgred. U utorak navečer bili su još brojniji, doznaje se.  Snimke objavljene na društvenim mrežama pokazuju da su se prosvjednici okupili i u obližnjem Imzourenu, uz jako policijsko osiguranje. Uhićenja i prosvjedi  U Rabatu je policija rastjerala skup "solidarnosti" ispred zgrade parlamenta u kojemu je sudjelovalo nekoliko desetaka ljudi, javlja francuska novinska agencija. Policija je intervenirala i u Casablanci gdje se blizu zgrade policijske uprave održao sličan skup, pišu marokanska glasila.  Policija je od petka uhitila četrdesetak ljudi, uglavnom pripadnika "hiraka", pokreta koji u zadnjih šest mjeseci organizira prosvjede.  Kako navodi marokanska organizacija za ljudska prava (AMDH), u ponedjeljak je u pokrajini Rifu uhićeno više od 70 ljudi.