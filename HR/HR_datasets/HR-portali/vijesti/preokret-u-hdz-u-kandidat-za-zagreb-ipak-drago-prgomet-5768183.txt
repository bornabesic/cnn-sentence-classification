Drago Prgomet je kandidat HDZ-a za gradonačelnika Zagreba, a tu bi odluku zagrebački HDZ službeno trebao potvrditi večeras na sjednici Gradskog odbora na kojoj će biti i predsjednik HDZ-a i premijer Andrej Plenković, doznaje se neslužbeno u HDZ-u.   Prgomet će također biti prvi na listi HDZ-a za zagrebačku Gradsku skupštinu, čime su opovrgnute medijske špekulacije da bi HDZ-ovu listu za Gradsku skupštinu trebao voditi zamjenik predsjednika HDZ-a Milijan Brkić. Iz stranke poručuju da će praksa na ovim lokalnim izborima biti da prvi na listi u svim lokalnim jedinicama budu ujedno i HDZ-ovi kandidati za čelne pozicije gradova, odnosno županija.   Još do utorka su iz HDZ-a dopirale vijesti da bi kandidat za gradonačelnika mogao biti predsjednik zagrebačkog HDZ-a i predsjednik Gradske skupštine Andrija Mikulić, no Hina je u utorak navečer iz krugova zagrebačkog HDZ-a doznala  da "Plenković ne želi potrošiti Mikulića i zato on ne ide u utrku za gradonačelnika Zagreba".   Neslužbeno se doznaje da će se nezavisna saborska zastupnica u Klubu zastupnika HDZ-a Bruna Esih kandidirati za gradonačelnicu Zagreba i da sastavlja svoju listu za zagrebačku Gradsku skupštinu.   S obzirom na to, boje se u HDZ-u, moguće je da dođe do velike podjele glasova među biračima HDZ-a. Naime, nakon informacije da je Prgomet kandidat za gradonačelnika, došlo je do velikog nezadovoljstva među HDZ-ovim članovima na terenu, neslužbeno kažu izvori iz te stranke.   Drago Prgomet rođen je u Žeravcu kod Dervente 1965. godine, po struci je specijalist otorinolaringolog. Medicinu je diplomirao u Banjoj Luci 1990., te uz polaganje nekih diferencijalnih ispita na Medicinskom fakultetu u Zagrebu, gdje je nakon poslijediplomskog studija stekao zvanje doktora znanosti.   Kao član HDZ-a bio je od 2003. do 2006. zastupnik u Hrvatskom saboru, a na 15. Općem saboru HDZ-a 2012. godine izabran je za zamjenika predsjednika  stranke. Nakon sukoba s predsjednikom HDZ-a Tomislavom Karamarkom 2015. godine dao je ostavku na tu dužnost i istupio iz stranke.   Potom je pristupio Mostu nezavisnih lista, a krajem te godine osnovao je stranku HRID. Nakon što je na čelo HDZ-a došao Andrej Plenković, Prgomet se u rujnu prošle godine vratio u HDZ.