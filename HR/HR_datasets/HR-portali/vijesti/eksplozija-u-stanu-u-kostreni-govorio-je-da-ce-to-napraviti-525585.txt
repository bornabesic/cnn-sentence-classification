M.K.(79) sa opeklinama zadobivenim u eksploziji plinske boce, koju je u u ponedjeljak oko 16 sati aktivirao u svom stanu na zadnjem katu trokatnice u ulici Ive Šodića 6 u Kostreni, prevezen je u KBC Rijeka gdje mu je pružena pomoć. Uznemireni susjedi opisuju ga kao problematičnu osobu sklonu alkoholu, koja im godinama uzrokuje probleme. - U jutarnjim satima čula se uobičajena svađa njega i supruge. Ona je bila na hodniku, a on je nije htio pustiti u stan. U popodnevnim satima iz stana se prvo čulo glasno šištanje, a onda je odjeknula strašna eksplozija. Raspuklo se staklo na prozoru i rasulo posvuda, na cestu, okolne vrtove i parkirane automobile u dometu od oko petnaest metara. Iz kuhinjskog prozora počeo je sukljati gusti dim. Bilo je strašno i srećom nitko drugi nije ozlijeđen, a pogotovo djeca koja se tu svakodnevno igraju u dvorištu - kažu još uvijek vidno potreseni stanari i susjedi obližnjih zgrada i kuća. Dodaju kako su starijeg muškarca nebrojeno puta prijavljivali zbog narušavanja javnog reda i mira, psovki, svađa sa suprugom, prijetnji da će nauditi sebi i drugima, te i prijetnji da će sve zapaliti i raznijeti zgradu. - To traje već godinama. Ne znamo koliko puta su već bili policajci i privodili ga, što u postaju, što na psihijatriju, ali drugi dan bi se već našao na slobodi i nastavio po starom. Kao i obično i ovaj put je sustav zakazao jer smo ga i zbog prijetnji da će aktivirati plin već prijavljivali. Ne znam što se treba dogodit, valjda ovako nešto, pa da sustav reagira. Znam da zvuči grdo, al da vam budem iskren šteta je što je preživio jer će, kad se vrati opet nastavit po starom - ljutito priča stanar zgrade. Dodaje kako je problematičan muškarac također prije deset godina priveden nakon što je u stanu izrezao sve štokove, vrata i škure te da je pri privođenju zarezao policajca. Tijekom očevida, koji još traje, policijski djelatnici su iz izgorenog stana zaplijenili još dvije plinske boce, koje se srećom nisu aktivirale.