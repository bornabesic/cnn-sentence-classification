Turski predsjednik Erdogan izjavio je da njegova zemlja ne treba ustrajati pokušavati ući u Europsku uniju, sugerirajući da bi Ankara mogla pristupiti Organizaciji za suradnju iz Šangaja (SCO) kojoj supredsjedaju Kina i Rusija. Do izjava koje objavljuje turski dnevnik dolazi u trenutku kad su odnosi Turske i Europske unije zatrovani brojnim čistkama Ankare nakon neuspjela državnog udara 15. srpnja. Eurozastupnici zahtijevaju prekid pregovora o prijemu Turske u europski blok, prosvjedujući protiv povreda demokratskih prava, posebice zbog uhićenja prokurdskih novinara i zastupnika. "Turska bi se trebala osjećati opušteno glede pitanja Europske unije, a ne da joj ono bude fiksacija", objasnio je Recep Tayyip Erdogan u zrakoplovu za Uzbekistan novinarima dnevnika Hurriyet. "Neki bi me mogli kritizirati ali ja iznosim svoja mišljenja. Primjerice, pitam se zašto Turska ne bi pristupila Organizaciji iz Šangaja?", dodao je on, potvrdivši da je o ideji razgovarao s ruskim i kazahstanskim predsjednikom. U više navrata Erdogan je iznio plan o pristupu SCO-u, organizaciji za političku i gospodarsku suradnju koja okuplja Kinu, Rusiju i bivše sovjetske republike Srednje Azije. Pakistan i Indija sve su bliže integraciji u tu organizaciju. >> Turska i EU: Je li došao kraj puta? 