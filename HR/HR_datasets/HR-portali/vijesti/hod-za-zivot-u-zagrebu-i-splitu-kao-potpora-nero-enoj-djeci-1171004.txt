Oko 15.000 ljudi okupilo se u subotu u Zagrebu u "Hodu za život" na Trgu dr. Franje Tuđmana odakle su u povorci prošetali do Trga bana Jelačića uz poruku da treba štiti život od začeća do prirodne smrti. "Hod za život" ove se godine održava pod geslom "Za život, obitelj i Hrvatsku", organiziraju ga udruge civilnog društva i vjerski pokreti, a Hrvatska biskupska konferencija pozvala je na molitvu za taj događaj.  Povorku su osiguravali organizatori i policija, a zaustavljena je nakratko neposredno prije Trga bana Josipa Jelačića jer je desetak aktivista koji se protive povorci blokiralo Ilicu sjedajući na mjesto prolaska sudionika "Hoda za život". Nakon intervencije policije, koja je prosvjednike uhitila i udaljila ih s mjesta prosvjeda u policijskim automobilima, povorka "Hod za život" došla je do Trga bana Jelačića gdje se priprema glazbeni program. Uz poruke koje promiču pravo na život od začeća do prirodne smrti, povorku su na raskrižjima dočekivale protuporuke da žene imaju pravo na odabir i da povorka ugrožava njihova prava, posebice u kontekstu gospodarskog stanja u društvu i nebrige društva za prava žena i prava rođene djece. Osim u Zagrebu, "Hod za život" održao se danas i u Splitu te u Rimu. >>U nastavku pogledajte kako je tekao Hod za život   12:50 sati - Program je počeo. Organizator s pozornice pozdravlja sudionike koji su ispunili sjevernu stranu Trga. 'Lijepo je vidjeti mlada lica koja se zauzimaju za život. Svaki život počinje začećem, u majčinoj utrobi od 18. dana kuca srce. Tko ima pravo odlučiti da to biće nema pravo na život?', poručili su organizatori koji su posebno pozdravili Adama Kadića, dječaka s Downovim sindromom i njegovu majku Slavicu.  'Oni nisu s nama ali dogodine Hod za život stiže k njima u Osijek." 12:30 sati - Na glavnom zagrebačkom trgu upravo traje glazbeni program, predviđen do 16:00 sati.  12:15 sati - Povorka ulazi na Trg uz pjesmu Lijepa li si, Marka Perkovića Thompsona. 12:10 sati - Prosvjednice su dignuli s ceste i odnijeli u policijska vozila. Povorka nastavlja dalje. Na čelu kolone 'Hod za život gazi život' je Sanja Sarnavka. 12:00 sati - Povorka je zaustavljena na prilazu Trgu bana Jelačića jer su aktivistice udruge za prava istospolnih zajednica blokirale pristup tako sto su polijegale na cestu. Upravo ih pretresaju i legitimiraju jake policijske snage koje su pristigle s maricama. Među privedenima je Sanja Juras iz udruge Kontra. Povorka stoji u ravnini Cvjetnog trga i pjeva. 11:52 sati - Na uglu Ilice i Frankopanske dočekuje ih nova skupina aktivista s transparentima 'Hod za ilegalni pobačaj', 'Hod unatrag', 'Hodaj, zabrani, kazni, uhiti'. 11:50 sati - 15-ak prosvjednica blokira hod povorci. Policija intervenira.  U pozadini je transparent s natpisom 'Hod za život gazi žene'. 11:45 sati - Na Britanskom trgu 'hodače za zivot' dočekuje još jedna skupina prosvjednika, s transparentima 'Žene nisu inkubatori', 'Moja maternica nije javno dobro', 'Za slobodu ljubavi, za slobodu majčinstva', no bez ikakvih sukoba, tek uz povremeno verbalno nadmudrivanje. 11:30 sati -  Na raskrižju s Kačićevom ulicom hod je dočekala skupina aktivistica iz Platforme za ženska i reproduktivna prava s transparentima: 'opus dej, go avej', 'pravo na izbor, pravo na život kakav želimo', '115.048 žena u Zagrebu živi bez prihoda, 37.162 majke u Zagrebu žive same s djecom' Susret dvaju suprotstavljenih ideologija protječe mirno, povremeno ih sudionici Hoda za život poprate pljeskom ili riječima 'molit ćemo za vas'. 11.00 sati - U Zagrebu se okupilo više tisuća građana, a mjesto hoda prate jake snage sigurnosti. Građani hodaju od Trga dr. Franje Tuđmana Ilicom do Trga bana Jelačića. Točno u 11 krenula je nepregledna kolona, mahom s malom djecom i kolicima. 'Naoružani su' balonima i brojnim transparentima poput 'život je uvijek dar', 'svi koji se zalažu za pobačaj su već rođeni' i 'trudnicama je potrebna pomoć, ne pobačaj'. 10.00 sati Skup osiguravaju jake policijske snage, no potrebe za intervencijom nema. Okupljeni pjevaju pjesme Gibonnija i Jasmina Stavrosa. Reakcije stanara Ilice su podijeljene, dok ih jedni fotografiju i mašu im s prozora, jedna grupica stanara negodovala je riječima 'jel vi radite nešto u životu? Na snazi je i posebna regulacija prometa: U tijeku je potpuni prekid tramvajskog prometa Ilicom, od Trga dr. Franje Tuđmana do Trga bana Josipa Jelačića. 10:30 U Splitu su se građani skupili ispred crkve Gospe od zdravlja, pa Marmontovom hodaju do rive. Tamo se okupilo više stotina građana, a odmah na početku uklonili su plakat koji se tijekom noći osvanuo iznad prije u Marmontovoj u znak protesta njihovoj inicijativi, s natpisom 'Hod za život gazi žene', prenosi Slobodna Dalmacija.  Dok se povorka kreće gradom, iz kamiona koji ih prati trešti glazba, brojni sudionici odjeveni su u majice s prigodnim porukama, nose šarene balone....