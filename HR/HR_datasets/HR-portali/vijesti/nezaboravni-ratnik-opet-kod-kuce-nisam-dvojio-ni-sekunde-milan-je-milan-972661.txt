Foto: Getty Images / Guliver Image LEGENDA Milana nakon pet godina ponovno se vraća na San Siro. Gennaro Gattuso vodio je ove sezone Pisu i s njom ispao iz Serije B unatoč tome što je primio svega 36 golova, najmanje u ligi. Ipak, nije uspio, baš kao što se nije proslavio ni na klupama švicarskog Siona, Palerma i grčke Crete.  S druge strane, novi kineski vlasnik Rossonera Yonghong Li, s izvršnim direktorom Marcom Fassoneom, želi vratiti klupske legende u Milanello. Paolo Maldini odbio je taj prijedlog jer ne vjeruje u projekt, dok su Franco Baresi i Demetrio Albertini na čekanju. Međutim, poziv je stigao Gattusu, a on ga je odmah odlučio prihvatiti. Nezaboravni veznjak, poznat po srčanosti i velikoj ljubavi prema crveno-crnim bojama, prihvatio je ponudu i postao trener Milanove Primavere i vodit će sljedeće sezone igrače do 19 godina. Kako Milan mnogo ulaže u omladinski pogon, Rina čeka veliki posao... "Želio sam raditi kao trener u seniorskim momčadima i sigurno da ne bih u nekom drugom klubu preuzeo ekipu do 19 godina. Međutim, Milan je Milan i svi znaju što mi on predstavlja, tako da nisam dvojio ni sekunde", otkrio je Gattuso.  Gattuso je za Milan igrao od 1999. do 2012. godine, a odigrao je 467 utakmica i zabio 11 golova uz 12 asistencija. S Rossonerima je osvojio 10 trofeja, a 2006. postao i prvak svijeta s Italijom u Njemačkoj.  Njegov oproštaj na San Siru 2012. nakon pobjede nad Novarom jedan je od najemotivnijih trenutaka u povijesti talijanskog velikana, a zato su navijači i oduševljeni povratkom svog idola, od kojeg očekuju da spremi nogometaše za prvu momčad i ukaže im na veličinu kluba za koji nastupaju.