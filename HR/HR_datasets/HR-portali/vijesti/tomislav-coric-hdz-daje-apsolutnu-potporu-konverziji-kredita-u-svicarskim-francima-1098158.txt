Predsjednik HDZ-ova Odbora za financije Tomislav Ćorić izjavio je danas kako HDZ daje apsolutnu potporu konverziji kredita u švicarskim francima u eure, uvjeren da Hrvatska ima argumente kojima će takvu mjeru braniti pred Europskom komisijom.  "Apsolutno", odgovorio je Ćorić novinarima na njihov upit daje li HDZ podršku konverziji kredita, a na pitanje misli li da Hrvatska ima svoje argumente ako taj slučaj dođe i do Europskog suda pravde te treba li u prepisci s Europskom komisijom, koja je Hrvatskoj poslala upozorenje zbog zakona o konverziji kredita u eure koji je donijela Vlada Kukuriku koalicije, uzvraća kako Hrvatska sigurno ima svoje argumente koji će se, uvjeren je, i uvažiti. "Mi se nadamo da ovaj problem neće eskalirati. Međutim, isto tako moramo naglasiti činjenicu da je ovaj zakon donesen na brzinu", rekao je. "Dakle, HDZ je upozoravao na manjkavosti, međutim HDZ će dati uvijek podršku svakom zakonskom prijedlogu kojim se štite hrvatski građani. U ovom konkretnom slučaju 58.000 dužnika u švicarskim francima", istaknuo je Čorić. Naglasio je kako je HDZ je prva politička opcija koja je u Hrvatskoj na sam dan eskalacije problema švicarskog franka u siječnju 2015. godine tražio da se ugroženi građani zaštite. "HDZ je prva politička opcija u Republici Hrvatskoj koja je tražila izjednačavanje situacija odnosno izjednačavanje dužnika u švicarskim francima s dužnicima u eurima i konverziju kredita iz švicarskog franka u eure. Kao što i sami znate s tim su upoznati hrvatski građani. Upravo kako bi se zaštitili dužnici u švicarskim francima, odnosno ugroženi građani, HDZ je podržao zakon o konverziji. Ovaj zakon donesen je na brzinu. Zbog toga smo dobronamjerno upozoravali na neke njegove manjkavosti, upravo kako bi se izbjegli ovakvi repovi i situacije, da o njemu ponovno raspravljamo", istaknuo je. Poručio je kako će HDZ i buduća Vlada, za koju je uvjeren da će joj na čelu biti njegova stranka, imati rješenje za ovaj i za sve slične probleme na koje će nailaziti. Na upit novinara da konkretizira koje će to rješenje imati HDZ, odgovorio je kako hrvatski dužnici u švicarskim francima to više nisu jer su te partije kredita konvertirane u eure, te da više nikada neće biti dužnici u švicarskim francima. "Dakle, to više nije i neće biti njihov problem. To je ono što je važno u ovom trenutku znati", izjavio je novinarima.  Ćorić je istaknuo da se rješenje tog i svih problema treba temeljiti na razgovoru, odnosno na konstruktivnoj raspravi, što se u konkretnom slučaju, kaže, nije dogodilo. Novinare je zanimalo i hoće li na kraju sve platiti porezni obveznici, na što je Ćorić je odgovorio: "Mi se nadamo da neće". >> Neuredni dužnici zadržali kredite u francima 