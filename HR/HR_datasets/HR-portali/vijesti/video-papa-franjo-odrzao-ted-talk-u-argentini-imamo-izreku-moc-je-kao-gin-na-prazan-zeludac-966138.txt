Screenshot: TED PAPA Franjo pridružio se nizu svjetskih lidera, javnih ličnosti i inovatora iz različitih domena života i održao svoje izlaganje jučer navečer u sklopu međunarodne konferencije TED. Papa je svoje izlaganje, snimljeno u njegovoj rezidenciji u Vatikanu i prikazano bez najave na TED 2017 konferenciji u Vancouveru, iskoristio kako bi pozvao na "revoluciju nježnosti". "Revolucija nježnosti" "Kada postojimo 'mi', tu počinje revolucija", poručio je papa publici sastavljenoj od akademika, znanstvenika, tehnoloških inovatora, investitora i kulturnjaka na konferenciji čija je tema ove godine razmjena strategija koje bi učinili svijet boljim. U skladu s time, papa je fokusirao svoje predavanje na poziv okupljenima da iskoriste svoj utjecaj i moć kako bi pomogli drugima: "Kako bi divno bilo da rast znanstvenih i tehnoloških inovacija dolazi zajedno s više jednakosti i društvene uključenosti. Kako bi divno bilo da, dok otkrivamo nove planete, ponovo otkrijemo potrebe braće i sestara u našoj orbiti." Kao i u drugim  predavanje poznate TED konferencije, koja se održava od 1984. i pokriva raznorodne teme od znanosti do biznisa i globalnih izazova, papa je počeo s osobnim svjedočanstvom koje je potom stavio u kontekst univerzalnih ideala, piše Washington Post. "Prvo i najvažnije, volio bih kada bi ovaj skup mogao pomoći podsjetiti nas da svi trebamo jedni druge, da nitko od nas nije otok, autonomno i nezavisno 'ja', odvojeno od drugih i da možemo izgraditi budućnost jedino tako da stojimo zajedno, uključujući svih", rekao je papa. "Ljudski putevi su prožeti patnjom, sve je usredotočeno na novac i stvari, umjesto na ljude. I često je prisutna navika među ljudima koji zovu sami sebe "uglednima", da ne brinu za druge, ostavljajući tako tisuće ljudskih bića, čitave populacije, uz cestu", nastavio je. "Ako ne djelujete ponizno, moć će upropastiti i vas i druge" Pritom je upozorio na opasnost koju moć nosi sa sobom: "Molim vas, dopustite da kažem ovo jasno i glasno: što ste moćniji, što će više vaša djela imati utjecaj na ljude, tim više imate odgovornost da djelujete ponizno. Ako to ne radite, moć će vas upropastiti i upropastit ćete druge. Imamo izreku u Argentini: 'Moć je kao kad pijete džin na prazan želudac.' Imate vrtoglavicu, postanete pijani, izgubite ravnotežu i na kraju ćete povrijediti sebe i druge ako ne vežete svoju moć uz poniznost i nježnost." "I sam sam mogao završiti među današnjim odbačenim ljudima" Osim toga, povezao je temu aktualne migrantske krize s vlastitim imigrantskim porijeklom: "Ja sam i sam rođen u obitelji migranata; moj otac, moji djedovi i bake su kao i mnogi drugi Talijani otišli u Argentinu i doživjeli sudbinu onih koji su ostali bez ičega. I sam sam mogao lako završiti među današnjim 'odbačenim ljudima'. I zato se pitam, duboko u svom srcu: 'Zašto oni, a ne ja?'" Bruno Guissiani, međunarodni kustos TED konferencije koji je organizirao papin nastup, objasnio je kako mu je trebalo više od godinu dana i nekoliko odlazaka u Rim da nagovori papu da održi TED Talk i organizira ovo jedinstveno gostovanje. Papa se, u svom stilu, na suptilan način referirao na aktualne političke trendove i krize: "Hvala Bogu, nijedan sustav ne može poništiti našu želju da se otvorimo dobru, suosjećanju i našem kapacitetu da reagiramo protiv zla koje i samo dolazi iz dubine naših srca."