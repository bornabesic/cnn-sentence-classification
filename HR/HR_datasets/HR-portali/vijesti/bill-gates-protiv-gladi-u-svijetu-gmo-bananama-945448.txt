Banane su najpopularnije voće na svijetu, hranjive su, jeftine za uzgoj, a uskoro bi mogle biti i glavno oružje u borbi protiv globalne gladi u siromašnim dijelovima Afrike. Osnivač Microsofta, i najbogatiji čovjek na svijetu, Bill Gates i njegova supruga Melinda u svojoj su zakladi pokrenuli projekt stvaranja genetski modificiranog oblika banane koji bi svojim prehrambenim vrijednostima zadovoljavao osnovne čovjekove potrebe za određenim vitaminima i elementima. Znanost radi razliku Sadnice ovako modificiranog drveta banane bile bi podijeljene farmerima diljem Ugande, čime bi se oskudna prehrana lokalnog stanovništva znatno poboljšala. – Znanost može napraviti veliku razliku u kvaliteti prehrane a da to ljudi i ne primijete po okusu ili izgledu ploda. Sada modificiramo banane ugrađujući im provitamin A i imamo potvrde da ova metoda djeluje, da je učinkovita – kaže James Dale, direktor Tehnološkog sveučilišta u Queenslandu koje radi na modificiranju banana po Gatesovim idejama. Prvi plodovi nastali od genetski modificiranih biljaka već su ubrani, a njihove kemijske analize više su nego dobre. Nove GMO banane imaju znatno veći udio vitamina A te alfa i betakarotena, što su ključni elementi u poboljšavanju prehrane. Novi trend Inače, banane imaju više od polovice udjela u ukupnoj količini namirnica koju konzumiraju stanovnici Ugande, a po završetku ispitivanja genetski modificirane sadnice bit će dijeljene širom cijele zemlje. Procjenjuje se da će rezultati ove akcije biti vidljivi već za godinu dana. Smanjit će se broj umrlih od gladi, baš kao i broj djeca koje zbog nedostatka vitamina A oslijepe. – Ova genetska modifikacija banane mogla bi pokrenuti, ako rezultati budu povoljni, cijeli trend modificiranja voća i povrća namijenjenog područjima na kojima vlada glad. Moguće je modificirati razne biljke kako bi se podigla razina esencijalnih vitamina i aminokiselina i tako poboljšala prehrana ljudi. Tehnologiju već imamo, samo ju je potrebno iskoristiti na pravi način – kazali su u zakladi Billa i Melinde Gates. >> Banane u sirupu od kokosovog mlijeka 700 tisuća djece godišnje umire u svijetu od nedostatka vitamina A, a 300 tisuća ih oslijepi. S GMO bananama taj bi broj znatno pao, smatra profesor James Dale