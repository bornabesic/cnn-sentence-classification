Dok se političke elite bave kombinatorikama kako će i s kim sklepati kakvu-takvu većinu, sada ili na mogućim prijevremenim izborima, za to vrijeme prazne se škole u opustošenim dijelovima Hrvatske, osobito u Slavoniji. Ne iseljavaju se samo mladi nego i cijele obitelji s djecom, koje u tišini pakiraju kofere i odlaze u bijeli svijet jer su se umorili od ispraznih prepucavanja dobro plaćenih zastupnika u Saboru i čekanja boljeg sutra u ovoj zemlji. Neće se zato nasukati ova Vlada kao Titanik na hrid, nego cijela država. Do tada, tko može od građana neka zatvorenih očiju uživa u pučkom veselju, u ostrašćenim ideološkim podjelama, lijevima ili desnima svejedno, u političkim spletkama, preslagivanjima, imenovanjima i razrješenjima. Trebat će možda i desetljeća odgovorne politike da se u danas opustošenu Slavoniju, Liku, Dalmatinsku zagoru vrati život. A oni koji mantraju o tome da ćemo sutra kad se gospodarski oporavimo problem riješiti isključivo useljavanjem zaboravljaju da ga samo na taj način nije riješila ni jedna zemlja Europske unije. Da imamo odgovornu vlast i opoziciju, demografska politika i ravnomjeran razvoj zemlje bila bi im prva i osnovna točka oko koje bi postigli konsenzus radi dobrobiti građana jer bez nje nema razvoja države. Ali koliko je to realno očekivati u Hrvatskoj u kojoj opozicija jednu znanost – demografiju tretira kao temu čije spominjanje treba izbjegavati da im valjda ne naruši građanski imidž. Takav odnos opozicije i mlak vladajućih i je doveo do toga da je u Hrvatskoj od 1991. do 2016. godine 288.000 djece manje u dobi do 14 godina. Koga to ne brine neka još kratkotrajno uživa uoči lokalnih, a poslije možda i državnih izbora, u pričama političara kako će im osigurati bolji život u zemlji iz koje mladi i obitelji s djecom nestaju. Dok im se ne obije o glavu zabluda o zadržavanju “besplatnog” školstva i zdravstva, pristojnih mirovina i dostojanstvene skrbi za starije u državi u kojoj nije važno koliko se djece rađa i koliko ih se s roditeljima iselilo. 