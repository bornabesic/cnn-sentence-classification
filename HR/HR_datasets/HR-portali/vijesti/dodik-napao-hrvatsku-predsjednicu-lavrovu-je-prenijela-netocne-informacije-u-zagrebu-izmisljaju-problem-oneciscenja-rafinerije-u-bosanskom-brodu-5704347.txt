Predsjednik Republike Srpske Milorad Dodik ustvrdio je kako ne postoji nikakav problem u radu rafinerije nafte u Bosanskom Brodu koja onečišćuje okoliš i u susjednom Slavonskom Brodu optuživši hrvatsku predsjednicu Kolindu Grabar-Kitarović da je o tome netočno informirala ruskog ministra vanjskih poslova Sergeja Lavrova u veljači u Münchenu. Uoči odlaska u Moskvu gdje bi se u četvrtak trebao sastati s Lavrovom Dodik je ruskoj agenciji Sputnjik kazao kako će uz političke teme biti riječi i o brodskoj rafineriji koja već godinama ispušta štetne tvari koje onečišćuju zrak izravno utječući na kvalitetu života u Slavonskom Brodu. "Razgovarat ćemo i o nedavnom sastanku koji je gospodin Lavrov imao s predsjednicom Hrvatske Kolindom Grabar-Kitarović, na kojem se govorilo o rafineriji u Brodu. Hrvatska strana uporno nastoji prikazati problem koji ne postoji i tako animirati ne samo njihova tijela već i europska", izjavio je Dodik. Hrvatska predsjednica i ruski ministar vanjskih poslova su se na sastanku u Njemačkoj dogovorili o mjerama koje bi trebalo poduzeti kako bi bosanskobrodska rafinerija, koja je u vlasništvu ruskog naftnog diva "Zarubežnjefta", smanjila emisiju štetnih plinova čime bi se utjecalo na smanjenje onečišćenja okoliša. Konkretno je dogovoreno da se provede postupak plinoficiranja pogona rafinerije što bi smanjilo proizvodnju štetnih tvari tijekom prerade sirove nafte. Pretpostavka za to je spajanje na plinovod u Hrvatskoj odnosno u Slavonskom Brodu, no vlasti RS takvo što godinama odbijaju, a Dodik je opetovano isticao kako tamo "ne žele plin iz Hrvatske", odnosno kako će raditi na dodatnom spajanju s plinskom mrežom Srbije iako takav priključak u BiH već postoji kod Zvornika. Dodik i njegova vlada snažno su lobirali kako bi jedan krak ranije planiranog ruskog plinovoda "Južni tok" ušao u RS iz Srbije. Iako je taj projekt odavno zamrznut zbog otpora EU, vlasti u Banjoj Luci nisu prestale blokirati spajanje na plinsku mrežu Hrvatske unatoč činjenici da je vlada Federacije BiH jasno istaknula kako je strateški interes cijele države upravo takav projekt jer bi se time smanjila ovisnost o ruskom plinu. Zbog protivljenja vlasti RS propao je i grant EU od milijun eura namijenjen izradi studije izvodivosti izgradnje plinovoda Slavonski Brod-Bosanski Brod-Zenica. "Jako nas interesira pozicioniranje oko plinovoda koji bi trebao doći u regiju. Mi želimo biti dio tih rješenja", kazao je Dodik uoči puta u Moskvu naznačivši kako se u RS i dalje nadaju oživljavanju "Južnog toka".