Na liječenju od ovisnosti od kocke i alkohola upoznao sam Stjepana B. Rekao sam mu da, kad izađem, nemam gdje spavati, pa mi je ponudio da dođem živjeti kod njega jer bih mu mogao pomoći oko drva, branio se na sudu Amir Č. U kući Stjepana B. na širem području Zagreba, gdje su 11. listopada 2016. pili nakon što su izašli s liječenja, samo je jedan krevet. - Legao je kod mene, na što sam mu rekao da nećemo zajedno spavati i da nisam gay te sam ga izbacio iz kreveta - ustvrdio je Amir Č. na sudu dodajući kako je njegov domaćin tad uzeo veliki lovački nož i krenuo prema njemu. - Prepao sam se. Ustao sam i bježao oko stola sve dok mu nisam uspio oduzeti nož. Priznajem da sam ga zbog panike istukao - rekao je optuženi dodavši kako je Stjepan B., kad se umio i došao k sebi, ponovno legao kraj njega, ali da ga više nije dirao. - Ne znam zašto je izmislio da sam ga pokušao silovati jer volim žene a ne muškarce. Stjepan B. je neuredan i sigurno mi se ne sviđa - branio se Amir Č. Na pitanje tužitelja zašto nije napustio krevet kad je vidio da domaćin želi spavati na svom krevetu, odgovorio je: - Pozvao me u kuću pa mi je trebao i osigurati krevet - rekao je Amir Č. Optužen je da je Stjepana. B., koji je legao spavati, počeo grliti i ljubiti te potom pokušao silovati, u čemu nije uspio jer je “ovaj snažno stiskao mišiće stražnjice”. Potom ga je, navodi se u optužnici, nagovarao na oralni seks, a kad je Stjepan B. odbio, bacio ga je na pod, udario ga nogom u prsa i slomio mu tri rebra. Susjedi Stjepana B. opisuju kao alkoholičara s kojim nisu u dobrim odnosima, koji je verbalno agresivan i koji psuje kad hoda ulicom.