Udruga Franak namjerava svoje djelovanje proširiti s prostora građanskog aktivizma na politički ring. Vrlo je vjerojatno da će se na parlamentarnim izborima kandidirati neki od njezinih istaknutijih članova, po svemu sudeći koordinator Udruge Goran Aleksić – “mozak” Franka. Informaciju o tome da su se ovih dana sastali aktivni članovi Franka u Zagrebu kako bi se izjasnili o novom smjeru djelovanja, u Udruzi su nam potvrdili, a Goran Aleksić otvoreno kaže. – Istina je da razmišljamo o takvoj mogućnosti. Konačne odluke još nisu donesene, ali smo pričali puno o tome jer smo razočarani svim vladajućim garniturama i cijelim sustavom. Još uvijek, nakon pet godina kontinuirane borbe, nismo uspjeli riješiti probleme svim dužnicima koji trpe nezakonito ponašanje banaka. Napominje da su iza Udruge konkretni rezultati i uvjeren je da bi u Hrvatskom saboru bili učinkoviti u borbi za dužnike. – Zato i razmišljamo o takvom potezu – poručuje. No, da su ideje prilično odmaknule u realizaciji, potvrđuje i činjenica da su već kontaktirali sa svim strankama za koje smatraju da su bliske njihovim ciljevima. Uskoro se stoga može očekivati odluka hoće li s nekom od njih naći zajedničku platformu ili će na izbore izaći neovisni kandidati iz Franka. Frankovci smatraju da bi se osvajanjem saborskih mandata mogli učinkovitije boriti za ostvarenje svojih ciljeva na području zaštite potrošača u financijskom  sektoru, odnosno, kako oni to nazivaju – protiv nezakonitog poslovanja banaka. U  udruzi se čuje da je kap koja je prelila čašu nezadovoljstvo trenutačnom političkom elitom i ignoriranjem od strane odlazeće političke garniture za razliku, kako kažu, od razdoblja mandata bivšeg ministra financija Borisa Lalovca.   Znači li učestalo spominjanje njegova imena da bi kandidate iz Franka mogli vidjeti na listi SDP-a, nitko ne želi otkriti, a s obzirom na to da je i Živi zid najavljivao da ovaj put na izbore neće izaći sam, a također su izrasli na građanskom aktivizmu, nije ih nemoguće zamisliti ni u toj kombinaciji.   Kažu  da su frustrirani zbog neučinkovitog sustava i nezainteresiranosti političkih aktera da isprave nepravde na bankarsko-financijskom tržištu i da se bave temom zaštite potrošača, korisnika financijskih usluga. Premda postoji pravomoćna presuda o nezakonitosti kamatnih stopa koje su banke primjenjivale i koju je potvrdio Vrhovni sud RH, podsjećaju da problem još uvijek nije riješen jer vrh države nije zainteresiran za njegovo rješavanje. Sad stoga i oni žele biti dio establišmenta koji odluke donosi, a ne moli samo za njihovo donošenje. >> Udruga Franak savjetuje Vladu kako da EK objasni slučaj konverzije CHF-a 