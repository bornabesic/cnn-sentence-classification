Čelnik HNS-a Ivan Vrdoljak je na svojem Facebook profilu objavio da su se IDS i HSU priključili njihovoj inicijativi za opoziv Vlade Andreja Plenkovića. - Kolege i prijatelji liberali iz IDS-a, pridružili su nam se zajedno s HSU-om i stavili svoja tri potpisa na naš prijedlog za opoziv Vlade. Sad nas je 13 od potrebnih 31 i nadam se da će nam se kolege socijaldemokrati uskoro pridružiti inicijativi, napisao je Vrdoljak.  Predsjednik HNS-a očekuje reakciju Bernardićevog SDP-a i nada se da će u Sabor nakon lokalnih izbora doći s dovoljnih brojem potpisa za prijedlog opoziva Vlade.  - Mislim da je svima potpuno jasno da, nakon što se potpunom kaosu na desnici između Mosta i HDZ-a danas priključio i Hasanbegović, stabilne većine u Saboru jednostavno nema, objavio je Vrdoljak pozvavši se na prethodno izbacivanje Zlatka Hasanbegovića iz HDZ-a te previranja na desnom političkom spektru.     