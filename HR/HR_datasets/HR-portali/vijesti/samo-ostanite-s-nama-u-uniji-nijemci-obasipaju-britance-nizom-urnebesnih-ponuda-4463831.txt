Britanci danas na referendumu odlučuju hoće li i dalje biti članovi Europske unije ili će široku zajednicu europskih država osiromašiti za jednog vrlo bitnog člana. I dok su mišljenja na Otoku žestoko podijeljena, na kontinentu većina Europljana i dalje želi Britance kao dio EU. Među njima je i najtiražnija europska novina, njemački tabloid Bild. Oni su Britancima u zamjenu za ostanak u EU iznijeli nekoliko vrlo primamljivih ponuda, od kojih je najzanimljivija ta da će napokon priznati famozni gol Geoffa Hursta iz finala SP-a 1966. godine koji je Engleze gurnuo prema jedinom naslovu prvaka u povijesti, a za koji Nijemci i mnogi drugi tvrde da nije regularan. Uz to Bild dodaje i da u svim budućim utakmicama između Njemačke i Engleske njihov "Manschaft" neće koristiti golmana ako dođe do izvođenja jedanaesteraca - kako kažu, da bude zanimljivije. Osim toga, obećali su da se više neće rugati velikim ušima princa Charlesa, da više neće nositi kremu za sunčanje na plažama kako bi izgorjeli kao i Britanci i da će progurati EU direktivu koja zabranjuje pjenu na njemačkim pivima. Također, vratit će satove jedan sat unazad da budu na britanskom vremenu. Za kraj su sve začinili i čvrstim obećanjem da će svojevoljno dati svakog zlikovca u bilo kojem novom filmu o James Bondu.