Japanski car Akihito (82) iznenadio je jučer Japance kada je u javnom televizijskom obraćanju najavio kako zbog starosti i slaba zdravlja možda neće moći obnašati dužnost. Time je utro put svojoj mogućoj abdikaciji koja je nezabilježena u suvremenoj japanskoj povijesti. Tijekom svog snimljenog govora Akihito je rekao da “osjeća posljedice svojih godina na mjestu cara te da razmišlja o svojoj poziciji u godinama koje dolaze”. Procjenjuje se kako je jedini razlog zbog kojeg Akihito nije javno objavio abdikaciju to što se takva odluka kosi s japanskim ustavom, a caru se ujedno zabranjuje iskazivanje političkih stavova. Kada abdicira, naslijedit će ga sin, 56-godišnji princ Naruhito. Sami odgajali djecu Izuzetno popularan i cijenjen, car Akihito veliki je reformator te već godinama, od svog stupanja na prijestolje 1989., širi poruke mira i ublažava japanski nacionalizam. Odbacio je kult cara i bilo kakav oblik glorifikacije, a tijekom prošle godine izjavio je duboko žaljenje zbog zlodjela koje je Japan počinio u 20. stoljeću, a potom je posjetio cijeli niz mjesta na kojima je japanska vojska počinila zločine, od Filipina i Kine do Saipana. I prije nego što je uopće stupio na prijestolje, u vrijeme dok je japanski car bio njegov otac Hirohito, Akihito je mijenjao i modernizirao običaje. Tijekom 1959. postao je prvi japanski princ koji se vjenčao pučankom, oženivši se s Michiko Soda, kćeri trgovca žitom koju je upoznao u jednom teniskom klubu. Akihito i Michiko prekinuli su potom još jedan drevni običaj, sami su odgajali svoju djecu umjesto da ih prepuste odgojiteljima nakon što djeca navrše tri godine. Car Akihito zaljubljenik je u biologiju mora i botaniku, a studirao je političke znanosti na prestižnom japanskom fakultetu Gakushuinu. Tijekom svog “mandata” na čelu Japana, Akihito se samo dva puta pojavio na televiziji. Prvi puta neposredno nakon tsunamija koji je 2011. opustošio sjeveroistok Japana ostavivši iza sebe 18,5 tisuća mrtvih, golemu materijalnu štetu te razrušenu nuklearku Fukushima. Akihito je tada u izravnom obraćanju naciji ustvrdio da “moli za sigurnost žrtava i zemlje”. Drugi je put to bilo jučer kada je neizravno najavio svoju abdikaciju i ostavio Japance u svojevrsnom šoku. Premijer Abe će ‘razmisliti’ Većina Japanaca želi mu omogućiti tu želju. U anketi koju je jučer provela agencija Kyodo, oko 85 posto ispitanika tvrdi da bi abdikaciju trebalo legalizirati, pogotovo imajući na umu da je Akihito već prošao jednu operaciju na srcu te da se liječio od tumora prostate. Ipak, među tih 85 posto ispitanika nisu japanski konzervativci priklonjeni premijeru Shinzu Abeu. Naime, ideja da se promijeni položaj cara i okvir koji sada propisuje ustav, mogao bi inicirati i promjene u nasljednoj liniji carske obitelji kojom bi na prijestolje mogla doći i žena. Premda japanski car nema nikakvog političkog utjecaja i zabranjeno mu je davanje bilo kakvih političkih sudova, preporuka ili mišljenja, ovakav rasplet događaja nipošto ne odgovara japanskim konzervativcima i nacionalistima iako je car izgubio status božanstva još 1945. godine. Premijer Abe najavio je da će “razmisliti o mogućnostima”. >> Sjeverna Koreja ispalila dvije balističke rakete: 'To je nečuveno djelo i velika prijetnja' 