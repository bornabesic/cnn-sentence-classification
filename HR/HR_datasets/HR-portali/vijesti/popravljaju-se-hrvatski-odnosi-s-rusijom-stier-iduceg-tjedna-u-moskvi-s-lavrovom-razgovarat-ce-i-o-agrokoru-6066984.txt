Hrvatska želi imati otvoreni dijalog s Ruskom Federacijom, izjavio je u ponedjeljak u Bruxellesu hrvatski ministar vanjskih poslova Davor Ivo Stier, koji će se idućeg tjedna Moskvi sastati u Moskvi s ruskim kolegom Sergejem Lavrovom. "Više puta sam spomenuo da želimo imati otvoreni dijalog s Ruskom Federacijom iz više razloga. Rusija je važan čimbenik na jugoistoku Europe, kao što je to i Turska i mi želimo s obje zemlje imati otvoreni dijalog", rekao je Stier koji u ponedjeljak u Bruxellesu sudjeluje na sastanku ministar vanjskih poslova zemalja članica EU-a. Stier je podsjetio da je on s Lavrovom već razgovarao na marginama konferencije o sigurnosti u Muenchenu, na kojoj je bila i predsjednica Republike Kolinda Grabar Kitarović. "Mi ćemo teme koje se tiču sigurnosti i stabilnosti jugoistoka Europe staviti u sam fokus naših bilateralnih razgovora, a razgovorat ćemo o suradnji u području turizma, gospodarstva i kulture. Na svim tim poljima otvorit ćemo novo poglavlje naše suradnje tijekom posjeta Moskvi", kaže Stier. Na upit hoće li razgovarati i o Agrokoru, Stier je rekao kako vjeruje da je u interesu i ruske strane stabilnost te da je s tim ciljem donesen posebni zakon kako bi se ta sigurnost zajamčila. Stier ističe da Hrvatska u komunikaciju s Rusijom ulazi s pozicije članice EU-a i NATO-a. "To ruska strana poštuje i prihvaća. Mi s te strane želimo imati otvoreni kanal komunikacije, a Ruska Federacija je važan čimbenik na jugoistoku Europe i s njima o tome želimo razgovorati", kaže Stier.