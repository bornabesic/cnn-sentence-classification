Ivan Kovačić samo je slučajno ostao pošteđen gnjeva premijera Andreja Plenkovića. Potpredsjednik Vlade i ministar uprave nije, naime, bio na sjednici Vlade iz “opravdanih razloga”: otišao je u Omiš, grad kojemu je neko vrijeme bio gradonačelnik, kako bi izrazio sućut svom nasljedniku i bivšem suradniku Ivi Tomasoviću kojemu je preminuo otac. - Na sprovodu sam, to je jedini razlog zbog kojega me nema u Zagrebu - potvrdio nam je Kovačić te dodao kako to, što se tiče njegova statusa u Vladi, ne mijenja. Dakle, i on je bivši, prekrižen poput kolega Dobrovića, Šprlje i Orepića. - Da sam bio na sjednici Vlade, isto bih postupio, dakle ne bih podržao premijerov prijedlog da se odbije pokretanje pitanja povjerenja Zdravku Mariću - objašnjava Kovačić, jedan od četiri ministra iz Mostove kvote u koalicijskoj Vladi koja se raspala samo šest mjeseci nakon formiranja. Kako doznajemo, ministar će Kovačić će u petak normalno doći na posao u ministarstvo, gdje će čekati rasplet događaja.