Vlada je danas prvi put zasjedala bez četvorice razriješenih Mostovih ministara, čija su mjesta zauzeli nedavno imenovani državni tajnici. Na sjednici je, među ostalim, utvrđen prijedlog Zakona o zabrani nepoštenih trgovačkih praksi u lancu opskrbe hranom. Po riječima ministra poljoprivrede Tomislava Tolušića, zakon bi trebao stati na kraj praksi u kojoj su dominantni trgovci nametali nepoštene uvjete proizvođačima i otkupljivačima hrane. Pod monitoringom će biti više od 90 posto ukupnog sektora trgovine poljoprivrednim i prehrambenim proizvodima, a zabranit će se, primjerice, predaja robe bez pisanog ugovora, naplata naknade za marketinške akcije, za širenje ili preuređenje trgovačke, distributivne ili skladišne mreže trgovaca, kompenzacija robama i uslugama itd. – Želimo da naši proizvođači dobiju novac za ono što su isporučili, a ne umjetno gnojivo, automobilske gume ili žarulje. Sada smo imali situaciju da naši proizvođači ili oni koji plasiraju robe u trgovačke lance plaćaju širenje trgovačke mreže bilo u Hrvatskoj, bilo u Poljskoj ili Njemačkoj ili drugdje – objasnio je Tolušić. Provedbu zakona nadzirat će Agencija za zaštitu tržišnog natjecanja (AZTN). Tolušić obrazlaže da je Agencija odabrana jer će znatno brže i efikasnije od prekršajnih sudova moći kažnjavati one koji se ne budu držali novih pravila. Ako je prekršitelj zakona fizička osoba, prijeti joj kazna do 1,5 milijun, a za pravne osobe čak 3,5 milijuna kuna. Tolušić je uvjeren da će novi zakon zaštititi domaće proizvođače i prerađivače hrane, što se, kaže, prije nije činilo “vjerojatno zbog raznih utjecaja da se taj zakon ne donese”. Tvrdi da je sličnih pritisaka bilo i ovoga puta, iz trgovačkih lanaca, lobističkih udruga vezanih uz trgovinu, pa čak i od dijela otkupljivača. Usprkos političkoj krizi, Tolušić očekuje da će novi zakon na snagu stupiti već 1. srpnja, nakon čega će se, kaže, svi novi morati sklapati u skladu s novim zakonom, a oni koji su već na snazi do kraja bi se godine morali revidirati i uskladiti s novim pravilima. Budući da je riječ o stotinama tisuća ugovora, AZTN-u će se odobriti zapošljavanje šest novih djelatnika, a po potrebi s vremenom i više.   