Svjestan sam situacije u kojoj su se našli svi oni koji su poštujući pravila i u dobroj vjeri prijavili projekte, a još uvijek nisu dobili potvrdu da će im sredstva biti isplaćena. U ovom trenutku mogu reći samo da imaju pravo očekivati pozitivno rješenje – odgovara ministar poljoprivrede Davor Romić, pošto se u javnosti ne stišavaju kontroverze vezane uz višemilijunske potpore iz mjere 4. Programa ruralnog razvoja RH 2014.-2020. – od toga da nam je EK zamrznuo isplatu 1,23 milijarde izdašnih potpora do toga da nas čekaju rigorozne kazne. Upitno 500 milijuna Iz dokumenta EK, koji je potpisala direktorica Glavne uprave za poljoprivredu i ruralni razvoj EK Christine Borchmann, jasno je, što se i očekivalo, da je Hrvatska pod nadzorom zbog ozbiljnih sumnji da je administracija na čelu s bivšim ministrom poljoprivrede Tihomirom Jakovinom pomogla da umjetno stvorena povezana društva nekih tvrtki, bez kapitala i zaposlenika, dobiju i do 5 milijuna eura za svaki od projekata na natječaju koji je raspisan i prije nego što je EK odobrio ruralni program. A iako mu je EK na to, ističe se, i prigovorio, Jakovina je iznos ukupne potpore povećao s 500 milijuna na 1,23 milijarde kuna, što je 50% iznosa raspoloživog do 2020. godine. Rezultat – spornima se drže projekti 21 tvrtke vrijedni oko 500 milijuna kuna, dok bi preostali novac trebao biti raspoređen na 400-tinjak ostalih poduzetnika, tvrtki, OPG-a (od 1280 kandidiranih)... No hoće li? Čak se ni bivši ministar na odlasku nije usudio izdati privremena rješenja “dobitnicima” mjere 4.1.1. na natječaju pa projekti koje su projektanti i konzultanti već papreno naplatili, i više stotina tisuća kuna, stoje već godinu dana – i oni koji su im i ozbiljno pristupili taoci su situacije. Jedino što je gotovo sigurno da će u slučaju poništenja natječaja ili pak izuzimanja određenih tvrtki iz financiranja sredstvima EU, kako preporučuje EK, biti višemilijunskih, vjerojatno i pravno opravdanih tužbi. – Ja ću sigurno tužiti državu poništi li se natječaj na kojemu sam prošao. U trenutku kad moj projekt težak nekoliko milijuna eura stoji godinu dana, a trebao sam već proširiti objekt i povećati proizvodnju rajčica kako bih bio konkurentniji na tržištu RH i regije, poništenje natječaja zbog eventualnih nepravilnosti, što ne traži ni EK nego izuzeće umjetno stvorenih slučajeva, mene ne zanima – kaže Zvonimir Belić, suvlasnik Zarja grupe iz Kerestinca. U trenutačnoj situaciji, tvrdi on, bolje je ne poništiti natječaj i zbog neregularnosti platiti penale, čak i odštetu spornim tvrtkama koje su na natječaju, na način kako ga je raspisao Jakovina, prošle sasvim regularno. To će, uvjeren je, sigurno biti manja svota od one koju bi RH izgubila poništenjem natječaja, zbog čega se sredstva koja imamo na raspolaganju za 2015. ne bi stigla isplatiti do početka 2018. Samo za mjeru 4.1.1. tako bi se nepovratno izgubilo 862 milijuna kuna. Detaljne upute od EK Ministar Romić, međutim, smatra kako taj novac nije i neće biti izgubljen te da će se svih 2,6 milijardi eura, koliko je u ovom programskom razdoblju namijenjeno Programu ruralnog razvoja, usmjeriti u ruralni prostor za podizanje kvalitete života i konkurentnosti poljoprivredne proizvodnje. – Dobili smo detaljne upute što EK od nas očekuje da poduzmemo i to smo već učinili. U prvom koraku je Agencija za plaćanja u poljoprivredi, ribarstvu i ruralnom razvoju po novim procedurama ponovno analizirala projekte prijavljene na natječajima, a nakon što se pojavila sumnja na određene nepravilnosti, svi ti projekti proslijeđeni su AFCOS mreži na dodatne provjere. Po okončanju tog postupka znat će se sudbina spornih projekata i provedenih natječaja – odgovara Romić, uvjeren kako Hrvatskoj zbog toga ne prijeti kazna EK jer sporni novac još nije isplaćen. – Odgovorni smo za njegovo trošenje kao što smo odgovorni i za trošenje sredstava nacionalnog proračuna. Novac iz EU fondova je novac svih građana EU i dužni smo se pridržavati pravila trošenja i kontrole tog novca – ističe on. No na upit, što je izglednije, da će se otpadnu li neke tvrtke s liste ona proširiti i na one ispod crte, koji su zadovoljili uvjete, ili će se poništiti sporni natječaj za mjeru 4.1.1., odgovara kako treba pričekati rezultate analiza AFCOS mreže, u koju je uključen i DORH. Znači li to da će u slučaju dokaza da je bilo nepravilnosti tražiti odgovornost svog prethodnika? – Ako se pokaže da su utvrđene nepravilnosti rezultat nečijeg rada ili nerada, institucije koje će to utvrditi postupit će sukladno svojim nadležnostima. Sporni projekti već su u sustavu provjere i svaka od institucija članica AFCOS mreže postupa neovisno i bez pritisaka. Stoga nije potrebno posebno tražiti odgovornost pojedinca jer je sustav napravljen tako da se utvrđene nepravilnosti automatizmom procesuiraju – kazao je ministar.      Ogorčen na dugotrajnost istrage nad 20-ak spornih tvrtki, Z. Belić upozorava kako posljedice u međuvremenu ne snose samo poduzetnici – i veliki i mali koji su prošli na natječaju – nego i građevinari, dobavljači opreme i svi ostali koji su mogli pokrenuti toliko proklamirani investicijski ciklus u hrvatskoj poljoprivredi. Dapače, puno je poduzetnika i OPG-a, obmanutih prvim izvještajem Agencije za plaćanja u poljoprivredi kako je na natječaju sve bilo regularno, već počelo s investicijama, koje možda nikad neće isplatiti, objašnjava Belić. No agonija Zarje i ostalih produljit će se po svemu sudeći i idućih mjeseci. Nakon što RH pošalje odgovore, a EK ih razmotri, zatraži dopune i dodatna objašnjenja, uslijedit će, naime, i bilateralni sastanak, nakon kojega će se, tek krajem rujna, znati epilog natječaja, tko su najveći dobitnici i gubitnici.      