Screenshot HRT U SINOĆNJEM Otvorenom HRT-a gosti Mislava Togonala, šef HSS-a Krešo Beljak i politički analitiča Davor Gjenero, sukobili su se, i to ne samo zbog različitih mišljenja o trenutnoj političkoj situaciji.   Krešo Beljak je, odgovarajući na pitanje o koaliciji s HDZ-om, rekao da je slika javnosti o tome kako su HSS i HDZ svjetonazorski bliske stranke koštala HSS.   "Mi smo 2009. praktički nestali kao stranka. Birači su nam okrenuli leđa, a HDZ je danas vodeća stranka. Naučili smo na svojim greškama" rekao je i dodao kako ga nije zaintrigirala poruka HDZ-ova Josipa Đakića  o slobodna četiri ministarstva i sedam položaja državnog tajnika. Nije za nove izbore, ali kao političar misli da su oni jedini izlaz. Smatra da je potrebno mijenjati izborni sustav, prebaciti se na predsjednički, polupredsjednički ili pak kancelarski. Tragična priča HSS-a  "HSS je tragična priča već dugo vremena, a to je stara i važna hrvatska stranka", kazao je Davor Gjenero.   "Kad stranka koja je bila dominantna hrvatska politička stranka spadne na to da postane zagrebačka stranka i izgubi..." počeo je Gjenero, a voditelj ga je prekinuo opaskom o tome da  HSS ima pet mandata.   Gjenero je na to rekao da Beljak nema niti jedan svoj mandat, nego ih je osvojio na listi SDP-a. Beljak se ubacio s tvrdnjom da je on osobno osvojio više glasova od Hasanbegovića, Bandića i mnogih drugih.   Čudne pozadine i klevete  Gjenero je rekao da se "ovak ne bumo razgovarali" i dodao kako Beljak ima jako čudan background.   "Otkud vi znate kakav ja imam background? Zašto to govorite", upitao ga je Beljak.  "Ja sam sad došao na televiziju i u autu sam ostavio psa jer imam unutra radio", odgovorio je Gjenero. Aludirao je na priču prema kojoj je Beljak u mladosti sudjelovao u krađi radija iz automobila.  "To je kleveta. Kakav background" rekao je Beljak .  "Kakva je kleveta to sam pesa ostavio u autu" upitao je Gjenero.   "Ma dajte molim vas", završio je Beljak.   U sjeni ovog verbalnog sukoba, ostao je Gjenerov zaključak kako smatra da bi najbolje riješenje za političku krizu bila velika koalicija, ali i da ona trenutno nije moguća.