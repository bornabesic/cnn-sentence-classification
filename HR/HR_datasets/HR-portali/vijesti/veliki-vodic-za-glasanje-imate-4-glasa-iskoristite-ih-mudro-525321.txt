Danas na lokalnim izborima biramo drugačije nego na zadnjih dvoje parlamentarnih izbora. Umjesto jednog listića kojim biramo sastav Sabora, sad ćemo imati četiri različita listića. Biramo četiri različite vrste političara koji bi nam trebali osigurati bolji život u mjestima u kojima živimo. Dodatnu zbrku unosi i to što se u Zagrebu biraju drugačiji dužnosnici nego u ostatku Hrvatske. U Zagrebu biramo gradonačelnika, skupštinu koja ga kontrolira, vijeća gradskih četvrti i mjesne odobre. U ostatku Hrvatske bira se župan, županijska skupština, čelnik grada ili općine u kojoj živite i naposljetku lokalno vijeće. Velika razlika je što, za razliku od parlamentarnih izbora, ne možemo glasati preferencijalno, tj. zaokruživati posebna imena na listama. S druge strane, na lokalnim izborima biramo župane, načelnike i gradonačelnike direktno, kao što biramo predsjednika zemlje. Oni ne trebaju dodatno izglasavanje u lokalnim parlamentima (vijeća i skupštine), kao što treba premijer, ali lokalni parlamenti imaju drugu snagu. Svoja četiri glasa možete rasporediti kako želite, pa čak i birati četiri različite političke opcije. Prvi glas dajete županu, odnosno u Zagrebu kandidatima za gradonačelnika. Drugi glas u ostatku Hrvatske ide za gradonačelnika vašega grada ili načelnika općine. Njih biramo imenom, ali ne možemo utjecati na njihove zamjenike, koliko god nam se sviđali ili ne. Zamjenike biramo zajedno s kandidatima Ali ako vaš kandidat nema previše šanse za osvojiti vlast u županiji, gradu ili općini, ne očajavajte. Listama za županijske skupštine i skupštinu Zagreba ostavljena vam je mogućnost da ipak progurate svoju opciju. Kandidati za čelnike gradova, županija i općina gotovo su redovito i nositelji lista. To je napravljeno kako bi birač po inerciji glasao za istu opciju. Ali vi to ne morate uraditi. Primjerice, ako vaš kandidat nema šanse voditi grad, općinu ili županiju, možete glasati za drugog kandidata koji ima više šanse pobijediti i voditi lokalnu jedinicu. Međutim, glasom za listu svojem prvom izboru ipak dajete političku moć. Ako lista prijeđe pet posto glasova, on i njegovi ljudi ipak će ući u lokalni parlament i moći će utjecati na odluke čelnika. Vrijedi i obratno, ako vam je super neki kandidat, ali smatrate da je na listu stavio ljude koji nisu sposobni, možete ignorirati listu i dati glas nekoj drugoj. Na glasačkom listiću će biti samo nositelj liste, a tko je ostatak ljudi, možete provjeriti na stranicama lokalnih izbornih povjerenstava. Naravno, ako ste birač jedne stranke, možete jednostavno glasati za ljude koje je stranka postavila i njima dati sva četiri glasa. Sastav skupština i vijeća je izuzetno važan iako se čelnik bira direktno. Čelnik mora skupiti većinu jer ako je ne skupi, lokalni parlament mu već ove zime može srušiti prijedlog proračuna te onda idu novi izbori i za čelnika i za lokalni parlament. Pazite zato s kim tko planira koalirati. Specifičnost Zagreba je što danas u njemu birate i sastav 17 vijeća gradskih četvrti te 218 mjesnih odbora. Četvrti Zagreba su mnogoljudnije od većine hrvatskih gradova, a s mjesnim odborima odlučuju o prioritetima ulaganja u njima. I tu se zaokružuje samo nositelj liste, pa pogledajte tko su ljudi na listama prije glasanja.