Bračni par Domika osumnjičen za organizaciju i oglašavanje pružanja seksualnih usluga za novac, a za što su vrbovali 19-godišnju djevojku s prebivalištem u Lovranu, u četvrtak su prepraćeni sucu istrage Županijskog suda Vladi Bosneru, piše Novi list. Iako je zamjenica Općinske državne odvjetnice Vesna Cvitković za osumnjičenike tražila istražni zatvor bez određivanja jamstva, sudac istrage Bosner odredio je jamstvo u visini 75 tisuća kuna za svakog ponaosob uz donesenu i mjeru opreza, zabranu približavanja djevojci koji su supružnici vrbovali. Visina jamstva odgovara zaradi koju su supružnici stekli kaznenim djelima. U istražnom zatvoru ostaju mjesec dana zbog opasnosti da bi mogli utjecati na svjedoke, ali i zbog ponavljanja djela. Oglas za pružanje seksualnih usluga objavljivan je u oglasnicima Burza i Plavi oglasnik. Bračni par Domika unajmio je stan na jednoj riječkoj adresi, odredili su cijenu rada, pola sata s mušterijom 500 kuna, sat seksualnih užitaka za 800 kuna. U dosadašnjem tijeku istrage otkriveno je petnaestak mušterija s područja Primorsko-goranske županije koje su u tih mjesec dana obilazile stan na riječkoj adresi, piše Novi list.