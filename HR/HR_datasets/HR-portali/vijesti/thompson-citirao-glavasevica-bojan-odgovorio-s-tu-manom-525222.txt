Nakon istupa Bojana Glavaševića na tportalu, u kojemu je SDP-ov saborski zastupnik komentirao zabranu koncerta Marka Perkovića Thompsona u Sloveniji i zatražio od pjevača da objasni prvi stih svoje pjesme 'Bojna Čavoglave' - pozdrav 'Za dom spremni' - na službenoj stranici Thompsona na Facebooku osvanuo je odgovor s montiranim citatom iz izvješća Bojanova oca, poginulog ratnog izvjestitelja HRT-a Siniše Glavaševića, o HOS-u.  'Bojna Čavoglave počinje sa stihom ZA DOM SPREMNI Za dom spremni je službeni pozdrav zakonom priznate Hrvatske postrojbe iz Domovinskog rata HOS-a kojoj je u početku Domovinskog rata i sam Thompson pripadao.  Da je postrojba HOS-a legalna i priznata zakonom pa tako i njihova obilježja potvrđuje Hrvatski sabor u kojem Vi sjedite. Pročitajte članak 2. → http://narodne-novine.nn.hr/clanci/sluzbeni/2013_02_19_322.html Cijela Hrvatska pamti riječi izravnog svjedoka herojstva HOS-ovaca, ratnog izvjestitelja Siniše Glavaševića (kojeg su kasnije srpski okupatori zatukli) s Hrvatskog radio Vukovara, “Da nije bilo HOS-a, Vukovar bi pao već u rujnu mjesecu”.  Iako ste bili jako mladi 1991. godine, vjerujemo da vam vaši mentori nisu do kraja isprali mozak i da znate tko je bio taj ratni izvjestitelj. Eto gospodine Bojane Glavaševiću, nadam se da smo Vam donekle uspjeli objasniti prvi stih pjesme (Bojna Čavoglave). Pod tim pozdravom su pali hrvatski branitelji, kraj tog pozdrava je pao i ratni izvjestitlj Siniša Glavašević da bi svi mi danas mogli biti slobodni od srpskog okupatora koji su u to vrijeme klali i ubijali gotovo svakodnevno.', poručio je netko tko se krije iza potpisa 'Uredništvo stranica MPT-a'. Glavašević nije ostao dužan.Prvo je putem Twittera poručio da se ni on ni njegov otac nemaju čega sramiti: 'On je za Hrvatsku umro, ja za Hrvatsku živim, kroz one vrijednosti koje su mi on i mama usadili.'  "Za grad su se borili ljudi. Oni koji su u Vukovaru ostali i prošli pakao zatočeništva i mučenja u srpskim logorima ili, poput mog oca, pronašli smrt na dnu neoznačene jame u tlu, snagu nisu pronalazili u ideologiji smrti i zla, nego ili u svojoj vjeri ili u ljubavi prema domovini i svojim bližnjima. Moj je otac, za razliku od onih koji to danas ne čine, razlikovao ljude od ideologije. Priznanje je dao ljudima, a ne ustaškom pozdravu o kojemu mi danas govorimo. To dvoje nikada nije bilo, i nikada neće biti isto. Moj otac je to znao", poručio je Glavašević. "Koliko god autori tog posta s Thompsonovog FB pagea mislili da je meni "ispran mozak", bojim se da je istina upravo suprotna. Moja vizija Hrvatske leži na vjeri u ljude i u demokraciju, a ne u poražene ideologije 2.svjetskog rata", napisao je Glavašević. Potom je objavio snimku nastupa Franje Tuđmana iz 1992. godine, kada je prvi hrvatski predsjednik u emisiji '2 u 9' izjavio da je među HOS-ovcima bilo i hrvatskih fanatika, mladića s hrvatskim idealima, ali je začuđujuće da su nasjeli onima koji im oblače crne košulje i fašističke oznake iz izgubljenog Drugog svjetskog rata. - Što bi bilo od Njemačke da je nastavila na crnokošuljaškim i smeđekošuljaškim tradicijama i s hakenkreuzerskim oznakama? Prema tome, to je bila jedna od glavnih smetnji za međunarodno priznanje Hrvatske. To je nešto što svijet ne može prihvatiti jer se današnji svijet gradi na načelima one antifašističke koalicije, demokratske, traži se demokratski poredak iz mnogih razloga – rekao je Tuđman u toj izjavi iz 1992. godine. Uskoro su u komentaru svoje prvotne objave odgovorili administratori Thompsonove stranice. "Vidimo da se gospodin Bojan Glavašević uskoprcao na Twitteru. Svasta brlja ali nije nam komentirao zakon koji smo mu poslali linkom. Gospodin Bojan Glavašević i dalje krši zakon i deklaraciju o Domovinskom ratu nazivajući Hrvatske branitelje ustašama. Ne mislimo voditi polemiku s gospodinom Glavaševićem ali eto bar da se osvrnemo na njegove gluposti. Pa gospodine Glavaševiću, Hrvatska postrojba iz Domovinskog rata (HOS) nije nosila na odori zvijezdu petokraku već svoj znak s pozdravom "Za dom spremni". Stoga Vas pozivamo da prestanete kršiti zakone Republike Hrvatske nazivajući taj pozdrav na odorama Hrvatskih branitelja ustaškim. P.S. Jedini izvorni proizvod iz vremena NDH koji je naslijedila današnja Republika Hrvatska je valuta KUNA, a koja je Vama i vašim etno mentorima toliko mrska da je svakodnevno nosite sa sobom", napisali su urednici Thomposnove stranice.