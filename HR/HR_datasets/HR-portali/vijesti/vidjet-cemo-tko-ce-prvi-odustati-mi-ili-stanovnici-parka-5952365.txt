Željka Rožman živi na Savici više od 20 godina, odmah pokraj parka Trnjanska Savica. U posljednje vrijeme pati od nesanice, što zbog zdravlja, što zbog godina, pa se tako nekoliko dana budi prije zore. U noći s nedjelje na ponedjeljak uspjela je zaspati, ali kaže da ju je oko 4 sata probudio zvuk bagera. Pogledala je kroz prozor i vidjela nekoliko radnika kako vade ograde iz kamiona. - Odmah sam obavijestila svoje susjede, nisam mogla vjerovati da se to događa - kaže Željka. Uskoro je vijest o ranojutarnjim radovima došla do članova inicijative Čuvamo naš park koji su se brzo organizirali i u pola 7 stali pred bagere. Radnici Zrinjevca već su tada uspjeli postaviti 20-ak metalnih ograda oko polovice parka, ali im građani nisu htjeli dopustiti da nastave. Bager se ugasio, radnici su ostali po strani, građani su organizirali dežurstva, a sve se odvijalo pod budnim okom nekolicine policajaca. Unatoč tome, radnici su još tri puta pokušali ući u park i postaviti do kraja ograde, ali bi ih svaki put okružili građani i spriječili im ulazak u park. - Dežurat ćemo oko parka sve dok ne dođe građevinska inspekcija i provjeri može li se park graditi bez građevinske dozvole. U četvrtak smo im slali prve pozive za dolazak, ali i dalje nismo dobili nikakav odgovor - kaže Igor Kramarić iz Inicijative. Formirana su dežurstva, a u svakom trenutku na Savici je bilo između 30 i 50 ljudi. Bilo je tu djece, stanara obližnjih kvartova, aktivista i životinja, a svi su sjedili i uživali na suncu. Sve dok se ne bi počelo nešto događati. Oko 12 sati došao je prvi kamion Zrinjevca s dodatnim ogradama, ali su građani stali ispred njega te mu blokirali put. Ista situacija dogodila se i oko 14 sati, kad je stigao još jedan kamion, ali ne iz Zrinjevca. Mladi vozač pokušao je ući na prvi ulaz, ali ga je policajac otpravio dalje, zbog čega je pokušao ući preko druge strane, no tamo su ga dočekali građani. Na kraju je i on morao otići natrag s punom prikolicom. Najnapetija situacija odvila se oko 16 sati kada je uz kamion i radnike došlo i desetak zaštitara Bilić Erića. Kamion je ušao na zelenu površinu, radnici su se vratili iz hlada, ali ni tada nisu prošli. - Ovo je Bandićeva osveta. Ego mu je povrijeđen jer smo spriječili gradnju crkve, a sada smo mu na piku pa forsira gradnju parka. Pa to će biti 40 posto betona s umjetnom travom i plastikom, što će nam to - pita se Rade Krnjeta iz Inicijative. Unatoč naporima građana, Igor Toljan, voditelj podružnice Zrinjevac, poručio je da radovi neće stati. - Nastavit ćemo raditi po zacrtanom hodogramu i nemamo namjeru stati. Ako građani nastave ometati radove, mi ćemo biti uporni pa ćemo vidjeti tko će prvi posustati - rekao je Toljan i ujedno demantirao izjave građana koji su rekli da su radnici došli već u 4 ujutro. - Počeli su u 6 sati, što im je uobičajeno radno vrijeme - kaže Toljan. Nije otkrio koliko su radnika poslali na Savicu, nego je samo istaknuo da su poslali onoliko koliko su smatrali da će trebati. Na Savicu je u jednom trenutku došao i gradonačelnik Milan Bandić, ali ne u park, nego u stotinjak metara udaljeni Gradski vrt, gdje ima vlastitu parcelu. Tamo se uputio nakon objave kandidature za gradonačelnika, a s okupljenima se opustio uz roštilj koji je pekao sam. Na novinarsko pitanje zašto nije u parku, rekao je da gradonačelnik odlazi tamo gdje su prioriteti. Podsjetimo, građani Savice još su prošli tjedan održali prosvjed nakon što je Bandić najavio gradnju parka. U nedjelju su stanari u rovovima zasadili cvijeće, a drugo jutro su postavljene prve ograde.