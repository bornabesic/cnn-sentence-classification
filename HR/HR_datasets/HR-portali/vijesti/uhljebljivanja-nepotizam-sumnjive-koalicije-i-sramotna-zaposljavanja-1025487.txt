Političkog kadroviranja koje je tijekom svog mandata provodio Zlatko Hasanbegović ne bi se posramila ni njegova predhodnica Andrea Zlatar, a Bruna Esih se Institutu Ivo Pilar ponajviše bavila svojom promocijom, a u udruzi Hrvatski križni puti unosnim honoranim poslovima Kratkotrajnu karijeru Zlatka Hasanbegovića na mjestu ministra kulture obilježili su brojni medijski napadi te veliki otpori predstavnika nevladinih organizacija. Stekao se dojam kako Hasanbegović u svom mandatu nije uspio napraviti ništa, ali to baš i nije tako. Odluke koje je donosio, bilo putem zatvorenih sjednica Vlade ili unutar Ministarstva kulture, su najblaže rečeno – skandalozne! Istražili smo što je sve u svom mandatu napravio tadašnji ministar kulture, a političkog kadroviranja ne bi se posramila ni njegova predhodnica Andrea Zlatar, protiv koje je podignuta optužnica zbog zlouporabe položaja i ovlasti. Imenovanje Zlatka Hasanbegovića u vladu Tihomira Oreškovića dočekano je burno i uz veliku medijsku pompu. Zamjerali su mu se desničarski stavovi, veličanje ustaštva, činjenica da je prije HDZ-a bio član Hrvatske stranke prava. Dok se javost bavila je li po Splitu nosio ustašku ili HOS-ovu kapu, on je potiho, bez velike pompe, kadrovirao po Hrvatskoj radioteleviziji, Memorijalno-dokumentacijskom centru, Ministarstvu i brojnim drugim institucijama u zemlji. Hasanbegović i uloga Bujanca i Juriča Jedna od prvih odluka koju je donio je postavljanje sestrične Brune Esih za ravnateljicu Hrvatskog povijesnog muzeja. Politička odluka koja je trebala pokazati kako kadroviranje među prijateljima nije stran pojam ni za Hasanbegovića nekako je prošla ispod radara, jer je upravo u to vrijeme njegov prijatelj Velimir Bujanec, osuđeni diler kokaina, organizirao prosvjede protiv Mirjane Rakić. Javnost se zabavljala partizanskom kapicom koju su Rakićki poklonili ekstremni desničari na čelu s Juričem i Bujancem, ali nitko nije postavio pitanje zašto je aktualni ministar kulture nije smijenio s te pozicije, ako ništa drugo onda zbog činjenice kako je u trenutku obnašanja te funkcije navršila 65 godina. Rakićka se nije uzbuđivala, Slavek joj čuva leđa Mirjana Rakić nije se pretjerano uzbuđivala oko najnovijeg šarlatanstva na njezin račun, jer je prijateljstvo sa Slavkom Goldsteinom bilo dovoljno jamstvo kako će na mjestu šefice Vijeća za elektroničke medije i ostati. Hasanbegović je, naime, upravo kod Goldsteina stekao diplomu fakulteta, a ova utjecajna židovska obitelj bila mu je pokrovitelj i u radu u Institutu Ivo Pilar. Istodobno, Hasanbegović je na zatvorenoj sjednici Vlade predložio Miroslava Akamdžu za suradnika Memorijalno-dokumentacijskog centra. Osoba koja predaje na diplomatskoj akademiji Bude Lončara i čija je biografija skandalozna, o čemu smo već pisali, za Hasanbegovića nije bila sporna. Iako su Akmadžu otvoreno prozivali da je kadar Josipa Perkovića koji ga je i doveo iz Rijeke u Zagreb, njegovo imenovanje u Memorijalni centar gurao je osobno Ante Nazor. Nekadašnji suradnik jugoslavenskih tajnih službi tako je postao osoba od posebnog povjerenja tadašnjeg ministra kulture, koji je na napade i prozivke odmahivao rukom i tvrdio kako je on sposoban i dobar znanstvenik. Na žalost nitko nije povezao tko su ljudi koji su predavali tajne dokumente bošnjačkom tužiteljstvu kako bi se optužili pripadnici HVO-a Orašje za ratne zločine u Bosni i Hercegovini, jer je vojna dokumentacija te vojske završila upravo u rukama Nazora i Akmadže. Nazor se kasnije, uz Ivu Lučića, nemušto branio kako je bio dužan dopustiti uvid u ratnu dokumentaciju po naređenju Mladena Bajića, no bilo je očito kako je svesrdno surađivao s neprijateljskim, BiH tužiteljstvom u cijeloj priči, i da je pomogao podizanju optužnica protiv generala HVO-a. Katastrofalno kadroviranje na HRT-u Što se tiče kadroviranja na HRT-u u mandatu Zlatka Hasanbegovića, tu je situacija još tragičnija. Odmah nakon skidanja Gorana Radmana s mjesta ravnatelja, Hasanbegović je doveo Mislava Stipića, još jednog djelatnika jugoslavenskih tajnih službi, natrag na HRT. Iako mu je Goran Radman dao otkaz prije četiri godine i na sudu izgubio spor protiv kuće, tadašnji ravnatelj Siniša Kovačić isplatio mu je pola milijuna kuna odštete i postavio ga za šefa Odjela produkcije. S te pozicije je uspješno smijenio brojne druge djelatnike u kući, poput Joze Barišića, Ružice Renić i Marije Nemčić. Hasanbegović u osam mjeseci svoga mandata nije uspio s malih ekrana maknuti ni Aleksandra Stankovića ni Maju Sever ni Domagoja Novokmeta. Isti ljudi nastavili su voditi program državne televizije, a sve je osobno kadrovirao tadašnji ministar, pokušavajući malo ublažiti napade s ljevice. U Ministarstvo kulture za pomoćnicu je doveo Anu Lederer, ženu s mnogo repova u Hrvatskom narodnom kazalištu u Zagrebu i s ozbiljnim kaznenim prijavama. Jedna od njezinih najvažnijih referenci je ta što je ona u to vrijeme bila nevjenčana supruga njegovog bratića Ozrena Prohića, a samo imenovanje podržavao je aktualni zagrebački gradonačelnik Milan Bandić. Suradnja Bandića i Hasanbegovića seže još od 2011. godine, a sam Bandić Hasanbegovićevoj supruzi udijelio je poslovni prostor u samom središtu grada po vrlo povoljnim uvjetima. Bruna zabranila napade na Milana Njihovo prijateljstvo objašnjava i činjenicu zašto je Bruna Esih zabranila u aktualnoj kampanji za lokalne izbore napadati Milana Bandića, koji je i sam ustvrdio kako je ona odličan kandidat za Zagreb. Zvuči nemoguće, ali je tako, upravo ljudi koje namjeravaju lustrirati hvale Hasanbegovića i Esihicu kao izvrsne političare! Zbog cijele je priče iz njezina stožera izašao nekadašnji zastupnik u Gradskoj skupštini Tomislav Jelić, koji je isprva mislio kako je dvojac stvarni borac protiv jugoslavenskih kadrova koji Zagrebom drmaju više od 20 godina. Bruna Esih je inače u Institut Ivo Pilar dospjela po preporuci Stipe Mesića, prijatelja njezina oca Mate Brstile. Karijera koja je bila minorna u samom Institutu i vrlo incidentna, kako nam prepričavaju njezini nekadašnji suradnici. Dodatno ju je gurao sam vrh HDZ-a, koji je nekoliko puta intervenirao u njezino zaposlenje. Naime, Esihica nije uspjela steći znanstveno zvanje u 16 godina staža na Institutu pa je i danas nejasno po kojim kriterijima je uspjela tamo ostati. U samom Institutu se više bavila svojom promocijom i unosnim honoranim poslovima u udruzi Hrvatski križni put, o čemu je svojedobno govorio i Bože Vukušić, ističući kako se osim velikih honorara bavila i političkom karijerom, što je svim članovima Udruge bilo strogo zabranjeno. Zbog posljednje kandidature za gradonačelnicu Zagreba Esihica je i izbačena iz Udruge i danas se njezini članovi ne žele uopće vezati uz njezino ime. Cijela priča, kako doznajemo, ima još jako puno  nepoznanica, a hoće li sumnjiva financiranja Udruge postati predmet istrage DORH-a – preostaje pričekati. Brkićeva i Mikulićeva rabota i u prilog Bandiću Esihica trenutno sjedi u Saboru u klubu HDZ-a, a do sada nije otvorila usta ni na jednu temu na Markovom trgu. Financijski dobro potkovana – s nekoliko nekretnina, ušteđevinom i dobro plaćenim saborskim mjestom – juriša na Zagreb, računajući na desne glasove koje su osvojili ona i Hasanbegović na prošlim izvanrednim izborima. U HDZ-u je struja na čelu s Milijanom Brkićem i Andrijom Mikulićem u tome svesrdno pomažu, kako bi zaustavili prodor Drage Prgometa, koji nakon ovih izbora namjerava preuzeti zagrebački ogranak vladajuće stranke. U tom bi scenariju cijela dosadašnja ekipa HDZ-ovaca doživjela politički debakl, što nikako ne odgovara ni aktualnom gradonačelniku, ako imamo na umu da zahvaljujući takvom HDZ-u vlada Zagrebom posljednjih 17 godina. Hoće li Esihica zamijeniti HDZ i s Bandićem vladati Zagrebom? Ako je suditi po kampanji koju gradi, Bandić joj nije stran suradnik. Dapače, ne napada ga i ne uzima njegove glasove. Računa na HDZ-ove razočarane birače koji su nezadovoljni dosadašnjom politikom Andreja Plenkovića i koji traže nova lica na političkoj sceni. Ono što će uslijediti nakon izbora vjerojatno će biti hladno otrježnjenje za sve njezine poklonike, jer Esihica i Hasanbegović nisu pokazali kako namjeravaju išta mijenjati na političkoj sceni grada Zagreba. Bojimo se kako dvojac zanimaju nove političke sinekure, ovaj puta na lokalnoj razini, a da suštinske probleme u gradu ne namjeravaju rješavati. 