Ruski ministar vanjskih poslova Sergej Lavrov i američki državni tajnik John Kerry telefonski su razgovarali o normalizaciji stanja u Alepu, objavilo je u nedjelju rusko ministarstvo vanjskih poslova, dok se nastavlja ofenziva režimskih i ruskih snaga na taj sirijski grad. Rusko je ministarstvo priopćilo da je razgovor dvojice političara održan u subotu, kada su ruski borbeni zrakoplovi u velikoj ofenzivi bombardirali pobunjenička područja Alepa. Režimske snage i njihov ruski saveznik nastavljaju u nedjelju vojnu ofenzivu kako bi u potpunosti preuzeli kontrolu nad tim gradom u Siriji, odnosno nad onim njegovim dijelom koji je još u rukama pobunjenika. Od 22. rujna, vojna operacija omogućila je provladinim snagama da pomalo osvajaju teren od pobunjenika, a u bombardiranju njihovih ciljeva poginuli su deseci civila. UN je u nedjelju priopćio da su sirijski civili koji trpe bombardiranja Alepa suočeni s "razinom divljaštva koju ne bi trebalo doživjeti ni jedno ljudsko biće". Koordinator UN-ove hitne pomoći Stephen O'Brien pozvao je na hitnu pomoć kako bi prestala bombardiranja Alepa u kojem se u dijelu pod režimskim snagama nalazi 250.000 osoba. To je "pakao na zemlji", rekao je on. U već ionako katastrofalnom stanju s medicinskom pomoći u pobunjeničkim četvrtima Alepa, u subotu je pogođena najveća bolnica u tom sektoru, drugi put ovaj tjedan. "Zdravstveni sustav sveden je na ništa", rekao je O'Brien, dodajući da se bolnice gađaju jedna za drugom. Pozvao je zaraćene strane da omoguće evakuaciju civila koji trebaju hitnu pomoć. I zalihe hrane i vode vrlo su niske u Alepu, kaže UN. Alep je od 2012. podijeljen na zapadni sektor pod kontrolom  režima i istočne četvrti koje su u rukama pobunjenika. Taj je grad postao ključni front sirijskog sukoba u kojemu je poginulo više od 300.000 ljudi u pet godina. >> Rusi poručili Amerikancima: 'Ne uplićite se u Siriju, to bi dovelo do zastrašujućih tektonskih pomaka' 