Hrvatski ministar vanjskih poslova Miro Kovač gostovao je u Dnevniku HRT-a. Osvrnuo se na jučerašnje prozivanje predsjednice, objasnio kakav je odnos Hrvatske prema ulasku Srbije u EU te komentirao prvih 100 dana Vlade. Na pitanje novinara da komentira jučerašnju predsjedničinu prozivku, koja mu je zamjerila zbog rada hrvatskih veleposlanika u inozemstvu, Kovač je rekao kako u Hrvatskoj nema rastuće fašizacije, da je to sve izmišljotina te kako iza svega stoje "određene interesne skupine". Također, istaknuo je kako predsjednica i on dobro surađuju te se slažu da je Hrvatska tolerantno i napredno društvo koje štiti prava manjina.'Meni strani veleposlanik nije nikada rekao da u Hrvatskoj nešto nije na visokoj razini. Ja im često kažem da smo napredniji od njihovih zemalja', rekao je Kovač.Što se tiče smjena u redovima diplomata, ministar je rekao kako će se raditi isključivo prema pravilima i procedurama. 'Riješili smo pomoćnike sada na temelju novog ustroja, sada rješavamo veleposlanike. Radimo organizirano prema pravilima i procedurama. Dok sam ja ministar nema osveta i revanšizma. Postoje kriteriji, profesionalnost prvenstveno. Time ćemo se voditi pri odabiru novih. Radimo strukturirano, ne kao prošla Vlada. Novih veleposlanika i generalnih konzula bit će 20-ak i to ovog ljeta', najavio je ministar. Osvrnuo se i na kritike da Hrvatska blokira Srbiju pri njezinom ulasku u EU. 'Hrvatska ima poziciju koja je poznata, aktivno pomažemo da se nađe rješenje za napredovanje  Srbije prema članstvu u Europskoj uniji', kazao je Kovač. Na kraju je prokomentirao i prvih 100 dana Vlade po pitanju vanjske politike. 'Mislim da je jasno svima da smo napravili velike iskorake, u odnosima sa susjedima sada prevladava normalan ton. Nema svađa, nikoga ne vrijeđamo. Sad smo formirali upravu za gospodarske poslove i okrećemo se gospodarstvu. Diplomacija u funkciji gospodarstva, želimo u svijetu biti prepoznati i po uvjetima ulaganja u RH. Tu će pomoć i naši diplomati raspoređeni po svijetu', zaključio je Kovač u intervjuu koji je vođen prije nego što je objavljeno da je njegov susret s američkim državnim tajnikom Johnom Kerryjem otkazan.