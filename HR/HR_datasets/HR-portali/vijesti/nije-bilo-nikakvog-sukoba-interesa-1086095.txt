Prvi potpredsjednik Vlade Tomislav Karamarko apsolutno je uvjeren će Povjerenstvo za odlučivanje o sukobu interesa odlučiti da on zbog ugovora tvrtke njegove supruge Ane i njegova prijatelja i lobista MOL-a Joze Petrovića nije u sukobu interesa, kao i u to da će Vlada svoj mandat odraditi do kraja, u što je spreman i kladiti se.  "Povjerenstvo, ja sam uvjeren da će reći istinu, a to je da nije bilo nikakvog sukoba interesa. Mogu li obavljati svoju dužnost? Naravno da mogu, sam sebe sam izuzeo od bilo kakvog odlučivanja oko Ine i MOL-a, ako dođem u poziciju da Vlada bilo što oko toga radi i odlučuje. Do sada nisam bio u toj poziciji. Bilo je nešto neslužbenih razgovora među kolegama, ali i mojih jasno izraženih stavova što mislim o MOL-u, Ini, arbitražama i nacionalnim interesima“, kazao je Karamarko u "Intervjuu tjedna" Media servisa. Moja supruga će dokazati da se za Petrovićevu tvrtku nije bavila pitanjima energetike   Njegova supruga, tvrdi, dokumentacijom koju će dati Povjerenstvu dokazat će da se za Petrovićevu tvrtku nije bavila pitanjima energetike, niti pitanjima oko MOL-a, Ine, već PR-om i svime što ide uz taj posao.  Odbacuje i sumnje oko razgovora koje je on, kao čelnik HDZ-a, imao s mađarskim ministrom vanjskih poslova Peterom Szijjartom u vrijeme kada je njegova supruga ugovorom bila angažirana za lobista MOL-a. "Mi u tom momentu ne pričamo ni o Ini, MOL-u, arbitražama. Ono što je bilo znakovito, a to je ovih dana Szijjarto i izjavio, da s bivšom Vladom nisu imali komunikaciju. Mislim da moramo imati komunikaciju i da ova naša Vlada nikako ne smije nastaviti politiku Zorana Milanovića, koji nas je posvadio baš sa svima. Ali baš sa svima. U jednom momentu je Hrvatska došla u svojevrsnu izolaciju. Prema tome, to je bila tema", kaže Karamarko.  Na primjedbu kako se sve to sada preispituje upravo zbog tog ugovora, prvi potpredsjednik Vlade odgovara: "Pa evo, idemo preispitati zašto sam kad sam imao pet godina dva puta pobjegao iz vrtića? Mislim da je to isto sumnjivo i da se to isto može preispitivati. Možda to isto ima veze s Inom i MOL-om?"  Karamarko ističe i da arbitraža između Hrvatske i MOL-a "ide dalje" te da je Vlada prije nekoliko dana odobrila novac odvjetničkoj kući koja zastupa hrvatske interese. "Dakle, digli smo ruku da se i dalje plaća. No, mogu ponoviti ono što je neki dan rekao i premijer, a prije njega i ja, da dok traje arbitraža mi sa svojim susjedima moramo razgovarati zbog interesa Hrvatske", dodaje, ali i ponovno upozorava da Hrvatska, ako izgubi arbitražu, može izgubiti nekoliko milijardi kuna.  Na ocjenu bivšeg hrvatskog predsjednika Stjepana Mesića, kojemu je Karamarko bio i šef kabineta, a koji je aferu oko ugovora usporedio s Fimi medijom, odgovara kako je riječ o malom osvetničkom pohodu. "On u tom svom malom osvetničkom pohodu mora i takve stvari govoriti. Prema tome, ne planiram ga demantirati, demantirat će ga Povjerenstvo i sve stvari koje će nakon toga uslijediti“, kazao je.  Navodi i kako ni od koga ne očekuje bezuvjetnu potporu, nego da se treba pričekati na odluku Povjerenstva te da neće biti razočaran ako netko od saborskih zastupnika Mosta digne ruku za njegov opoziv, koji je zatražio SDP. "Nisam vezan niti za jednu fotelju. Davao sam i ostavku kad je trebalo davati ostavku, ne moram ništa biti nego samo čovjek koji može svakome u svakom trenutku pogledati u oči. U ovom momentu i budućnosti ću to moći učiniti", poručio je.  Učinit ću sve da Vlada ostane u ovoj konfiguraciji, nisam za nove izbore O daljnjem partnerstvu s Mostom i nagađanjima da će doći do preslagivanja u vladajućoj većini nakon unutarstranačkih izbora u HDZ-u, odgovara kako spekulacije postoje, ali da će sve učiniti "da Vlada opstane u ovoj konfiguraciji, oslonjena na ovaj politički mozaik koji sada imamo".  "No treba reći, ova Vlada će trajati onoliko koliko će HDZ podržavati Vladu, svi drugi mogu iskočiti iz tih kombinacija koji trenutno čine podlogu ove Vlade, ali ako iskoči HDZ onda ove Vlade nema. A mi to ne možemo učiniti. Ako me ljudi pitaju što mislim o novim izborima, nisam za njih jer bi nam oduzeli previše vremena, a gubitak vremena bi bio luksuz u ovim za nas kritičnim i turbulentnim vremenima“, dodao je. Apsolutno smatra, rekao je pritom na pitanje novinarke, da će Vlada mandat odraditi do kraja, a u to je spreman i kladiti se.  Drži da HDZ kao najveća stranka treba imati svoga kandidata na izborima za zagrebačkog gradonačelnika, ali ostavlja mogućnost i da podrži nekog drugog kandidata "ako je kvalitetan“. "Ne govorim za Zagreb, nego za bilo koju poziciju. Mislim da se HDZ i demokratizirao u posljednje četiri godine i otvorio, i u tom smo smislu spremni na sve kombinacije koje su korisne našim građanima“, dodaje.  Apsolutnu potporu dao je banjalučkom biskupu mons. Franji Komarici od kojega je predsjednik Republike Srpske Milorad Dodik zatražio da se javno ispriča zbog propovijedi na misi na Bleiburgu i usporedbe progona Hrvata iz Banja Luke s bleiburškom tragedijom.  "Neka gospodin Dodik kaže koliko se Hrvata vratilo u srpski dio kojemu je on predsjednik, koliko se Bošnjaka tamo vratilo, kako je uopće nastala ta kreacija. Daytonski sporazum je zaustavio borbene aktivnosti, ali nije riješio probleme u BiH", kazao je Karamarko. Ponižavanjem je pritom nazvao to što prilikom boravka predsjednika Sabora Željka Reinera u Republici Srpskoj nije istaknuta hrvatska zastava u trenutku kada je trebao dati službenu izjavu. >> Oporba je obećala pakao, a vjernici će reći – završit će u paklu 