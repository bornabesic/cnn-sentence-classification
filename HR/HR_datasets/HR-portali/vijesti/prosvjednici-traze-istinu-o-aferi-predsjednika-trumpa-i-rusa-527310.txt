Više tisuća prosvjednika nesklonih američkom predsjedniku Donaldu Trumpu okupili su se u nekoliko američkih gradova zahtijevajući istinu o aferi ruskog uplitanja u predsjedničku kampanju 2016. godine. Više desetaka organizacija civilnog društva pozivalo je na veliki mimohod istine u više od 150 gradova zemalja, tražeći osnutak neovisnog i transparentnog povjerenstva istrage o eventualnom dosluhu ruskih dužnosnika i Trumpovih suradnika. Krajem jutra najveći skup održavao se u New Yorku gdje se okupilo oko 3000 protivnika predsjednika Sjedinjenih Država na jugu Manhattana uz povike" Izdajica", "Lažljivac", "Zatvorite ga", prenosi agencija France presse.  Neki okupljeni su držali transparente "Make our planet great again" (Učinimo ponovno naš planet velikim), referirajući se na slogan francuskog predsjednika Emmanuela Macrona nakon izlaska Sjedinjenih Država iz Pariškog sporazuma o klimi. U izjavi na engleskom Macron je preokrenuo slogan Trumpove kampanje "Make America great again" . Demokratski zastupnik u Predstavničkom domu Jerry Nadler je na društvenoj mreži Twitter upozorio na "krizu američke demokracije". U Washingtonu je oko 300 osoba sudjelovalo u tom mimohodu istine. Skupovi se održavaju prije vrlo očekivanog saslušanja bivšeg direktora FBI-a Jamesa Comeya u Senatu. Comeya je Trump smijenio početkom svibnja. Bivši prvi policajac Sjedinjenih Država se nije oglasio nakon smjene koja je izazvala val šoka u Washingtonu. Predsjednik Trump poriče bilo kakvu intervenciju i pritisak na FBI, a negira i bilo kakav dosluh s Moskvom. Istragu je ministarstvo pravosuđa povjerilo Robertu Muelleru, koji je i sam bio bivši šef FBI-a. Povjerenstva kongresa također vode parlamentarne istrage. Manje od 200 osoba okupilo se tijekom jutra ispred Bijele kuće kako bi pružili podršku predsjedniku Trumpu, a nosili su transparente "Pittsburgh, ne Pariz" i "Prvo Amerika", prenosi AFP.