Rusko istražno povjerenstvo priopćilo je u četvrtak da je optužilo za terorizam trojicu osumnjičenika uhićenih nakon napada u podzemnoj željeznici u Sankt Peterburgu 3. travnja u kojemu je poginulo 15 osoba. U okviru istrage o tom bombaškom napadu uhićeno je deset ljudi, podsjeća povjerenstvo u priopćenju. "Trojica njih - Bahram Ergačov, Ibrahimžon Ermatov i Mahmadiusuf Mirzalimov - optuženi su za terorizam (...) i za ilegalno posjedovanje eksploziva i eksplozivnih naprava", dodaje se u priopćenju. Drugi osumnjičenici "bit će optuženi uskoro", navodi isti izvor. "Provodi se temeljita istraga o okolnostima napada", navodi povjerenstvo. Glavni osumnjičenik za napad 3. travnja Akbaržon Džalilov, 22-godišnjak iz Kirgistana, bivše sovjetske republike u srednjoj Aziji, kojega motivi nisu jasni, ubijen je u napadu. Jedan od osumnjičenih za organiziranje napada Abror Azimov, također iz Kirgistana, i brat mu Akram, uhićeni su krajem travnja blizu Moskve i posjedovali su oružje. U pritvoru će biti do 3. lipnja. U danima nakon napada u Moskvi i u Sankt Peterburgu uhićeno je i pritvoreno još osam njihovih suradnika, svi iz srednje Azije. U napadu na podzemnu željeznicu 3. travnja u drugom po veličini ruskom gradu poginulo je 15 ljudi a desetci su ranjeni. Odgovornost za napad preuzela je malo poznata skupina "Bataljun imama Šamila" povezan s Al Kaidom, navodi SITE, američki cenatar za praćenje džihadističkih mrežnih stranica. 