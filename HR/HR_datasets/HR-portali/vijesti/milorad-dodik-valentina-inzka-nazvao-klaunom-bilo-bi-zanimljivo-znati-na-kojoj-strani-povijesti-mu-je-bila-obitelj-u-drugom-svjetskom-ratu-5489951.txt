Političari izu Republike Srpske u utorak su se obrušili uvredama na visokog predstavnika međunarodne zajednice Valentina Inzka zbog njegove ocjene kako je slavljenje protuustavnog dana RS-a 9. siječnja nalik na obilježavanje osnutka NDH a predsjednik RS-a Milorad Dodik je austrijskog diplomata nazvao klaunom te rekao da je simaptizer nacističkih zločina u Drugom svjetskom ratu. Novinskoj agenciji RS-a SRNA Dodik je kazao kako je ovom usporedbom Inzko zapravo pokazao da "pripada onima koji su u vrijeme NDH podržavali tu zločinačku tvorevinu" i time potaknuo  sumnju "kako on i danas gaji simpatije prema toj zločinačkoj tvorevini". "Bilo bi zanimljivo znati na kojoj strani povijesti mu je bila obitelj u Drugom svjetskom ratu", kazao je Dodik koji je zaključio kako je Inzko "izigravajući klauna od međunarodne zajednice u BiH pravi cirkus". Iz Srpske demokratske stranke (SDS) i Partije demokratskog progresa (PDP) koje su oporba Dodikovj vlasti u RS reagirali su na sličan način. Iz SDS-a su poručili  kako je Inzkova usporedba "neprihvatljiva i bezobrazna" a iz PDP-a su se oglasili traženjem isprike zbog te usporedbe. "Tražimo da se pod hitno ispriča građanima RS-a. Nikada nećemo dopustiti da o RS-u tako govori i uspoređuje je sa zločinačkom NDH", kazao je predsjednik PDP-a Branislav Borenović.