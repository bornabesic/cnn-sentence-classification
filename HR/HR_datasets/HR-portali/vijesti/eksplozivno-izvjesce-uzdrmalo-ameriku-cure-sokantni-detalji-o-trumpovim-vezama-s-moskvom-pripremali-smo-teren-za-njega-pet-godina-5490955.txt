Dok je Amerika u utorak navečer iščekivala oproštajni govor svog predsjednika Baracka Obame, koji s vlasti silazi 20. siječnja, najmoćniju državu svijeta počeo je potresati skandal s potencijalno dalekosežnim posljedicama koji se tiče nadolazećeg predsjednika Donalda Trumpa. U jeku javnih polemika i turbulentnih zbivanja oko optužbi da je Rusija imala utjecaja na američke izbore i Trumpovu pobjedu pojavili su se detalji izvješća koje je sastavio jedan bivši britanski obavještajni operativac iz kojeg proizlazi da su ljudi iz Trumpove kampanje imali dubinske kontakte s Rusima, ali i da su se Rusi domogli informacija koje bi osobno mogle kompromitirati samog budućeg predsjednika SAD-a. Riječ je, kako se navodi u izvješću, o informacijama kojima je ruska strana u stanju ucjenjivati Trumpa. Izvješće kola novinskim redakcijama i političkim krugovima već neko vrijeme, ali osim tek poneke reference na njegovo postojanje do sada na vidjelo nisu izlazili nikakvi detalji. U utorak navečer o njemu su počeli izvješćivati svi vodeći mediji, dok je Buzzfeed, uz dužnu ogradu da informacije nisu uspjeli verificirati, objavio kompletan dokument na 35 stranica. Kako piše The Guardian, utjecajni republikanski senator John McCain osobno je primjerak dokumenta predao početkom prosinca direktoru FBI-a Jamesu Comeyju. Riječ je o seriji izvještaja o povezanosti Trumpa i njegovih ljudi s Rusijom koje je sastavio spomenuti bivši britanski obavještajac, koji trenutno radi kao privatni konzultant, ali za kojega izvori iz američke administracije svim vodećim medijima tvrde da se tijekom svoje karijere uvijek pokazao vjerodostojnim izvorom. - Riječ je o osobi koja je uvijek bila pouzdana, pedantna i jako dobro informirana, s reputacijom čovjeka s jako velikim brojem kontakata u Rusiji, kazao je neimenovani izvor za The Guardian. U nekim se dijelovima izvješća, na kojima stoji da su izrađena od 20. lipnja do 20. listopada 2016. godine, precizno predviđaju neki događaji koji su se doista kasnije zbili, navodi The Guardian. U jednom se dijelu, navodno napisanom u lipnju 2016., tvrdi da je Kremlj pripremao teren, podržavao i pomagao Trumpa najmanje pet godina s ciljem da preko njega izazove 'pukotine i podjele u zapadnom savezu'. Tvrdi se da je Trump odbio 'razne unosne nekretninske poslove koji su mu bili ponuđeni u Rusiji', a koji su pretežno bili povezani s održavanjem Svjetskog prvenstva u nogometu 2018. godine, ali se dodaje da su 'on i njegov uži krug suradnika prihvatili redoviti priljev obavještajnih podataka iz Kremlja o njegovim političkim rivalima, kako iz Demokratske, tako i iz drugih stranaka'. Najeksplozivnija tvrdnja u izvješću glasi da je krovna ruska obavještajna služba FSB o samom Trumpu prikupila dovoljno kompromitirajućih informacija da ga može ucjenjivati. Neke od kompromitirajućih informacija potječu od studenoga 2013., kada je Trump boravio u Moskvi radi izbora za Miss Universe. Spominje se i da je uhvaćen u 'seksualnim perverzijama' tijekom svog boravka u Moskvi i Sankt Peterburgu i to u društvu osoba koje mu je smjestio ili je nadzirao FSB. U drugom dijelu izvješća, izrađenom 19. srpnja prošle godine, navodi se da je poduzetnik Carter Page, kojega je Trump postavio za jednog od svojih vanjskopolitičkih savjetnika, u srpnju 2016. bio na tajnom sastanku s Igorom Sečinom, moćnim direktorom državnog naftnog konglomerata Rosnjefta i bliskim suradnikom Vladimira Putina. Page se navodno također tada našao i s Igorom Divjekinom, policijskim dužnosnikom s obavještajnim zaleđem, koji ga je navodno upozorio da Rusi imaju 'kompromat' protiv Trumpa. Dva mjeseca kasnije, američki su mediji počeli izvještavati o ovim sastancima, pozivajući se pritom na obavještajne izvore, a pritom se pisalo i da je Page bio pod prismotrom FBI-a. On je, inače, vrlo glasan pristaša Putina, a u srpnju prošle godine u Moskvi je održao i jedan govor u kojemu žestoko napada zapadnu politiku prema Rusiji. U to vrijeme je odbio reći je li se ondje sastajao s ruskim dužnosnicima, a u rujnu je takva izvješća odbacio kao 'smeće'. U međuvremenu, The Guardian doznaje da je FBI tijekom prošlog ljeta podnio zahtjev specijalnom sudu za inozemni obavještajni nadzor (Fisa) za izdavanjem naloga za praćenje četiriju osoba iz Trumpova predizbornog tima koje se sumnjičilo za nedozvoljene kontakte s ruskim dužnosnicima. Specijalni je sud zahtjev odbacio zahtijevajući da FBI suzi fokus, a nalog je u konačnici izdan tijekom listopada, ali zasad nema informacija tko je i je li itko praćen te je li sve rezultiralo istragom ili je sve ostalo na 'njuškanju'. Mjesec dana nakon Trumpove izborne pobjede, Page je ponovno viđen u Moskvi. Rekao je da se ondje sastao s 'vodećim poduzetnicima i misliocima', a istragu o ruskom utjecaju na izbore nazvao je lovom na vještice. U još jednom dijelu izvještaja bivšeg britanskog obavještajca, sastavljenom u srpnju, navodi se da su članovi Trumpova izbornog stožera, koji je svojedobno vodio nekadašnji konzultant proruskih političara u Ukrajini Paul Manafort, znali da će doći do hakerskih napada na Demokratsku stranku te da su Rusima zauzvrat obećali ne baviti se temom ruske aneksije Krima u kampanji. - Složili su se da u prvi plan treba istaknuti angažman Amerike i NATO-a na obrani baltičkih država i istočne Europe kako bi se skrenula pažnja s Ukrajine, navodi se u izvještaju. Samo nekoliko dana kasnije, Trump je održao govor u kojemu najavljuje mogućnost da njegova administracija prizna rusku aneksiju Krima, a također je otvoreno pozvao Ruse da hakiraju emailove svoje protukandidatkinje Hillary Clinton. U kolovozu su ljudi iz Trumpova stožera intervenirali u nacrt službenog izbornog programa Republikanske stranke kako bi uklonili iz njega poziv na pomoć Ukrajini u borbi protiv proruskih pobunjenika na istoku te države. Manafort je tijekom kolovoza dao ostavku na mjesto šefa Trumpova izbornog stožera koji se zatim postupno distancirao od Pagea. No, Trumpove lijepe riječi za Putina i obrana poteza Moskve u Ukrajini i Siriji ostali su konstanta njegove kampanje, a s time je nastavio i nakon izborne pobjede. Manafort je odbacio da je tajno povezan s Moskvom tvrdeći da ga žele ocrniti ljudi iz kruga Hillary Clinton. CNN je u utorak izvijestio da FBI još uvijek, oko mjesec dana nakon što je Comey od senatora McCaina dobio papire, istražuje njihovu vjerodostojnost. Istovremeno, CNN je napomenuo da je sažetak ovog izvješća uvršten u tajni izvještaj o ruskom utjecaju na američke izbore koji su šefovi američkih obavještajnih službi prošlog tjedna na odvojenim sastancima predstavili Baracku Obami i Donaldu Trumpu. Pojavljivanje ovih papira samo deset dana uoči Trumpove inauguracije i dan prije njegove dugoočekivane konferencije za novinare, prve od srpnja prošle godine, potencijalno je eksplozivno, ocjenjuje The Guardian. Ipak, iako Amerikanci hvale bivšeg britanskog obavještajca koji je sastavio izvješće, valja napomenuti da u papirima ima i nekoliko grešaka. Tako se u jednom dijelu spominje moskovsko predgrađe Barvika za koje se tvrdi da je 'rezervirano za rezidencije vodećih dužnosnika i njihovih bliskih suradnika', no u stvarnosti, iako je doista riječ o vrlo skupom naselju, nema nikakvih restrikcija na vlasništvo na tom teritoriju. U papirima se na jednom mjestu također navodi ime jedne banke navodi s tipfelerom. The Guardian piše da FBI obično javno ne komentira protuobavještajne istrage koje su u tijeku, ali navodi da je savezna policija pod žestokim pritiskom Demokratske stranke i dijela republikanaca da učini nešto prije inauguracije. Neki kao argument za potrebu takvog djelovanja vide u činjenici da je šef FBI-a Comey samo 11 dana prije izbora, također protivno praksi, izašao u javnost s objavom novih istražnih radnji oko spornih emailova Hillary Clinton, što ju je, smatraju mnogi njezini pristalice, koštalo pobjede. Izvještaj čiji su detalji sada procurili bivši britanski obavještajac izradio je kao 'opozicijsko istraživanje', što je uobičajena praksa u američkim izbornim kampanjama. Prvo su ga naručili Trumpovi protivnici u Republikanskoj stranci, a kasnije i demokrati, no sam autor je, kako navodi The Guardian, bio zaprepašten podacima do kojih je vidio da je jedan primjerak izvještaja i on poslao FBI-u, ali zasad nije poznato kome kao ni je li FBI išta poduzeo nakon toga. Donedavni lider demokrata u američkom Senatu Harry Reid referirao se na taj izvještaj u jednom svojem govoru u kojem je napao šefa FBI-a Comeyja zbog objave da proširuje istragu protiv Hillary Clinton dok, kako je rekao, 'sjedi na eksplozivnom materijalu o Trumpovoj povezanosti s Rusijom'. Drugi demokratski senator Ron Wyden u utorak je, prije nego su detalji izvješća počeli curiti u javnost, na saslušanju u senatskom odboru za obavještajna pitanja Comeyja bombardirao pitanjima o tome je li FBI slijedio tragove koji ukazuju na kontakte Trumpove kampanje s Rusijom. - Je li FBI istražio tu povezanost?, upitao je Wyden. - Nikada ne bih javno komentirao istrage, odgovorio mu je Comey. The Guardian javlja da mu je potvrđeno da je sporni izvještaj došao u Comeyjeve ruke početkom prosinca. Senator McCain je dobio informaciju o postojanju papira preko posrednika iz jedne zapadne države, američke saveznice. Poslao je u tu državu svog izaslanika koji se sastao s izvorom, a zatim je osobno odlučio kompletan materijal na sastanku u četiri oka 9. prosinca predati Comeyju. Dokumenti su u međuvremenu došli i u ruke dužnosnika Obamine Bijele kuće. McCain navodno nije donio prosudbu o kredibilitetu samog materijala, ali ga je imao potrebu odnijeti Comeyju zbog činjenice da mu je autor vrlo kredibilan. Senatski odbor za oružane snage, na čijem je čelu McCain, prošlog je tjedna pokrenuo istragu o ruskim hakerskim napadama tijekom izborne kampanje, a sljedećih se dana očekuje i konačno izvješće američkih obavještajaca o ruskoj umiješanosti. Trumpova suradnica i šefica njegove kampanje Kellyanne Conway rekla je da ništa iz izvještaja nije potvrđeno te da ona pojma nema da je Trump dobio sažetak izvještaja na nedavnom sastanku sa šefovima obavještajnih službi. Sam Trump je na Twitteru velikim slovima napisao da su sve ovo 'lažne vijesti - totalni politički lov na vještice'.