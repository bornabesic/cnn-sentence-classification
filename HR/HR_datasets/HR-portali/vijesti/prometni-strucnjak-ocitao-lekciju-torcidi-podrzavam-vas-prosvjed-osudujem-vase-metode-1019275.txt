Otvoreno pismo Torcidi od prometnog stručnjaka nakon što su napravili zastoj na naplatnim kućicama u Lučkom plaćajući kovanicama HNS, takozvani ‘Hrvatski nogometni savez’, zloćudni je tumor na hrvatskom tijelu, koji temeljnim nepoštenjem i profitno usmjerenim favoriziranjem jednog kluba, odnosno interesnih skupina, ne dovodi u pitanje samo postojanje nacionalne lige, nego i nogometnog sporta u Hrvatskoj uopće. Stvarajući opasne nacionalne podjele Sjevera i Juga udara u nacionalne interese, pa je krimen cjelokupne situacije još više u državnom vrhu, aktualnom i prethodnima, koji tolerira, pa i generira ovakvo stanje. Stoga u osnovi podržavam prosvjed Torcide, premda u našim nogometnim ‘bespućima’ nitko nije bez grijeha, niti sto posto čist. Jasno to pokazuje metoda prosvjeda kojom se želi doći do cilja, perfidnim, višestruko štetnim blokiranjem najvažnije hrvatske prometnice, koji je za najveću osudu. Hrvatska ima problema preko glave, prometno nas blokiraju, svatko iz svog interesa, Bruxelles štetnim normativom, Ljubljana perfidno. Najviše pate građani. Nemojmo još sami sebi stvarati nove probleme. Mnogi naši manji poduzetnici, koje uništavaju trgovački mastodonti, ne plaćajući im robu ili ih uklanjaju s polica ako aktiviraju odgođeno plaćanje, u vrijeme kad ste blokirali najvažniji dio autoceste A1, putovali su iz poslovnih razloga. Neki su mi se ogorčeno javili. Da, trebaju raditi i subotom kako bi poslovno opstali! Što su vam oni skrivili i zašto, opravdano prosvjedujući, ali na užasan način, situaciju im činite još gorom? Ta je prometnica i u funkciji turizma. Mnogi su nakon Uskršnjih blagdana uzeli tjedan godišnjeg odmora, a subota je dan povratka, pogotovo ako ste s daljih destinacija. Što je sa svim ostalim građanima koje ste maltretirali svojim postupkom? S kojim pravom? Sto puta sam rekao, svaka je blokada prometnica iznimno štetna te ima značajke terorizma. Ovakva neprirodna blokada može izazvati i tragične ekscese na licu mjesta, ali daleko je opasnije što neprirodno zaustavljena vozila potom često jure kako bi nadoknadila izgubljeno, vozači su razdraženi, pa rizici tragičnih nesreća (primjerice da pogaze djecu) deset puta su veći. Reagirao sam u svakoj sličnoj situaciji, čineći ono što neshvatljivo i neodgovorno propuštaju u Vladi i resornim ministarstvima, pa ožalošćen vašim ‘udarcem ispod pojasa’, podučit ću vas o dvije temeljne vrste blokade prometnica: Prva je izravna, fizička ili regulatorna, bez posrednih metoda. Tako je krajem kolovoza 1990. počeo Domovinski rat, tako su 2013. seljaci blokirali ceste: Postoje i perfidne blokade, kakvu nam rade ‘prijatelji’ Slovenci. Oni također skeniraju i kontroliraju ‘najsitnijim kovanicama’. Stoga me posebno žalosti što se posegli za metodom iz tog arsenala, pogotovo što ste najavili da ćete je proširiti i na turističku sezonu. Nemojte slučajno! Sjetite se najave zagrebačkih taksista da će zbog svojih, dijelom opravdanih razloga, blokirati promet u širem području Zagreba. Nakon neshvatljivog i neodgovornog muka Ministarstva prometa i MUP-a, izišao sam s javnim priopćenjem i izjavama, izloživši se na više načina: Potom sam imao niz ‘ugodnih’ sastanaka s njihovim predstavnicima te im objasnio kako je njihova akcija duboko štetna i opasna, jer neopravdano maltretira građane. Najštetnija upravo za njih, jer i oni koji ih podržavaju okrenuli bi se protiv njih. Odreagirali su izvrsno, umjesto najavljenog, prosvjedno su počeli besplatno prevoziti građane. Što bi se desilo da sve šaltere za kupnju karata bilo kojeg kluba, pred važnu utakmicu, organizirano blokira skupina, plaćajući karte vrećicama najsitnijih kovanica? Dakle, promijenite taktiku prosvjeda, a prikupljene sitne kovanice, pozvavši medije kako biste objasnili razloge, poklonite Caritasu! Velik je problem u neshvatljivoj, neodgovornoj pasivnosti Ministarstva prometa i MUP-a. Najave blokada prometnica, u bilo kojem obliku, izravnom ili perfidnom, treba sasjeći u korijenu. 