– Ne mogu biti takav mastermind koji upravlja tuđim životima tako da su spremni ne jedan, nego nekoliko ljudi raditi to za što ih se optužuje da bih ja bio razmetljivi i bogati pojedinac – kazao je Nadan Vidošević danas po završetku ročišta na zagrebačkom Županijskom sudu gdje je njemu i njegovim suoptuženicama počelo suđenje zbog afere HGK – Remorker. Svi su zanijekali krivnju, a tereti ih se za izvlačenje oko 36 milijuna kuna iz HGK. Vidošević je, obraćajući se novinarima, kazao da on nema saznanja da se iz HGK izvlačio novac, a tvrdi da je iz spisa razvidno i kako su svi poslovi koji su tužiteljstvu sporni, obavljeni. Kako tužiteljstvo u optužnici navodi i da Vidošević i njegova obitelj imaju oko 39 milijuna kuna nesrazmjera između prihoda i rashoda, Vidošević se dotaknuo i svog imovnog stanja. – Vi ste dobili dojam iz svega što se događalo zadnjih godina da sam ja silno bogat čovjek i da ću jako teško skupa sa svojom obitelji dokazati kako sam stekao tu imovinu. A zapravo to će u ovom slučaju biti najlakše. Jer sva je moja imovina u Hrvatskoj. Svi moji prihodi su u Hrvatskoj. Mi živimo u zemlji gdje vas doista mogu optužiti bez dokaza, a onda se postupak vodi godinama. To uništava život vama i vašoj obitelji. To ne govorim radi sebe, već radi svih nas. Živimo u zemlji koja je prepuna problema, a još se uvijek bavimo ovakvim stvarima, koje su u stvari skretanje pozornosti s problema – rekao je Vidošević. Na koncu je iznio i svoj pomalo filozofski stav o svom imovnom stanju koje je sažeo u nekoliko rečenica: – Za hrvatske prilike se smatram dobro situiranim. Ne samo za hrvatske, već uopće, smatram se dobro situiranim čovjekom. Mislim da to nije sramota kada imate skoro 60 godina i kada ste svojim radom i svojim sposobnostima nešto napravili u životu. Mislim da to nije krimen. Imati nije grijeh. To je prva i osnovna stvar. Grijeh je steći nešto nelegalno. A za to ne možete nekog samo etiketirati već to trebate i dokazati. Inače, u svom uvodnom govoru tužiteljstvo je navelo da će dokazati navode optužnice, dok su obrane ustvrdile da će dokazati kako optužnica nije utemeljena.  >> Vidoševiću suđenje ovaj tjedan: 'Ako radite nešto dobro, onda završite na sudu' 