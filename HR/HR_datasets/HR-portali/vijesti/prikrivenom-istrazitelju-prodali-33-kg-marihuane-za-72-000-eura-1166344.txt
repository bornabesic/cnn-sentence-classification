Općinsko državno odvjetništvo u Zagrebu donijelo je rješenje o provođenju istrage  protiv šest osoba, od kojih su dvije u bijegu, zbog zloporabe droge. U međuvremenu, sudac istrage zagrebačkog Županijskog suda odredio im je jednomjesečni istražni zatvor. Četvorici dostupnih; Nikoli Paliću, Josipu Brkiću, Isufu Kadriju i Feimu Sinaniju zbog opasnosti od ponavljanja djela, dok je Webiju i Rezmiju Emruliju, inače braći, istražni zatvor određen i zbog opasnosti od bijega. Sumnja se da su se njih šestorica, od 16. studenog 2016. do 26. travnja 2017. na širem području Zagreba organizirali nabavku i  preprodaju marihuane.  Drogu su nabavljali od  za sada nepoznatih osoba te su je dalje preprodavali, no ono što nisu znali je i da je jedan od kupaca prikriveni istražitelj.  Njemu je Palić, kako se sumnja, 29. studenog 2016. u Zagrebu prodao oko  kilogram marihuane za 2800 eura, a dobiveni novac su osumnjičenici podijelili među sobom. Još kilogram marihuane, za istu cijenu Palić je prikrivenom istražitelju prodao 25. siječnja 2017., nakon čega je dogovorena i ozbiljnija kupnja. Taj se put radilo o 33 kilograma marihuane, a  cijena  je bila 72.000 eura. Kupoprodaja je bila zakazana za 25. travnja na  parkiralištu jednog zagrebačkog trgovačkog centra, a kada je obavljena, dva  su osumnjičenika uhićena odmah, dva naknadno, a dva su uspjela pobjeći policiji.  Kadri se sumnjiči i da je od 15. veljače do 2. ožujka 2017. u šest  navrata prodao i najmanje 250 grama heroina, a prodavao ga je po cijeni  od  150 do 200 eura. Palić se još sumnjiči i za preprodaju duhana i cigareta. 