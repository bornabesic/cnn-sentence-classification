Zamjenik predsjednika HDZ-a Milijan Brkić objavio je na Facebooku da se neće kandidirati za predsjednika HDZ-a na predstojećim unutarstranačkim izborima na kojima će članstvo birati nasljednika Tomislava Karamarka.  "U nekoliko navrata, a na pitanje medija i javnosti, rekao sam kako ću odluku o svojoj kandidaturi za predsjednika HDZ-a, donijeti do kraja tjedna pa s ciljem dosljednosti, vjerodostojnosti i pravovremenog informiranja javnosti smatram potrebnim izvijestiti vas kako se neću kandidirati za časnu dužnost predsjednika Hrvatske demokratske zajednice. Svojoj stranci i našoj Hrvatskoj mogu bolje pridonijeti na drugi način", napisao je Milijan Brkić.  Njegov status prenosimo u cijelosti:  "Ponosan sam na demokratske procese u HDZ-u, radosno i pun optimizma gledam u budućnost. Pozitivne promjene koje smo pokrenuli nitko ne može zaustaviti. Svatko od nas treba pridonijeti u segmentu kojeg najbolje poznaje. U nekoliko navrata, a na pitanje medija i javnosti, rekao sam kako ću odluku o svojoj kandidaturi za predsjednika HDZ-a, donijeti do kraja tjedna pa s ciljem dosljednosti, vjerodostojnosti i pravovremenog informiranja javnosti smatram potrebnim izvijestiti vas kako se neću kandidirati za časnu dužnost predsjednika Hrvatske demokratske zajednice. Svojoj stranci i našoj Hrvatskoj mogu bolje pridonijeti na drugi način. Svojim predanim radom pridonosit ću boljitku stranke kao izabrani zamjenik predsjednika HDZ-a. U ovim vremenima, iznimno je važno PREPOZNATI VRIJEME, biti SVOJ i biti ODGOVORAN. Veliki sam optimist i uvjeren sam kako ćemo na predstojećim parlamentarnim izborima dobiti povjerenje birača našim radom, integritetom, kredibilitetom, autentičnošću i zajedništvom. Želimo pokazati i dokazati da je HDZ PRAVI ODABIR. Preuzmimo ODGOVORNOST na svim razinama bez obzira na trenutne funkcije. Budimo mudri i svi djelujmo zajedno jer nitko nije bolji i nitko nije lošiji. Sada je vrijeme da svi damo najbolje od sebe i krenemo u nesebičnu bitku za napredak jedine nam Hrvatske i zajedno se borimo za bolji život našeg naroda", napisao je Brkić na Facebooku.  