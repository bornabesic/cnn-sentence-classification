Za proslavljenu tenisačicu Ivu Majoli ovaj je prosinac donio pravu božićnu bajku. Kada se već činilo da će vjerovnici njezin teniski centar na Cmroku odvesti u stečaj, kao Djed Mraz pojavio se Nenad Končar, sin jednog od najbogatijih Hrvata Danka Končara, i uplatio 37,8 milijuna kuna. Račun sportskog kluba tenisačice odmah je odblokiran, a mediji su se raspisali o poslovnoj suradnji dvije poznate obitelji, Majolijevih i Končarevih. “Do neba sam zahvalna obitelji Končar, oni su mi potvrdili da postoje dobri ljudi. Zato vjerujem da ćemo zajedno napraviti još puno dobrih stvari”, kaže Iva Majoli dok razgovaramo u zagrebačkom predstavništvu obitelji Končar, modernoj vili na Tuškancu u kojoj je sve novo i luksuzno osim nekog nezgrapnog namještaja iz socijalističkih vremena. Od sada će Tenis centar Ive Majoli, jedan od ljepših u ovom dijelu Europe, zajednički voditi tenisačica svjetskoga glasa i uglađeni poslovni čovjek Nenad Končar, čija je tvrtka Kermas energija d.o.o. podmirila dugovanja bankama. Svatko od njih ima 50 posto udjela, a ovom poslovnom transakcijom Ivi Majoli su odblokirane i sve njezine milijunske nekretnine. Do suradnje nije došlo preko noći, Ivina prijateljica Lena Končar očito je animirala i ostale članove obitelji, Iva je vodila razgovore s Dankom i Nenadom, a Končarevi su našli interes investirati gotovo pet milijuna eura. “Ima tu, naravno, ovih i onih detalja”, kaže Nenad Končar, uz najavu mogućeg proširenja suradnje i na hotel Medena u Trogiru, koji je u vlasništvu Končarevih. “Igram li tenis? Nešto igram, iako nisam bogzna što. Igra i tata, ali ja sam bolji u stolnom tenisu. Živio sam u naselju gdje je bio Šurbek i igrao s njegovim sinom”, govori Končar, dan prije nego što je otputovao prvo u London, a zatim u Kinu. Pun je hvale za svoju novu poslovnu suradnicu. “Pa tko ne zna za Ivu Majoli”, kaže. Planova je mnogo kako bi Tenis centar na Cmroku ponovo postao mjesto gdje će se okupljati zaljubljenici u sport, poslovna elita koja voli tenis, ali i djeca koja žude za sportskom karijerom. Spominje se i gradnja novog apartmanskog hotela, a turniri će se opet igrati na terenima koje je obožavao i prvi hrvatski predsjednik, dr. Franjo Tuđman, koji je tamo katkad igrao i s Ivom. O usponu i padu Ive Majoli napisano je bezbroj tekstova. Ova vrhunska sportašica, sigurno među desetak najuspješnijih koje smo imali, s 14 godina započela je profesionalnu karijeru u tenisu i osvojila osam turnira, među kojima 1997. i Roland Garros. Godinu dana prije bila je četvrta na svijetu na WTA listi, a posljednji turnir odigrala je prije 12 godina. Njezinim stopama, kako se čini, mogla bi i kćerka Mija, koju sada treniraju Ivin otac Stanko i brat Dado. “Mija voli tenis i cilj joj je biti bolja od mene. To je mukotrpan put, ali uvjerena sam da se može do uspjeha ako se ima volje i želje. Potrebna je, naravno, i sreća.” Gary M Prior/Allsport / Getty Images Martina Hingis (L), Iva Majoli (D)   Otkako je završila profesionalnu karijeru i u poduzetničkim je vodama, Iva Majoli je 2004. na najatraktivnijoj lokaciji u Zagrebu preuzela vođenje teniskog centra. Njezin brat Dado kaže da se radilo o investiciji čiji je najveći dio pokriven kreditom. “Ideja je bila napraviti klub u kojem će se održavati turniri, škola za djecu, sagraditi hotel, a cijela ta priča bila je koncept male akademije. Pokrenuli smo turnir, ali došla su vremena kada se to jednostavno više nije moglo financirati”, govori Iva. Famozni švicarci, koji su u crno zavili mnoge Hrvate, učinili su to i njezinoj obitelji. “Rate su postale neizdržive i mi ih više nismo mogli vraćati, kao i puno ljudi u ovoj zemlji.” Mnogo toga još nije išlo na ruku poslovanja glamuroznog teniskog centra, postojali su problemi i s restoranom, pa je poslovanje iz dana u dan bilo sve teže i neizvjesnije. Do dolaska Končarevih. “Mi, naprosto, nismo bili krivi za sve to. Nismo trošili novac tvrtke, nego je splet okolnosti bio takav da je nismo mogli spasiti”, tvrdi Dado Majoli. “Svakom se to može dogoditi”, kaže i Nenad Končar, uz dodatak da je riječ o fantastičnom mjestu s fantastičnim imenom. “Svi smo uživali u Ivinim pobjedama, kao i Janičinim. Osjećao sam se kao da sam pobjeđujem”, govori mladi poduzetnik, inače doktor znanosti, direktor hotela Medena, dok je njegov otac prokurist tvrtke koja je investirala u teniski centar. Mediji nisu štedjeli Ivu, mnogo je toga bilo napisano, a kao da se osjećalo zadovoljstvo što je upala u financijske probleme. “Kod nas se ionako brzo sve zaboravlja, pa i to što su sportaši napravili za ovu zemlju. Mislim da sam uz Janicu, Blanku i Sandru Perković naša najuspješnija sportašica. U prijašnjjim vremenima puno se davalo i poklanjalo, a ja nisam bila od onih koja bi nešto tražila”, nadovezuje se Iva. “Ja nikoga ne diram i isto tako bih željela da se i mene pusti na miru, da živim, radim, pokrećem projekte i odgajam  dijete.” Novi početak na Cmroku očito veseli i Majolijeve i Končareve. “Moje je veliko zadovoljstvo biti partner s obitelji Končar”, govori Iva i najavljuje ambiciozne planove. “Voljela bih da gore bude jedan apartmanski hotel kako bi cijela priča dobila na težini, da se stvori prostor po svjetskim standardima. Zagreb ima za to predispozicije jer je Hrvatska postala jedna od top-destinacija. Dolaze i vlasnici luksuznih restorana koji su zainteresirani za poslove, Zagreb i Hrvatska postali su svima zanimljivi.” Osim u brodogradnji, Končarevi su sve prisutniji i u turizmu. Investicije s terenima u Istri nisu slavno završile i epilog je na sudu, a u međuvremenu su sagradili marinu u Trogiru te investirali u Medenu. “Mi smo se i prije bavili hotelskim biznisom i kada je neka lokacija izuzetno dobra, kao Medena i Tenis centar Majoli, zainteresirani smo za posao, tvrdi Danko Končar. Tako Končar mlađi smatra da ima smisla i na Cmroku razvijati vrhunski turizam uz sportske sadržaje. Za sam hotel obitelj Majoli je već napravila neke planove, dok Končarevi tek najavljuju da će se oko toga više angažirati. Postoje razne kombinacije, a Iva spominje model koji se primjenjuje i u svijetu, gdje uz vrhunske sportske terene idu i vrhunski restorani i hoteli. “Svi smo tu da počnemo raditi na jednoj takvoj svjetskoj priči.” Boris Kovačev / HANZA MEDIA Iva Majoli s Anom Konjuh   Iva Majoli govori da su se mnogi više bavili svim drugim stvarima oko je, a najmanje sportom. “Kada sam s mojim curama Donom Vekić i Anjom Konjuh putovala po turnirima, govorile bi mi kako ne mogu vjerovati da se moje ime u sportskom svijetu toliko cijeni, a kod nas je druga situacija. Imamo mnogo dobrih ljudi, ali i onih jako jalnih, pa su neki čekali taj 7. prosinac da odem u bankrot. Na njihovu žalost, obitelj Majoli ide dalje.” “Nikome ništa ne zamjeram, pozitivna sam osoba i živim svoj život. I u najtežim situacijama ostajala sam pozitivna, vjerujući da će se nešto dobro dogoditi. Eto, tako je bilo i sada, tenis je bio i ostao na prvome mjestu u mom životu.” Kada je i prekinula s tenisom i okušala se u drugim stvarima, često joj nije išlo najbolje, ali i na taj period svojega života Majoli želi gledati pozitivno. “Nije mi sve polazilo najbolje, priznajem. Ali svatko ima pravo na pogrešku i to je život. Bitno je iz svega izvući pouku.” Iva je uvjerena da će cijela ta priča sada krenuti bolje nego ikada. “Niti se igdje guram, niti me ima na događajima, niti se želim previše pojavljivati u javnosti. Nema nikakvih razloga za negativu koja se stvorila oko mene.” Kako je doživjela mnoge napise po novinama koji često nisu bili afirmativni. “Nije da su me previše pogađali, ali nije ugodno kada čitaš laži o sebi, pogotovo kada imaš malo dijete.” Za Končareve, koji su prije svega poslovni ljudi, investicija na Cmroku ima daleko manje nula od onih po kojima su poznati u svijetu i kod nas. Kada sam Nenadu to spomenuo, dobrodušno se nasmijao podsjećajući koje su brojke investicija u brodogradnji. “Što, naravno, ne znači da nismo ozbiljno i promišljeno ušli i u ovaj posao.” Razgovarali su i o proširenju suradnje u Trogiru, gdje također postoje velike mogućnosti za sportski turizam. Medena je prošla predstečajnu nagodbu i Končarevi su platili gotovo 13 milijuna eura te sada slijedi faza preuređenja hotela. “Želimo vratiti dio starog sjaja, a turizmu u Hrvatskoj dobro ide”, govori Končar. Iva Majoli smatra da je moguće i u Medenoj napraviti teniski kamp, organizirati neke događaje i mečeve. “Široki krug ljudi iz svijeta sporta koje poznajem i jednako tako širok krug ljudi iz svijeta biznisa koje poznaje obitelj Končar mogu nam itekako pomoći u mnogim projektima. Srčani smo i pozitivni i jedni i drugi i kada se spoji sportska strana s poslovnom, to je idealna i dobitna kombinacija. Objašnjava da i u vrijeme dok je podizala kredit nije mnogo razmišljala o onoj poslovnoj strani, što se pokazalo u konačnici velikim problemom. “Išli smo srcem, a sada je idealno da je u našu obitelj došao netko tko sve gleda s poslovne strane.” Optimističan je i Končar. “Ivino ime privlači mnoge. Razmišljamo organizirati i neke besplatne tjedne da se djeca upoznaju s tenisom. Smatramo da sada, kada više nema dugova, Tenis centar ne bi trebao gubiti novac. To nam je najvažnije, a postoje i razvojni planovi koji imaju predviđenu dobit koja može biti dobra, ali ovisi i o drugim okolnostima koje se ne mogu uvijek kontrolirati. Ali, sve ima smisla.” Iva za teniske terene na Cmroku zna još iz vremena kada je aktivno igrala tenis i bilo je to mjesto gdje se uvijek dobro osjećala. “Kako se moja karijera približava kraju, bilo mi je potpuno normalno krenuti u taj projekt. U posao koji znam, a to je tenis i klub. Godinama su se slagale točkice da ga mogu otkupiti.” Kaže da su stalno dolazile i nove muke, pa nikako nije stigla uživati u klubu za koji se toliko borila. Sada je znatno opuštenija i opet puna želje da nastavi s poslom koji toliko voli. “Bilo mi je, naravno, olakšanje kada je gospodin Končar ušao u ovu priču.” Je li ova investicija na Cmroku tek početak prodora Končarevih u Zagreb. “Mi u nešto investiramo, podignemo vrijednost, ali to ne znači da ćemo zauvijek biti i vlasnici. Ne postoji misao ‘što ćemo dalje kupiti’, nego je i cilj mog oca Danka uvijek bio dignuti vrijednost nečemu i dalje prodati. Tako smatramo da se i vrijednost Tenis centra Majoli zajedničkim naporom može podići.”   O dojmu Končarevih za poslovanje u Hrvatskoj Nenad naglašava da bi njegov otac Danko možda dao i drukčije viđenje. “Hrvatska prije svega ima velikih potencijala. Imamo i puno znanja, što smo vidjeli i u brodogradnji, gdje postoje ljudi koji su ponudili mnoge važne izume. Na kraju, u cijelom svijetu naši su ljudi poznati kao pametni i kreativni.” Danka Končara osobno ponajviše zanima visoka tehnologija, a kada je riječ o daljnjim investicijama u Hrvatskoj, priznaje da svi u timu nemaju uvijek isto mišljenje. “Svi sektori imaju uspone i padove, ali visoka tehnologija u pravilu i kroz krizna razdoblja raste. Tome treba težiti, a softverska industrija u Hrvatskoj ostvaruje odlične rezultate. Ne jedna tvrtka, nego njih niz. Ali, ako to ne znate raditi, izgubit ćete novac, kao i u svakom biznisu.” Hrvatska polako izlazi iz krize, tvrdi Končar, osjećaju se pozitivni trendovi. “Pogledajte brodogradnju, Južna Koreja jedva da ima neku narudžbu, Kinezi također, a Uljanik ih je pun.” Glavno je biti kreativan, poručuju Končarevi. Tako je i s planovima za Tenis centar u Zagrebu, koji sada više ne tone u dugovima. “A da bi se bilo kreativan, ne može se imati omča s kreditima oko vrata”, kategoričan je Nenad Končar. Iva Majoli više tu muku nema, pa na proljeće najavljuje poslovno-sportski turnir koji će tenisu na Cmroku vratiti stari sjaj.