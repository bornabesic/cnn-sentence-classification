Rektor zagrebačkog Sveučilišta Damir Boras izjavio je kako kurikularna reforma ne smije biti rezultat politike, podsjetivši da je Sveučilište u Zagrebu jasno pozdravilo kurikularnu reformu i reklo da se treba nastaviti, ali isto tako je jasno reklo koje sve stvari u toj reformi treba još doraditi.   - Kurikularna reforma je dobro napravljena, ima puno dobrih stvari, a neke stvari koje nisu velike, siguran sam da se mogu napraviti i popraviti, naravno, uz recenziju, kao što smo mi konačno i predložili - komentirao je Boras događanja vezano za neke prijepore u izradi kurikularne reforme i zahtjeve Ekspertne radne skupine da ih se razriješi. Rektor zagrebačkog Sveučilišta  odgovarao je na upite novinara nakon sjednice zagrebačke Gradske skupštine u povodu Dana grada Zagreba, na kojoj je dobio Nagradu grada Zagreba.  Bilo bi dobro da se Ekspertna radna skupina  proširi Na pitanje ima li Ekspertna radna skupina podršku zagrebačkog Sveučilišta, Boras je istaknuo kako je Sveučilište jasno rekla da Ekspertna radna skupina ima kompetencije, ali da su isto tako rekli kako bi, s obzirom na sve okolnosti, bilo dobro da se ona i proširi,  i naravno - uvijek ekspertno. Također je kazao kako to znači da proširenje Ekspertne radne skupine ne smije biti napamet. "Ne smije biti prema našim željama, čak ni željama Sveučilišta, nego da se o tome razmisli i vidi koji su sve ljudi možda  nedostajali". - Dakle, ja nisam rekao ni jednu nikada riječ protiv kurikularne reforme jer smo mi svjesni da je ona potrebna, ali naravno da neke stvari koje nam se čine da bi mogle biti bolje, to smo i rekli. Ali, to je samo konstruktivna kritika. Bez konstruktivne kritike nema nikada napredovanja u društvenom životu, društvenoj zajednici, ni u znanstvenom radu - istaknuo je rektor Boras.  Na upit što misli o voditelju Ekspertne radne skupine za provedbu cjelovite kurikularne reforme Borisu Jokiću, rektor Boras je odgovorio da je Jokić očito kompetentan i sposoban.  Također je naglasio da "kurikularna reforma ne smije biti rezultat politike", dodavši kako su to rekli svi  na Sveučilištu.  - Sveučilište kao takvo djeluje iznad politike, djeluje radi društvene dobrobiti i politika nije onaj dio kroz koji Sveučilište iskazuje svoje potrebe. Ono iskazuje svoje potrebe na temelju potreba cijeloga društva kao cjeline. Mi smo svi, bili lijevi, bili desni, crveni, crni, bilo kakvi - mi smo svi građani Hrvatske koji se međusobno moramo poštovati, pomagati i isto tako živjeti zajedno u državi koja mora biti sve bolja i bolja. To je naš zajednički cilj - poručio je rektor Sveučilišta u Zagrebu  Damir Boras.      