Ponovno je zaiskrilo na Twitteru nakon što je jučer HDZ putem svojeg službenog kanala @HDZ001 na toj društvenoj mreži neprimjereno komentirao nedavnu eksploziju bombe i palež u romskom naselju na Kozari boku. Sve je počelo kad je HRT na svom Twitter profilu prenio izjavu Tomislava Karamarka da Hrvatsku treba učiniti boljim mjestom za život. “Lijepo mjesto gdje se bacaju bombe na vrtiće, gdje pijanci gaze ljude, gdje ‘vjernici’ prijete klanjem... zar to???”, komentirao je HRT-ov tvit jedan od korisnika te mreže Dubravko Črnjak i u svom tvitu označio i HDZ.   Reakciju nije trebalo dugo čekati. “Romi stanu uz Vladu oko komemoracije u Jasenovcu i nakon toga se ide na njih bombom - Do U see the patern?”, napisali su iz HDZ-a u očito neuspješnom pokušaju duhovitosti, a korisnike je zasmetala i upotreba slova U koja je u engleskom slengu skraćenica za you, a neke je podsjetila na ustašku ikonografiju. Nakon što su ih korisnici pitali je li to službeni stav stranke, a onda i Vlade, a prepisku prenijeli i domaći news portali, HDZ se na Twitteru na kraju ispričao. “Pitali smo se može li tu postojati uzročno-posljedična veza. Mi smatramo da je nema”, tvitali su kasnije iz HDZ-a pokušavajući izgladiti stvar, a nakon toga su napisali: “Nespretno smo se izrazili i pripazit ćemo ubuduće, ipak smo pod dvostrukim povećalom...” Službenog pojašnjenja prepiske jučer nije bilo, a Jutarnji je upućen nazad na Twitter i poruke isprike koje su tamo objavljene. Twitter profil HDZ-a inače vode mladi community manageri, a nadziru ih iz stranačkog odjela za odnose s javnošću. Kako neslužbeno doznajemo, jučerašnja prepiska, koja nije prvi gaf HDZ-a na Twitteru, nadzornike je, kad su za nju doznali, razljutila pa otud i kasnija isprika CM-ova.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!