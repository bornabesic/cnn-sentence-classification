Hrvatska radiotelevizija (HRT) reagirala je na izjave predsjednika Hrvatskoga novinarskog društva (HND) Saše Lekovića na predstavljanju izvješća međunarodnih novinarskih udruga na konferenciji za novinare  'Integritet medija i novinara u Hrvatskoj' 9. kolovoza navodeći da su tvrdnje o kadrovskom restrukturiranju i paradigmatskim promjenama programa 'netočne i zlonamjerne'. 'Govoreći o izvješću, predsjednik HND-a Hrvatsku radioteleviziju označio je kao instituciju na kojoj se navodno provodi masovno kadrovsko restrukturiranje i paradigmatske promjene programa kao dokaz pokušaja Vlade na odlasku da kolonizira HRT u svoje svrhe'. Navedene su tvrdnje netočne i zlonamjerne jer nema govora o masovnome kadrovskom restrukturiranju ni o paradigmatskim promjenama programa', ističe se u reagiranju HRT-a koje potpisuje v.d glavnog ravnatelja Siniša Kovačić. U cilju istinitoga informiranja javnosti, ističu s HRT-a, nakon što je Hrvatski sabor razriješio dužnosti bivšega glavnog ravnatelja Hrvatske radiotelevizije te imenovao vršitelja dužnosti glavnoga ravnatelja, pojedini rukovoditelji imenovani za vrijeme bivše uprave sami podnijeli ostavke na svoje dužnosti, a neki su odlučili nastaviti karijeru izvan Hrvatske radiotelevizije, dok je bivši ravnatelj Poslovne jedinice Program Hrvatske radiotelevizije smijenjen zbog neispunjavanja zakonskih obveza. 'Podsjećamo i na to da je tijekom mandata bivše uprave postojao dio medija i novinara kojima je bilo zabranjeno gostovanje na Hrvatskoj radioteleviziji, a protiv čega je i sam predsjednik HND-a javno prosvjedovao prošle godine. Na Hrvatskoj radioteleviziji više nema zabranjenih gostiju i medija, a sve promjene poduzete su u cilju stabilizacije poslovanja i podizanja razine objektivnosti medijskoga izvješćivanja' ističe se u priopćenju HRT-a u kojem se dodaje kako je iz navedenoga jasno da ne stoje tvrdnje o 'paradigmatskim promjenama programa, nego, upravo suprotno, Hrvatska radiotelevizija nastoji objektivno i nepristrano informirati javnost, a primjer je toga i  organizacija debate predsjednika dviju najvećih hrvatskih stranaka'. Nadalje, ne stoji tvrdnja da je 'vlada Domoljubne koalicije i Mosta prošloga mjeseca omogućila vršitelju dužnosti glavnoga ravnatelja Siniši Kovačiću da na položaju ostane do kraja rujanskih izbora.', ističu s HRT-a dodajući da javna radiotelevizija ne želi prejudicirati način na koji će nadležna tijela riješiti pitanje upravljanja javnim servisom nakon 5. rujna. 'Trenutačna situacija posljedica je činjenice da je propalo nekoliko javnih natječaja raspisanih temeljem Zakona o Hrvatskoj radioteleviziji, odnosno da Sabor Republike Hrvatske nije izabrao glavnoga ravnatelja Hrvatske radiotelevizije u zakonom predviđenome  roku. Riječ je, dakle, o složenome pravnom pitanju jer Zakon o Hrvatskoj radioteleviziji nije predvidio ovu situaciju. Stoga Hrvatska radiotelevizija odbacuje sve političke insinuacije u vezi s upravljanjem javnim servisom te ističe kako će sadašnje ravnateljstvo svoj posao odraditi u potpunosti profesionalno te, dakako, poštovati svaku odluku mjerodavnih državnih institucija', zaključuju s HRT-a. >> Vodstvo HRT-a odbacilo Lekovićeve tvrdnje o zabrinjavajućem stanju na HRT-u 