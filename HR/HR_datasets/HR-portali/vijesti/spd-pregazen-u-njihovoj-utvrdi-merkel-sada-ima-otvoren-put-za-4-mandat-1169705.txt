Samo neki novi migrantski val prema Njemačkoj, kojega ne bi zaustavila ni žilet-žica u Mađarskoj i Sloveniji, ili niz terorističkih napada, mogu spriječiti Angelu Merkel da najesen i četvrti put postane njemačka kancelarka. Na povijesnom dnu Razvidno je to nakon današnjih izbora u najvećoj njemačkoj saveznoj pokrajini Sjevernoj Rajni - Vestfaliji koja ima 18 milijuna stanovnika, gdje je kancelarkina Kršćansko-demokratska unija (CDU) potukla Socijaldemokratsku partiju (SPD) s 33,0:31,5 posto glasova što je najgori rezultat socijaldemokrata u ovoj pokrajini u povijesti, pokazale su izlazne ankete. Za usporedbu – na prošlim izborima 2012. SPD je ovdje dobio 39,1, a CDU 26,3 posto glasova. Sjeverna Rajna - Vestfalija je bila utvrda socijaldemokrata, ali novi šef SPD-a i kancelarski kandidat Martin Schulz, koji je tu i rođen, nije uspio održati socijaldemokrate najjačom strankom u parlamentu u Düsseldorfu. U Njemačkoj su danas održani “mali izbori za Bundestag”. Ovi izbori bili su generalna proba i posljednja šansa za socijaldemokratskog izazivača Martina Schulza da ugrozi demokršćansku kancelarku Angelu Merkel na saveznim izborima zakazanim za nešto više od četiri mjeseca (24. rujna). – Ovo je težak dan za SPD i mene osobno – komentirao je Schulz. Sjeverna Rajna - Vestfalija već je više od pola stoljeća utvrda socijaldemokrata. S industrijskim središtima u Ruhrskoj oblasti i uz tok Rajne, SPD je ovdje imao snažnu podršku među industrijskim radnicima i rudarima. Samo jednom je SPD od 1965. u ovoj saveznoj pokrajini izgubio od CDU-a, 2005., kada je reformska politika socijaldemokratskog kancelara Gerharda Schrödera dovela do prvog gubitka vlasti u Sjevernoj Rajni - Vestfaliji. Gubitak glavnog socijaldemokratskog uporišta Schröder je doživio kao izglasavanje nepovjerenja njegovim reformama tržišta rada te je za istu godinu raspisao i prijevremene savezne izbore koji su završili dolaskom Angele Merkel. CDU je prije 12 godina najprije od SPD-a preuzeo vlast u Düsseldorfu, a četiri mjeseca kasnije i u Berlinu. AfD ispod očekivanja Pokrajinski izbori 2005. u Sjevernoj Rajni - Vestfaliji bili su sudbonosni za Schrödera, a ovi 2017. mogli bi biti sudbonosni za Schulza. Naime, SPD je izgubio u svojoj bazi i to bi definitivno moglo zapečatiti kancelarske ambicije donedavnog “socijaldemokratskog mesije” Schulza. Iako se ne ovim izborima nije izravno radilo o duelu Merkel -Schulz nego o pokrajinskim kandidatima, dosadašnjoj socijaldemokratskoj premijerki Hannelori Kraft i pokrajinskom čelniku CDU-a Arminu Laschetu, javnost je borbu za Sjevernu Rajnu - Vestfaliju doživjela kao direktan sraz kancelarskih kandidata Merkel i Schulza. Glavni razlog zašto je splasnuo “Schulz efekt”, koji je trajao nakon njegove nominacije za kancelarkog kandidata u siječnju, jest koketiranje SPD-a s ekstremnom ljevicom - strankom Linke. Uz CDU u Sjevernoj Rajni - Vestfaliji najviše je profitirao liberalni FDP (s 8,6 na 12,7%), a uz SPD najviše su izgubili Zeleni koji su se gotovo prepolovili (S 11,7 na 6,3 posto). Ispod očekivanja je i desno populistički AfD koji je dobio 7,3 posto glasova. Linke je po prvim rezultatima ostao ispod crte što otvara slobodan put za koalicijsku vladu CDU-FDP. SPD je i na saveznoj razini bio izjednačen s CDU-om na oko 32 posto, a sada ankete CDU-u daju 37, a SPD-u 27 posto glasova.   