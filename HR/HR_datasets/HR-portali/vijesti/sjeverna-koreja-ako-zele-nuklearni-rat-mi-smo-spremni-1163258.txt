Napetosti na Korejskom poluotoku sve su veće, a nakon što je SAD u blizinu poslao ratne brodove, oglasila se i Kina. Kineski ministar vanjskih poslova Wang Yi upozorio je na mogući početak rata između Sjeverne Koreje i SAD-a. – Vojna sila ne može riješiti probleme – poručio je. Dodao je da je potrebno spriječiti kriznu situaciju na Korejskom poluotoku dok još nije prekasno, prenosi Independent. Zamjenik sjevernokorejskog ministra vanjskih poslova Han Song Ryol ranije je okrivio američkog predsjednika Donalda Trumpa za eskalaciju napetosti. Optužio ga je da svojim agresivnim objavama na Twitteru poput "šaljemo vam vrlo jaku vojsku i podmornice" i "Sjeverna Koreja traži nevolje" bespotrebno diže tenzije. Optužuje ga i za jačanje SAD-a kao vojne sile pod njegovim vodstvom, a sve da bi SAD postao agresivniji nego što je bio za vrijeme Baracka Obame. – Upozoravam Ameriku da ne provocira, ali ako želi rat, mi smo spremni – rekao je Han Song Ryol za Associated Press. Upozorio je da je SAD pod Trumpom doveo situaciju na rub rata. – Nuklearni rat mogao bi početi svakog trenutka, a to bi uništilo mir i sigurnost u svijetu. Dok nas god budu ucjenjivali, mi ćemo jačati našu obranu, a time i razvoj nuklearnog oružja – dodao je. Ovakve izjave dolaze samo nekoliko sati nakon što je u nekim medijima objavljeno kako SAD sprema napad na Pyongyang. – Ako oni žele svrgnuti naš sustav i vladu, mi ćemo to kategorički odbaciti – rekao je Han. Podsjetimo, SAD je ovog tjedna poslao nosač zrakoplova na dosad najveće zajedničke vojne vježbe s Južnom Korejom. Pyongyang je u međuvremenu nedavno lansirao balističke rakete, a vojni stručnjaci govore kako bi u idućih nekoliko godina mogli razviti dalekometne nuklearne rakete koje bi mogle doći sve do Amerike. U subotu se obilježava 105. rođendan Kim Il-Sunga, utemeljitelja Sjeverne Koreje. Neki stručnjaci strahuju kako bi taj događaj mogao biti iskorišten za lansiranje nuklearnih raketa što bi, prema dosadašnjim Trumpovim izjavama, dovelo do snažne američke reakcije. >>Sadam, Milošević, Gadafi: Koga je sve američka vojska gađala raketama Tomahawk? >>Trump: I ISIL i Al-Assad moraju što prije pasti! 