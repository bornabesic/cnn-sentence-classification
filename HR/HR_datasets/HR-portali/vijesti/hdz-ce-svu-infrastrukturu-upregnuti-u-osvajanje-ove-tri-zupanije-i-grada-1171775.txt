Predsjedništvo HDZ-a prošlo je u prilično pomirljivom tonu kada je riječ o izbornom rezultatu u Zagrebu koji je spram dobrih rezultata u ostatku Hrvatske bio debakl. Tome je najviše pridonijelo to što Drago Prgomet nije nikoga prozvao za bojkot njegove kampanje, ali i zato što su na Predsjedništvu i Nacionalnom vijeću stranke bili prisutni HDZ-ovi kandidati s lokalnih  izbora, šefovi żupanijskih organizacija itd. Jedino je Andrija Mikulić, šef zagrebačkog HDZ-a kojem je Plenković za zagrebačkog kandidata odredio Prgometa, rekao da su rezultati u Zagrebu loši, ali da će više o tome reći nakon sveobuhvatne analize, prenose nam izvori. Prgomet se pak na Predsjedništvu usporedio s Margaretom Mađerić koja je prije četiri godine bila kandidatkinja HDZ-a za gradonačelnicu i isto neslavno prošla s oko pet posto glasova. Naši izvori kažu da je Prgomet konstatirao kako je ipak prošao bolje od nje iako je ona prije četiri godine iza sebe imala potporu još sedam stranaka uz HDZ. Šef HDZ-a Plenković relativizirao je neuspjeh u Zagrebu tumačeći da su se glasovi HDZ-ova biračkog tijela podijelili između četiri kandidata - Bandića, Sandre Švaljek, Brune Esih te Prgometa. Najveći dio sjednice Predsjedništva prošao je ipak u hvalospjevnom tonu HDZ-ovih kandidata koji su isticali svoje izborne uspjehe. - Ne zna se tko se više hvalio svojim rezultatom – našalio se jedan član Predsjedništva. No prije sjednice član Predsjedništva Darko Milinović rekao je da je Prgomet u Zagrebu ostvario izrazito loš rezultat, a da ni HDZ u metropoli nije puno bolje prošao.  - I meni je bivši vrh HDZ-a na lokalnim izborima prije četiri godine htio nametnuti kandidata u Lici, ali ja sam se tome bio suprotstavio. Nikada nije dobro kada su kandidati oktroirani - rekao nam je Milinović.  Na Predsjedništvu je rezimirano da je HDZ pobjednik izbora koji je osvojio ukupno 31,6 posto glasova te da će se sva stranačka infrastruktura u drugom krugu lokalnih izbora 4. lipnja upregnuti u osvajanje četiri żupanije u Slavoniji i Dalmaciji - Splitsko-dalmatinske, Dubrovačko-neretvanske, Vukovarsko-srijemske te Osječko-baranjske, ali i Metkovića, kao utvrde Mosta, te Splita i Dubrovnika. U tišini će se pak raditi na parlamentarnoj većini, no detalji o novoj saborskoj većini nisu izneseni. Glavni tajnik Gordan Jandroković tumačio je da izborni rezultat HDZ-a pokazuje kako građani podržavaju vladajuću stranku te da ne žele nove izbore. Istovremeno, zaključeno je da novi izbori najviše odgovaraju HDZ-u, s obzirom na rezultate prvog kruga lokalnih izbora, ali i na činjenicu da u konkurentskom SDP-u vlada totalno rasulo.