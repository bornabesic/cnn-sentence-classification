Ministar kulture Zlatko Hasanbegović rekao je danas da se novac poreznih obveznika više ne može dijeliti na dosadašnji način te da njegovo Ministarstvo nikome neće plaćati financijski reket, bez obzira na to je li riječ o takozvanim lijevim ili desnim glasilima. Izjavio je to u razgovoru za Al Jazeeru komentirajući kritike o ukidanju glasila manjinskim skupinama i uskraćivanju novca pojedinim kulturnim projektima i neprofitnim medijima.  Ministarstvo kulture, naglasio je, nije ukinulo nijedno manjinsko glasilo jer se ona financiraju iz savjeta za nacionalne manjine.  "Konkretno, riječ je o jednoj dotaciji novinskoj kući na talijanskom jeziku Edit koja se našla u Ministarstvu kulture temeljem ranijih političkih dogovora, od vremena Ive Sanadera, preko svih hrvatskih vlada", rekao je Hasanbegović. Dodao je da Ministarstvo kulture nije nadležno za financiranje manjinskih glasila. "Bila je riječ o jednoj vrsti političkog reketa koji su sve hrvatske vlade plaćale za glas i političku lojalnost vladajućoj većini saborskom zastupniku Furiju Radinu. Ja sam prekinuo s tom praksom i vrlo jasno istaknuo da kao ministar nikome neću plaćati financijski reket bez obzira na to je li riječ o takozvanim lijevim ili desnim glasilima. Ovdje se samo radi o prekidu potpuno netransparentne redistribucije novca poreznih obveznika, prekidu financiranja jedne klijentelističke mreže koja je protekle četiri godine temeljem svojih političkih veza s bivšom hrvatskom vladom ostvarivala znatna financijska sredstva", rekao je ministar. Ne radi se o privatnom nego o novcu poreznih obveznika koji se više ne može dijeliti na dosadašnji način, poručio je. U Hrvatskoj nije ugrožena sloboda govora i na tome ustraju oni koji žele ukinuti slobodu govora svojim neistomišljenicima Odbacio je i optužbe Hrvatskoga novinarskog društva (HND) o 'gušenju slobode medija', rekavši kako tvrdnje HND-a nemaju utemeljenje ni u jednoj činjenici i ni u jednom postupku hrvatske Vlade ili bilo kojega njezinog ministra. Ministar kulture poručio je da ne razmišlja o ostavci.   "Ne razmišljam o ostavci. Radi se o nekim novinarima ili točnije medijskim aktivistima i nekim djelatnicima u kulturi, a o čemu je riječ najbolje se moglo vidjeti jučer kad je predsjednica Republike Hrvatske izviždana i prekinuta u svome nastupu na konferenciji HND-a i to najbolje pokazuje o čemu je riječ. I da u Hrvatskoj ni na koji način nije ugrožena sloboda govora već na tome ustraju upravo oni koji žele ukinuti slobodu govora svim svojim političkim ili ideološkim neistomišljenicima", naglašava ministar. Kao neutemeljene odbacio je i optužbe da trivijalizira zločine NDH, odnosno tvrdnje da su njegova stajališta o antifašizmu upitna.  "Nažalost, to je sve refleksija unutar hrvatskih političkih odnosa i činjenica je da se oporbeno djelovanje prenijelo na medijski prostor i da su Hrvatsko novinarsko društvo (HND) preuzele skupine koje ovu časnu udrugu koriste za jednu vrstu parapolitičkoga i paraideološkoga djelovanja", istaknuo je Hasanbegović. Te se neutemeljene optužbe, rekao je, "prenose, nažalost, i na međunarodno područje i iz krugova koji su zapravo politički kritičari ove vlade te se time otvara potpuno nepotrebna debata u hrvatskome javnome životu". Zamoljen da prokomentira i primjedbe koje dolaze iz inozemstva, a posebno direktora jeruzalemskog centra Simon Wiesenthal Efraima Zuroffa, Hasanbegović je podsjetio da je o Zuroffu već "vrlo jasno rekao kako osoba koja je izrijekom negirala genocid u Srebrenici, nema moralno pravo biti arbitrom hrvatske politike ili odnosa u hrvatskoj politici i javnom životu". >> Hasanbegović se napokon izjasnio: Ogradio se od ustaša >> Njemački Der Spiegel objavio analizu prvih 100 dana hrvatske vlade 