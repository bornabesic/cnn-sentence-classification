Željku Dolačkom, načelniku Sektora zagrebačke policije, vjerojatno slijedi najteže razdoblje u policijskoj karijeri.   Osim što mora pokušati odgonetnuti tko mu je mogao provaliti u ured, što je već jučer izazvalo podsmijehe njegovih kolega, vjerojatno će i sam morati proći neugodna ispitivanja kako bi i on pokušao dati odgovore kako mu je nepoznat netko provalio u ured i zašto je tolike dragocjenosti držao u sefu u svom uredu. Policajac Dolački opet je pod svjetlima reflektora, nakon 17-godišnje stanke. Bio je to kraj studenoga 1999. godine i svi su zamijetili dugokosog policajca u kožnoj jakni kako s debelim spisom pod rukom privodi “dečke s Knežije” u jednom od najspektakularnijih uhićenja u povijesti hrvatske policije. Dolački je bio dio posebnog policijskog tima, koji je po tadašnjem nalogu tužiteljice Dunje Pavliček, a sada glasnogovornice zagrebačkog tužiteljstva, te istražnog suca Radovana Ortynskog, istraživao niz krvavih obračuna na “vrućem zagrebačkom asfaltu”. Uspio je zajedno s kolegama tada pridobiti i prve pokajnike, ali cijeli je postupak neslavno završio i prva optužnica protiv “mafije” srušila se kao kula od karata. Branitelji optuženih spočitavali su mu kasnije da je kod ubojstva Željka Šobota podmetao dokaze. Ništa mu se nije dokazalo. Slovio je kao čovjek od povjerenja Ranka Ostojića, bio je dio posebnog tima kojeg se nakon smjene vlasti nastojalo prikazati kao “pokvarene policajce”. Po kazni je poslan u Sisak, ali povratkom na vlast SDP-a prolazi na natječaju za prvog čovjeka zagrebačke krim policije. U drugom navratu uzleta policijske karijere Dolački je nastojao biti samozatajan i u medijima je bio onoliko koliko je nužno.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!