Bijeli kombi kojim je upravljao muškarac malo prije ponoći popeo se na pločnik kod čuvenog London Bridgea u središnjem dijelu grada i velikom brzinom zaletio se u prolaznike. Neki svjedoci koji su se zatekli u blizini događaja tvrde da je napadač potom napustio vozilo i nožem izbo nekoliko ljudi. Policija, uključujući i specijalne jedinice, za nekoliko se minuta pojavila na London Bridgeu i blokirala cijelo područje. Također su objavili da su posali svoje snage i na obližnji Borough Market. Sav promet je presmjeren, građanima se savjetuje da se ne približavaju mjestu događaja. Mediji javljaju kako se u tim dijelovima grada čula pucnjava, a policajci su im, neslužbeno, rekli kako love tri sumnjive osobe. Prema prvim neslužbenim informacijama, ozlijeđeno je nekoliko osoba, još nekoliko smatra se nestalima. BBC javlja kaklo je medicinska pomoć pružena petero ili šestero osoba. Njihov novinar također javlja kako je na licu mjesta vidio uhićenog muškarca s lisicama kojeg odvode naoružani policajci. Sigurnosni stručnjaci kažu kako je zasad prerano govoriti o terorističkom napadu, iako ovaj događaj jako podsjeća na nedavni napad izveden kraj Westminsterske palače. Potvrđeno je kako je premijerka Theresa May u stalnom kontaktu sa sigurnosnim službama koje vode cijelu operaciju.