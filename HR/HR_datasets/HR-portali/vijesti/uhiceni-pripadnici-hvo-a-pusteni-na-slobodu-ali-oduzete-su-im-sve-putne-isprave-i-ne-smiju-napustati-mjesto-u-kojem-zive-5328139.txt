Sud Bosne i Hercegovine u srijedu je donio odluku o ukidanju pritvora skupini bivših pripadnika Hrvatskog vijeća obrane (HVO) koji su uhićeni potkraj listopada pod sumnjom da su odgovorni za ratne zločine počinjene na području Bosanske Posavine. U priopćenju Suda BiH, objavljenom u Sarajevu, stoji kako je odbijen zahtjev Tužiteljstva BiH za produljenje pritvora te je on nakon mjesec dana i ukinut osumnjičenima Đuri Matuzoviću, Ivi Oršoliću, Tadi Oršoliću, Marku Dominikoviću, Josi Nediću, Marku Blažanoviću, Mati Živkoviću, Anti Živkoviću i Stjepi Đuriću. Istodobno su im izrečene određene mjere poput zabrane napuštanja mjesta boravišta, što će policija provjeravati najmanje dvaput dnevno, kao i zabrana putovanja uz privremeno oduzimanje svih putnih isprava, zabrana izdavanja novih putnih isprava te zabrana uporabe osobne iskaznice za prelazak državne granice. Osumnjičenima je također izrečena zabrana sastajanja s određenim osobama, kao i uzajamno kontaktiranje na bilo koji način te kontaktiranje sa navodnim supočiniteljima, svjedocima Tužiteljstva BiH kao i približavanje tim svjedocima na udaljenosti od 100 metara. Osumnjičenima je zabranjeno i kontaktiranje sa svim predstavnicima medija o okolnosti koje se odnose na pokrenuti kazneni postupak. Deset pripadnika HVO, među kojima je i ratni zapovjednik Zbornog područja Orašje Matuzović, uhićeno je potkraj listopada pod sumnjom da su po zapovjednoj osnovi ili osobno odgovorni za ratne zločine nad zarobljenicima srpske nacionalnosti. Devet uhićenih provelo je u pritvoru mjesec dana, a deseti osumnjičeni Marko Baotić pušten je 9. studenog braniti se sa slobode. Izrečene mjere zabrane mogu trajati dok za tim postoji potreba, odnosno do drugačije odluke Suda, a kontrola opravdanosti mjera zabrane provodit će se svaka dva mjeseca.