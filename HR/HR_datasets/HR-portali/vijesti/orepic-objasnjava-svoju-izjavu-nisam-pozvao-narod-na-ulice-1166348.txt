Ministar unutarnjih poslova Vlaho Orepić pojasnio je svoju jutrošnju izjavu o tome da narod treba promptno reagirati, rekavši kako nije pozvao narod na ulice nego na reakciju, odnosno da na izborima jasno kaže sve o štićenju upletenih u aferu Agrokor.  "Kako bih spriječio bilo kakvu medijsku konstrukciju, jasno naglašavam: Nisam pozvao narod na ulice nego na reakciju. Pozvao sam narod da na izborima, ako Plenković ne uspije presložiti Vladu, jasno kaže svoje o Premijerovom štićenju upletenih u aferu Agrokor", napisao je Orepić na Facebooku. Dodao je kako je interes Hrvatske da se afera raščisti, a ne da se sakriva pod tepih Banskih dvora. "Moje djelovanje je usmjereno poštovanju pravnog i ustavnog poretka i pravičnosti. Zato i tražimo utvrđivanje činjenica i smjenu Marića", stoji u Orepićevoj objavi na Facebooku. U izjavi novinarima u sjedištu Ministarstva unutarnjih poslova Orepić je u petak ujutro kazao da se Hrvatska nalazi u ozbiljnoj političkoj krizi i da "narod više nego ikad treba promptno reagirati jer se radi o svojevrsnoj uzurpaciji vlasti". Uslijedile su burne reakcije različitih političkih stranka. Predsjednik Kluba zastupnika HDZ-a Branko Bačić ocijenio je tu izjavu "udarom na državne institucije" te je pozvao šefa Mosta da Orepića izbaci iz stranke, dok je predsjednik IDS-a Boris Miletić prokomentirao kako je sva sreća da Most nema i Ministarstvo obrane.  