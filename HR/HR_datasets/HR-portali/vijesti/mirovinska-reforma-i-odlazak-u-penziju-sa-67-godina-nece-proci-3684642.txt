Najavljena mirovinska reforma prema kojoj bi jedna od promjena bila i ta da se u mirovinu ide sa 67 godina i to od 2028., dakle, deset godina ranije nego što je to regulirala Vlada Zorana Milanovića, izazvala je revolt ne samo kod oporbe već i u samom HDZ-u. Reformi se već ranije usprotivio partner iz Domoljubne koalicije - Blok umirovljenici zajedno, a sada stižu i kritike iz redova HDZ-a. Dio članova te stranke smatra kako bi im ova reforma mogla nanijeti znatnu štetu na lokalnim izborima te ističu kako je HDZ do sada uvijek isticao brigu za sve ljude, dok je ovaj projekt potpuno obrnut.   - Neka premijer Tihomir Orešković formira svoju listu i samostalno izađe na izbore s ovakvom reformom. Sigurno će osigurati, ne jedan, nego sljedeća dva mandata - ironično nam je jučer komentiralo više istaknutih članova HDZ-a. Dodaju kako se s ovakvim projektom ne može dobiti potpora te da u programu HDZ-a to nigdje nije stajalo. Na komentar da iza reforme stoji upravo ministrica iz njihovih redova Nada Šikić, jedan od naših sugovornika kaže kako postoji velika razlika između stava stranke i stava pojedinaca iz Vlade.   - Kolika je ta razlika možda najbolje pokazuje primjer Podravke. Primjerice, iz Vlade se najavljuje prodaja te tvrtke, dok je stav s jednog od zadnjih sastanaka HDZ-ova stručnog Odbora za gospodarstvo da se Podravka ne smije prodati jer je riječ o tvrtki od strateškog značaja - pričaju HDZ-ovci. No, ni sami nisu sigurni što je, zapravo, stav stranke. Kažu kako im nije jasno je li stav stranačkog odbora ujedno i stav HDZ-a, jer Predsjedništvo stranke redovito šuti o svemu, dok ministri, po njihovu mišljenju, ne predstavljaju ni stav stranke, ni odbora, ni članstva, a niti, kako ističu, birača.   - Zapravo je velik problem što se naše Predsjedništvo ne izjašnjava ni oko čega - smatraju naši sugovornici. Dodaju kako bi mirovinska reforma mogla dovesti do velikog spora unutar samog HDZ-a jer je stranka dosad uvijek uvažavala socijalni aspekt koji je sada izostao.   I Boris Kunst, stručnjak za radno i socijalno pravo, te bivši predsjednik HDZ-ova Odbora za rad koji je nedavno dao ostavku na tu poziciju, nije zadovoljan predloženom mirovinskom reformom.   - Slažem se da se mirovinski sustav mora reformirati, kao i službe koje tamo rade jer su inertne i ne rade kvalitetno. Odlazak u mirovinu sa 67 godina nije ništa novo, to je definirano za prošle Vlade temeljem zahtjeva Europske komisije, a novost je da se u to ide deset godina ranije.   Mislim da to ne ide HDZ-u u prilog, jer to neće puno promijeniti. Osim toga, Hrvatska će ovime biti među prvim članicama koje će to početi provoditi, a ne vidim razlog tome, osim da se netko nekome očito jako htio svidjeti u EK. Ako je odlazak u mirovinu sa 67 godina ono na čemu počiva reforma, onda to nema smisla. To nije mirovinska reforma - kaže Kunst i dodaje da se isticanje takvih stvari obično koristi kako bi se prikrilo neimanje vizije za reforme.   - Mi ne pričamo o vitalnim stvarima - o otvaranju radnih mjesta i projektima koji će to ostvariti. Ne može nam pomoći nikakva mirovinska reforma bez otvaranja radnih mjesta i uvođenja reda u mirovinski sustav. Neće nam pomoći ni trošenje novca iz EU za prekvalifikacije jer su ti ljudi opet za godinu, dvije bez posla. Sve to nije rješenje, Europa je davno definirala zanimanja budućnosti, a kod nas još uvijek nije usklađen sustav obrazovanja s potrebama tržišta rada. A nije pokrenuta ni reforma tržišta rada - ističe Kunst koji je, kaže, duboko razočaran što se ništa ne pokreće. Smatra kako je koalicija s Mostom naštetila HDZ-u.   - HDZ je bio stranka koja je uvijek bila onaj jezičac na vagi kod donošenja ključnih odluka. A sad kad smo u teškoj gospodarski krizi pokušava se s nekim eksperimentima. Mi smo u situaciji koja ne trpi eksperimente, gubimo novac i vrijeme koje se ne može vratiti. Od reformi nema još ništa. Sada se puno priča o prodaji imovine. Nije teško biti stručnjak za nešto prodati, ali trebaju nam stručnjaci za privući kapital. Žao mi je što je HDZ pristao na ovakvu igru. To će zasigurno imati posljedice za stranku - zaključio je Boris Kunst.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!