Saborski zastupnik stranke Snaga Goran Aleksić zatražio je jutros stanku u Saboru kako bi objavio da je pripremio dva zakona kojima bi se, kako je rekao, konačno riješilo manipuliranje kamatnim stopama i ilegalno poslovanje zadruga koje nisu imale licencu za rad u Hrvatskoj. Prvi prijedlog zakona trebao bi, pojasnio je Aleksić, zaustaviti manipuliranje kamatnim stopama koje provode hrvatske banke dok bi se drugim pomoglo dužnicima koji su ugovorili kredite s navodno ilegalnim zadrugama koje nisu imali licencu za rad u Hrvatskoj da lakše dođu do pravde. - Prvim zakonom problematika se rješava na način da se u svakom kreditu u kojem nije određena fiksna kamatna marža ona se određuje na temelju početnih uvjeta kreditiranja. Ja na tome radim već godinama i još uvijek nikom nije došlo do pameti da na taj način to treba napraviti – kaže Aleksić te dodaje kako banke kradu ljudima novac jer na temelju ugovorne odredbe koju su samovoljno odredili manipuliraju kamatnim stopama i uzimaju veće kamate nego što bi smjele. Drugim zakonom, nastavlja, omogućilo bi se da lakše vode svoje sudske postupke svim dužnicima koji su sa zadrugama koje nisu imali licencu za poslovanje u Hrvatskoj ugovorili kredite. - Nadam se da će Most i HDZ, kojima sam poslao ove prijedloge, prihvatiti ih i zajedno sa mnom uputiti ih u proceduru – zaključio je Aleksić.  Stanku je zatražio i Mostov zastupnik Miro Bulj kako bi kritizirao Hrvatski olimpijski odbor (HOO) jer, kako tvrdi, ne doznačava sredstva nacionalnim savezima koji imaju velike uspjehe u međunarodnom sportu. - Bez bilo kakvih kriterija oni ugrožavaju sportske krovne organizacije koje sa svojim sredstvima postižu rezultate. Država doznačava sredstva HOO-u koji je osnovao sportsku TV koja je dovela do mogućnosti da se blokira račun HOO-a, zadužujući 67 milijuna kuna, a sada se taj dug popeo na 77 milijuna kuna. Prijeti blokada hravatskom sportu – kaže Bulj koji HOO-u zamjera i što Saboru nije dostavio izvješće za 2014. godinu. - Kako je moguće da u HOO-u, koji se financira iz proračuna, imaju plaće i koeficijente veće nego državni dužnosnici, premijer ili zastupnici... Pozivam Središnji ured za sport koji vodi poznata legenda Janica Kostelić da se poštuje Zakon o sportu kako u HOO-u tako i HNS-u, a ne da određene skupine javni novac koriste u privatne svrhe – poručio je Bulj te zaključio kako "Hajduk živi vječno". SDP-ov Arsen Bauk pozvao je, nakon Buljeva izlaganja, predsjednika Sabora da podigne izvješće o radu HOO-a na vrh dnevnog reda Sabora. - Gospodine predsjedniče inspiriran izlaganjem kolege Bulja, posebno zadnjom rečenicom, ja vas molim da ispunite njegovu želju i izvješće o poslovanju Hrvatskog olimpijskog odbora sa 34. točke dnevnog reda stavite daleko prije kako bi još jednom mogli poslušati ovo srceparajuće izlaganje - poručio je Bauk. HNS-ovci u Saboru počeli prikupljati potpise za izglasavanje nepovjerenja ministru Barišiću Zastupnici HNS-a danas pokreću službeni postupak za izglasavanje nepovjerenja ministru znanosti i obrazovanja Pavi Barišiću zbog dokazanog plagijata i činjenice da je lagao hrvatskoj javnosti, poručio je potpredsjednik Kluba zastupnika HNS-a Goran Beus Richembergh. Uvjereni su, dodaje, da će i zastupnici drugih stranka potpisati njihov zahtjev za koji im je potrebna petina potpisa svih zastupnika, odnosno 31 potpis. Razgovarali su, naglašava, i sa SDP-om čiji će se zastupnici također priključiti ovoj inicijativi, a nudit će je i drugim zastupnicima jer ovo, dodaje, nije pitanje stranačkog nadmetanja već odgovornosti prema kriterijima koji vrijede u znanosti i obrazovanju. - Pravorijek o ovom slučaju dalo je savjetodavno tijelo (Odbor za etiku u znanosti i visokom obrazovanju) u ime onoga tko ga je imenovao, a to je Hrvatski sabor. Ne možemo pristati na to da se akademska zajednica dijeli na ovom pitanju i da se pokušava mobilizirati onaj njen dio koji bi usiljeno trebao dati potporu ministru Barišiću jer se na taj način srozava, ne samo dostignuti standard u RH, nego međunarodno prihvaćena pravila o nedopuštanju i kažnjavanju plagijata. Ne možemo također dovesti se u situaciju da tražimo od nastavnika, učitelja, profesora da djecu uče da je krađa tuđeg intelektualnog vlasništva i znanja dopustiva i da je prepisivanje nešto što ne može biti temelj nečijega znanja – komentirao je Beus Richembergh te dodaje kako očekuje da će se točka o izglasavanju nepovjerenja ministru Barišiću po žurnom postupku uvrstiti u saborski dnevni red. - Stvar je u rukama predsjednika Hrvatskog sabora Bože Petrova, on je po Poslovniku dužan to uvrstiti u dnevni red, a kada će to napraviti, to ovisi o njemu. Nadamo se da će ovaj ili sljedeći petak to biti uvršteno u dnevni red, ali nažalost škare i platno su u njegovim rukama i on će odrediti koji će se dan o tome raspravljati – kaže Beus Richembergh koji se čudi i što Most uopće ne reagira na ovu temu, iako su dio Vlade. - U ovom slučaju ne vidimo nikakvo ponašanje Mosta, jer apstinencija od javnog istupa ne vjerujem da je ponašanje koje bi mogli karakterizirati iako drugačije nego čekanje – smatra HNS-ovac. Žao mu je, dodaje, i što premijer Andrej Plenković brani Barišića i ne prihvaća standarde koji nisu prihvaćeni u međunarodnoj zajednici.     - Pretpostavljam da Plenković tako energično brani Barišića zbog toga što je njegov osobni izbor, no tko radi taj i griješi, pa mu dajemo priliku da tu pogrešku ispravi. Ako to nije u stanju on i njegova Vlada, onda je tu Hrvatski sabor da to ispravi – zaključio je Goran Beus Richembergh. Nakon što skupe potpise, zastupnici predaju potpise predsjedniku Sabora, pa se zahtjev treba raspraviti i glasovati o njemu najkasnije u roku od 30 dana, dok Vlada ima rok od osam dana od predaje zahtjeva da se o njemu očituje.  Odbor za unutarnju politiku i nacionalnu sigurnost prihvatio je i dao prethodno pozitivno mišljenje na imenovanje Ivice Komljena za zamjenika ravnatelja Vojne sigurnosno-obavještajne agencije (VSOA). - Prijedlog koji smo dobili od predsjednice i premijera Odbor je jednoglasno prihvatio, pa će ga oni sada imenovati – kratko je izvijestio predsjednik Odbora za unutarnju politiku i nacionalnu sigurnost Ranko Ostojić. Brigadir Ivica Komljen je relativno nepoznat javnosti, a prema javno dostupnim informacijama vidljivo je da godinama radi u VSOA-i, kao i da se kao kandidat za ovu istu funkciju spominjao još 2010. godine dok je Ministarstvo obrane vodio pokojni Branko Vukelić. 