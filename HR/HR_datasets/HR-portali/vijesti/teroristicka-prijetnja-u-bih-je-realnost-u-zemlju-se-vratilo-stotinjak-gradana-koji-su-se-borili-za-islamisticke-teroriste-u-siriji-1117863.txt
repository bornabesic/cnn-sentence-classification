Stotinjak građana Bosne i Hercegovine vratilo se u tu zemlju nakon što su se borili na strani islamističkih terorističkih skupina u Siriji i oni sada predstavljaju realnu sigurnosnu prijetnju, ustvrdio je ministar unutarnjih poslova Republike Srpske Dragan Lukač kako ga u subotu citiraju mediji u tom entitetu.  Teroristička prijetnja u BiH je realnost kao i u bilo kojoj drugoj državi svijeta, kazao je Lukač za agenciju RS Srna a istodobno je potvrdio kako se policija kojom rukovodi oslanja na  savjete i potporu američkih instruktora kako bi se što učinkovitije pripremila za moguće terorističke ugroze.  Kazao je i kako je rascjepkanost policijskih agencija u BiH pri tom dodatna otegotna okolnost jer to traži više napora na koordinaciji aktivnosti i razmjeni informacija. "Ukoliko se zajednički na tome ne bude radilo BiH može imati mnogo većih problema s pripadnicima vehabijskog pokreta koji su uglavnom bili počinitelji terorističkih akata. Već postoje podaci da se više od sto ljudi vratilo sa sirijskog ratišta u BiH. Riječ je upravo o pripadnicima vehabijskog pokreta koji su regrutirani u BiH u raznim paradžematima", kazao je Lukač. Potvrdio je kako se u BiH u protuterorističkim pripremama uglavnom oslanjaju na instruktore iz  SAD koji su "u kontinuitetu prisutni u posebnim postrojbama MUP-a RS". Na izravno pitanje bi li njegovi policajci intervenirali u slučaju pokušaja uhićenja predsjednika RS Milorada Dodika protiv kojega je otvorena istraga zbog organiziranja protuustavnog referenduma 25. rujna Lukač je odgovorio kako svaka policijska agencija ima svoje ovlasti i kako ih ne želi posebice komentirati. "Tužiteljstva i policija, mislim tu i na Državnu agenciju za istrage i zaštitu (SIPA) imaju svoje ovlasti.... Nema potrebe da se miješam u posao drugih institucija. Nikad to nisam radio i nemam namjeru ni u buduće", kazao je Lukač komentirajući izjavu ministra sigurnosti BiH Dragana Mektića kako SIPA ima ovlasti privesti Dodika ukoliko se on ne odazove pozivu za saslušanje koji mu je već upućen. Dodik bi se u sjedištu Tužiteljstva BiH  u Sarajevu trebao pojaviti 3. listopada u 11 sati kako bi dao iskaz u svojstvu osumnjičenika za kazneno djelo za koje je propisana kazna zatvora od šest mjeseci do pet godina zatvora. Dodik je međutim odbacio mogućnost odlaska u Sarajevo obrazlažući to tvrdnjom kako se tamo ne osjeća sigurno. Ponudio je da umjesto toga tužitelju da iskaz negdje na teritoriju RS. >> BiH: Uhićenje zbog novačenja ratnika za Islamsku državu >> ISIL-ovac pucao i ulio gorivo u bazen, jedan uhićen, dvojica naoružana pobjegla u šumu 