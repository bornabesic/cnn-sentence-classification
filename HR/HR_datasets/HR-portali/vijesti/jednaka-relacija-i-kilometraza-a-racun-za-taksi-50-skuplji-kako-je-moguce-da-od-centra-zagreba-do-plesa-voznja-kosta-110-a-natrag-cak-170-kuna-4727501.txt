Ista destinacija, ista kilometraža, ista potrošnja goriva, gotovo jednako udobna vožnja i, naravno, isto uobičajeno ćaskanje s vozačem. Ali, različita cijena. S tim fenomenom susreću se putnici u vožnji s velikogoričkim i zagrebačkim taksi-službama, primjerice, od Gajeve ulice do Zračne luke Franjo Tuđman. Tako će putnici na relaciji od Gajeve do aerodroma platiti u prosjeku 110 kuna, a vožnju u suprotnom smjeru 170 kuna. Monopol na vožnju od Zračne luke do odredišta putnika imaju velikogorički taksi-prijevoznici, a svaku mogućnost da im se taj monopol oduzme, oni sprečavaju na sve moguće načine - od pisanja kaznenih prijava, nazivanja inspekcije do verbalnih prijetnji. U Velikoj Gorici pravdaju svoje taksiste. - Kako je Zračna luka dr. Franjo Tuđman na području grada Velike Gorice, na istoj smiju obavljati svoju autotaksi djelatnost prijevoznici s dozvolom koju izdaje Grad Velika Gorica - kažu u gradskim službama Velike Gorice. Upravo je Zračna luka Franjo Tuđman bila mjesto prijepora između taksista VG Taksija i vozača Ubera koji je na aerodromu u četvrtak čekao putnika. Tri velikogorička taksista napali su vozača Ubera i prijetili mu da će ga razbiti ako se vrati. VG taksiju smeta što netko operira na njihovu teritoriju, a u svojoj borbi protiv Ubera nisu sami. Podršku im je pružio Radio Taksi, koji je do 2008. godine imao monopol u Zagrebu. Nakon što se otvorilo tržište i pojavili Cammeo i EKO taksi, cijene su se smanjile, no oni su preživjeli. Ipak, sad se pojavio novi problem - Uber. - Uber je digitalni servis, ali se u medijima deklariraju kao taksi-služba. Oni to prema svim zakonima nisu, što znači da obmanjuju potrošače - otkrili su nam Jozo Kovačević, predsjednik udruženja Radio Taxi Zagreb i Josip Andabaka, predstavnik velikogoričkih taksista. Bez obzira na to što im cijene nisu jednake, u velikogoričkom i zagrebačkom udruženju kažu da je podjela teritorija ispravna i da ne žele jedni drugima oduzimati klijente. Tim taksistima smeta što Uberovi vozači ne moraju ishoditi jednake dozvole kao i oni, a bave se istim poslom. Svoj problem iznijet će antimonopolskoj agenciji i HAKOM-u jer smatraju da Uber krši Zakon o zaštiti potrošača. Na njihovoj strani je i Hrvatska obrtnička komora. - Način i uvjeti rada Ubera nisu izravno regulirani u propisima RH. Iz toga proizlazi da Uber posluje nelegalno - tvrdi Dragutin Ranogajec, predsjednik HOK-a. U Uberu optužbe negiraju. - Smijemo poslovati na aerodromu jer ne potpadamo pod odluku o autotaksi-prijevoznicima - poručuju iz Ubera. Ipak, na ovu situaciju ne gledaju svi jednako. - To je zagrebačka zračna luka i ona trebala biti dostupna svima - kaže Franjo Petek. S njim se slaže i konkurencija. - Naša krajnja linija djelovanja je Veliko Polje - rekla je Ivana Šimundić iz EKO taksija. Slično iskustvo imaju i u Cammeo taxiju. - U počecima smo nailazili na veliki otpor velikogoričkih taksista, no tijekom vremena situacija se smirila - rekao je Ivan Pakšec iz Cammea i dodaje da su ponudili taksistima V. Gorice suradnju, ali su oni odbili.