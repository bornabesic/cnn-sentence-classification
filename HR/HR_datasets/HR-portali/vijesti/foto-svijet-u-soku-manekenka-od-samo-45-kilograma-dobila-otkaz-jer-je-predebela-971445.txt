Foto: Instagram ULRIKKE HOYER manekenka je iz Danske koja je na svojim društvenim mrežama opisala cijelo iskustvo s radom za Louis Vuitton i kako je dobila otkaz ujutro na dan showa koji se trebao održati u Japanu. Njezina casting agentica Alexia Cheval rekla joj je da je postojao problem tijekom probe i naredila da pije samo vodu sljedeća 24 sata. "Rekla mi je da imam napuhan trbuh i punašno lice te da moram ne smijem ništa pojesti sljedeća 24 sata", napisala je. "Bila sam u šoku", dodala je. Ulrikke ima struk od 60 centimetara i teži samo 45 kilograma. "Probudila sam se u 2 ujutro i bila sam nenormalno gladna. Doručak je počeo u 6.30 i pojela sam jako, jako malo", napisala je 20-godišnjakinja. Nedugo nakon što je doručkovala, njezina je agentica ušla u sobu i vidjela tanjur na stolu. Odmah nakon toga dobila je otkaz i poslali su je doma. "Drago mi je da imam 20 godina i da nisam više mala i nesigurna u sebe jer mislim da bih završila bolesna i bila uplašena cijeli život", rekla je. Spomenula je i da se uvijek osjećala "debelom" na kastinzima jer su sve djevojke bile još mršavije od nje koja ima 45 kilograma. Ipak, od malena je vodila zdrav život i trenirala tenis, tako da je naučila puno toga o zdravoj prehrani i brizi o svom tijelu. Za očekivanja u modnom svijetu kaže da  "rade ogromnu štetu ljudskom tijelu", dodajući da većina djevojaka koje je susretala nemaju menstruaciju, pate od nekog poremećaja prehrane i imaju velikih problema s kožom. "Znam da sam produkt i mogu se odvojiti od toga, ali vidjela sam toliko djevojaka koje su taaaako mršave da mi nije jasno kako uopće mogu hodati ili pričati. Očito je da su ove djevojke očajne i treba im pomoć", rekla je. Voditelj kastinga za Louis Vuitton i Pradu, Ashley Brokaw izjavila je da to nije istina, već da je svim modelima rečeno da "piju vodu umjesto kofeina ili alkohola da ne bi dehidrirale". Ulrikke je podignula veliku prašinu na društvenim mrežama i dobila podršku od hrpe djevojaka na Facebooku i Instagramu, a nada se da bi svojom pričom mogla pomoći nekome.