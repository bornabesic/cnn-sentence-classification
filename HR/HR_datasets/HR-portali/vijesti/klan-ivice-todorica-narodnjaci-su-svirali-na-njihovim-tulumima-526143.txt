Božanstvena ženo, sve ću da ti dam vezala nas ljubav kao noć i dan moja sreća to su ta dva oka tvoja božanstvena ženo, ti boginjo moja... Stihovi su ovo pjesme “Božanstvena ženo”, velikog hita Miroslava Ilića, koja je jedna od najdražih pjesama Todorićeve kćeri Ive i supruge Vesne. Toliko im je draga da je obitelj pozvala Miroslava Ilića da zabavlja goste na velikom partyju koji je obitelj Todorić organizirala povodom 40. rođendana obiteljske miljenice Ive u Kulmerovim dvorima, otkriva novi broj tjednika Express.  Ilić je to učinio, navodno ne samo taj put, a za 45 minuta pjevanja, prema priči prijatelja bliskih obitelji, Iliću je plaćeno 10.000 eura. Ilić se pojavio u “špici” proslave, s mikrofonom ušetao među goste, kojih je bilo između 150 i 200, ravno do slavljenice Ive, poljubio joj ruku i počeo s pjesmom. Majka Vesna, iako je na slavlju bila cijelu večer, tek se na njegov dolazak totalno opustila.  Nizao je Ilić hitove i kao da je točno znao koja je gostima omiljena, a na “Božanstveno ženo” cijelo je Ivino društvo “odvalilo”. A društvo Ive Balent uistinu je šaroliko, no zapravo su svi oni prijatelji svih Todorića. Naime, obitelj Todorić – glava obitelji Ivica i supruga Vesna, kći Iva te sinovi Ante i Ivan - imaju svatko svoje prijatelje, ali kroz sve godine nije se moglo izbjeći da im zapravo svima ti prijatelji ne postanu zajednički.  Dolazili su im doma, zajedno slavili rođendane, krstitke, blagdane i ostalo, tako da su s vremenom svi ti ljudi postali prijatelji obitelji. Ako netko od Todorićeve djece slavi rođendan, nije čudno da se tamo pojave Todorićevi poslovni partneri i članovi uprave Agrokora, koji su sad bivši, poput Piruške Canjuge, Ivana Domagoja Miloševića, te ostali brojni poslovni partneri koji su rijetko odbijali Todorićeve pozive za razne proslave u Kulmerovima dvorima. No Iva Balent je ta koja “generira” najveći broj prijatelja, osobito poznatije, a da su bogati, ne treba posebno isticati.  No to nije toliko čudno jer stariji brat Ante mnogo je povučeniji i rijetko je privlačio pažnju s nekom “celebrity svitom”, dok je mlađi brat Ivan u svojem “điru”.  Ivi Balent podjednako su drage prijateljica i Severina, ali i Maja Frenkel, poznata po projektu golfa na Srđu, u koji je ušla sa suprugom Aaronom.  Ali njihovo poznanstvo počelo je kad je Maja Frenkel, tad Maja Brinar, bila članica uprave Leda i prije toga zamjenica ministra gospodarstva. Severini nije problem prilagoditi svoj prekrcani raspored za Ivu ako je Ivi jako važno da joj se Severina negdje pojavi, kao što ni Maji Frenkel nije problem sjesti u privatni avion, gdje god u svijetu da se nalazila, i doći na nekoliko sati u Kulmerove dvore kako bi proslavila Ivin rođendan. Prijateljstvo sa Severinom manje-više je već poznato. Iva redovito odlazi na njene koncerte kad god može, a Severina joj je uvijek bila pri ruci kad je trebalo odraditi neku marketinšku ili PR kampanju za Agrokor, što je Ivi Balent uvijek puno značilo jer je kao direktorica marketinga Agrokora stalno morala osmišljavati kampanje za kompaniju.   Ne propuštaju nijedan događaj da ga zajedno ne proslave, a Iva je sklona Severini poklanjati vrlo skupe stvari, poput čizmi Balenciaga, koje koštaju oko tisuću eura.   No prijateljstvo Severine s Todorićima nije jedino takvo, samo je najviše izloženo očima javnosti upravo zbog Severine, ali Todorići imaju još puno poznatih i bogatih prijatelja. Andrea i Hrvoje Čermak, snaha i sin umirovljenoga generala Ivana Čermaka, vlasnika Croduxa, rado su viđeni Todorićevi prijatelji u Kulmerovim dvorima.  Poznaju se već godinama, a s njima je jako bliska i Martina Todorić, supruga Ante Todorića. Čermakovi su inače i jako dobri dugogodišnji prijatelji sa Severinom, a Andrea Čermak je Severini i vjenčana kuma. Bliska prijateljica obitelji je i Ana Kurjak, snaha poznatog liječnika Asima Kurjaka.   Unatoč tomu što se često druži s obitelji, a najčešće s Ivom Balent, ali i ostalim njenim prijateljima, ne eksponira se baš pretjerano, ali stalno je u njihovu društvu.  Stilistica Karla Kajić također je Ivina bliska prijateljica, koja ne propušta nijednu proslavu. Njezin suprug Luka Kaić vlasnik je elitnog restorana Mano u Zagrebu, odnosno Mano posluje preko njegove tvrtke Trikom trgovina.  Osim toga, Kaić je vlasnik niza tvrtki, naročito građevinskih, od kojih su neke vrlo usko surađivale s Todorićem i koncernom Agrokor. Od poslovnih prijatelja Todoriće, a prije svega Antu Todorića, veže i prijateljstvo sa srpskim milijunašem Ljubišom Krstajićem, koji je s obitelji Todorić povezan preko tvrtke Karisma Hotels Adriatic. Još jedno privatno-poslovno prijateljstvo vrlo je značajno u obitelji Todorić. U uskom krugu najbližih prijatelja Ive Balent je i Daniela Gajski. Njezin otac je Božo Crnjac, čija tvrtka Splendid u svom vlasništvu ima restorane Okrugljak i Dubravkin put. Crnjac je tvrtku Splendid stekao devedesetih u procesu pretvorbe i privatizacije, a tvrtku s njim vodi kći Daniela, koja otprilike jednako vremena provodi s Todorićima kao i sa svojom obitelji. Daniela Gajski doduše najviše vodi brigu o Dubravkinu putu, od kojeg želi napraviti top restoran u Hrvatskoj, zbog čega dovodi kuhare iz inozemstva i pomno rade na novim jelovnicima.  VIŠE PROČITAJTE U EXPRESSU...