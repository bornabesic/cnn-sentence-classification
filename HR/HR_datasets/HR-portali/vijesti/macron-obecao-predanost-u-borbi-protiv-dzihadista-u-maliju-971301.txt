Foto: Hina FRANCUSKI predsjednik Emmanuel Macron stigao je u simboličan posjet francuskim vojnicima koji se bore protiv džihadista u Maliju te naglasio francusku predanost borbi protiv militanata u afričkoj regiji Sahelu, a Njemačku i Europu pozvao da daju veći doprinos.  "Francuska će ostati uz vas, s potpunom predanošću, radi sigurnosti ne samo Malija, nego i Sahela, nastavljamo angažman naših snaga", rekao je Macron malijskom kolegi Ibrahimu Boubacaru Keiti za vrijeme posjeta francuskoj vojnoj bazi u gradu Gaou na sjeveru zemlje.  Tijekom svojega drugog inozemnog puta nakon inauguracije, nakon posjeta njemačkoj kancelarki Angeli Merkel u ponedjeljak, Macron je naglasio da djeluje kao zapovjednik francuske vojske. Čuvar europske sigurnosti u svijetu  "Francuska čuva europsku sigurnost u Maliju i na ostalim poprištima operacije", rekao je Macron.  Na zajedničkoj konferenciji za novinare s Keitom Macron je primijetio da "Njemačka nije angažirana na isti način kao mi u Maliju", dodajući da "politička ograničenja" znače da se njemački angažman uglavnom svodi na potporu.  "Međutim, ja bih volio ponovno ojačati to partnerstvo, kako bi njemački angažman, koji već jest zamjetan ... mogao biti jači", rekao je 39-godišnji predsjednik.   "Moja je želja da u svojim vojnim angažmanima u Africi učinimo više, zajedno s Europom i Njemačkom", istaknuo je Macron.