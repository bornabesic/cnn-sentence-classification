Foto: Hina MEDIJSKA prezentacije početka letačke obuke na helikopterima Kiowa Warrior održana je u četvrtak u Zemuniku, a potpredsjednik Vlade i ministar obrane Damir Krstičević istaknuo je tom prigodom kako je ponosan na hrvatske pilote i američke instruktore, koji im prenose svoja znanja te da je to povijesni dan za Hrvatsku vojsku.  "Ponosan sam na hrvatske pilote! Mislim da je ovo povijesni dan za Hrvatsku vojsku, koja je tu zajedno s američkim partnerima. Snažimo Hrvatsku vojsku, razvijamo nove sposobnosti koje su nam potrebne i mislim da to radimo jako dobro", rekao je ministar Krstičević u vojarni "Pukovnik Mirko Vukušić" u Zemuniku.  Početku letačke obuke nazočili su i vojni izaslanik SAD-a brigadir Robert Mathers, načelnik Glavnog stožera Oružanih snaga RH general zbora Mirko Šundov i drugi visoki uzvanici.  "Ovi helikopteri omogućuju našim Oružanim snagama dosezanje novih sposobnosti, jedan su od segmenata snažne potpore i pomoći koju smo dobili od naših strateških partnera, a koja iznosi preko pet stotina milijuna američkih dolara. U rukama hrvatskih pilota, ovi helikopteri će biti nova vrijednost u suočavanju sa suvremenim sigurnosnim ugrozama i nova mogućnost doprinosa jačanju sigurnosne arhitekture", rekao je ministar Krstičević.  Možemo biti ponosni   Istaknuo je da su američki instruktori rekli za naše pilote da su vrhunski piloti i da su iznenađeni kako brzo usvajaju ta znanja, da razmišljaju proaktivno.  "A moja je želja da se ovaj helikopter što prije poveže s kopnenim i pomorskim snagama, s civilnim institucijama tako da ovaj 'alat' služi cijeloj Hrvatskoj. Vjerujte mi, na to možemo svi biti ponosni!", rekao je hrvatski ministar obrane, koji je zahvalio Vladi SAD-a na toj vrijednoj donaciji.  Obuku hrvatskih pilota na 16 helikoptera provode američki instruktori letenja. Riječ je o helikopterima kojima je opremljena Eskadrila helikoptera iz projekta opremanja Oružanih snaga RH izvidničko-borbenim helikopterima kroz potporu Vlade i Oružanih snaga SAD-a. Američki instruktori trenutačno obučavaju osmoricu naših pilota i tehničko osoblje, a u planu je obuka za 32 pilota i 44 tehničara.  "U prosincu prošle godine helikopteri su bili tu, već u veljači počela je obuka tehničara, a danas smo u fazi prezentiranja letačke obuke. Vidjeli smo mogućnosti ovog helikoptera, ima odlične manevarske sposobnosti. Možemo ga koristiti za borbene akcije, a što je još važnije, u civilne svrhe, u akcijama traganja, spašavanja, nadzora državne granice, za pomoć u slučajevima prirodnih katastrofa, izviđanja. S ovim helikopterom dobili smo nove sposobnosti koje su potrebne Hrvatskoj vojsci. Ovo je veliki dan!", poručio je ministar Krstičević.  Napomenuo je kako mu je drago da se Hrvatska vojska razvija u pravom smjeru.  "Drago mi je kad vidim mlade hrvatske pilote kako usvajaju nova znanja, kako vrlo brzo dolazimo do tih novih sposobnosti koje su nam potrebne. Manevarske sposobnosti su velike, osobno sam se u to uvjerio. Idemo dalje, idemo dalje razvijati Hrvatsku vojsku", poručio je ministar Krstičević.  Hrvatski piloti najbolji  Američki vojni izaslanik brigadir Robert Mathers zahvalio je na ovoj prilici da se i osobno uvjeri kao je donacija SAD-a stavljena u uporabu i da će služiti za zajedničke interese i sigurnost. Istaknuo je kako su mu američki instruktori, koji su jedni od najboljih i najiskusnijih pilota, potvrdili da su hrvatski piloti koje obučavaju, najbolji s kojima su do sada radili, jer uz sve ostale kvalitete razumiju važnost obuke za hrvatsku sigurnost. „Sretan sam jer razvijamo vojnu suradnju i što dijelimo iste vrijednosti i prioritete ne samo u jugoistočnoj Europi nego širom svijeta“ zaključio je brigadir Mathers.  Načelnik Glavnog stožera OS RH, general zbora Mirko Šundov zahvalio je prije svega američkoj strani i vojnom izaslaniku SAD-a na profesionalnom odnosu i suradnji te na svemu što nam pružaju u obuci pilota i tehničara. Istaknuo je i pohvalio pilote i tehničare HRZ i PZO-a koji daju sve od sebe da vrlo brzo usvoje sva potrebna znanja kako bi postigli punu osposobljenost, a što će u konačnici povećati sposobnosti Oružanih snaga RH.  Zapovjednik Eskadrile helikoptera pukovnik Krešimir Ražov prezentirao je ukratko karakteristike helikoptera OH-58D Kiowa Warrior,  te istaknuo značaj iskustva obuke s američkim partnerima za izgradnju novih i značajnih sposobnosti za OS RH.  „Prisutno je ozračje međusobnog povjerenja i uvažavanja s ključnim NATO partnerom s kojim dijelimo iste vrijednosti,“ rekao je pukovnik Ražov te pojasnio kako će uvođenje ovih helikoptera u operativnu upotrebu u OS RH dovesti do razvoja sposobnosti zaštite vlastitih snaga, integracije kopnenih, pomorskih i zračnih snaga, integracije, sinkronizacije i projekcije vatrene moći u realnom vremenu, povećanje manevra s mogućnošću asimetričnog odgovora te interoperabilnost u sklopu NATO-a.  Projekt uvođenja helikoptera u operativnu uporabu, uključujući i obuku osoblja, provodit će se u sljedećih pet godina, a ukupna vrijednost svih aktivnosti iznosi oko 455 milijuna kuna.  Helikopteri OH-58D Kiowa Warrior primarno se koriste za izviđanje i napad. U borbenim uvjetima koriste se za protuoklopno djelovanje, blisku i vrlo blisku zračnu potporu, pratnju i zaštitu konvoja, korekciju i navođenje topničke precizne paljbe te zapovijedanje i nadzor iz zraka digitalnim modemima i štićenim kanalima.  U civilne svrhe mogu se koristiti u akcijama traganja, nadzoru granice, pomoći u slučaju prirodnih katastrofa te izviđanju i snimanju različitih incidentnih situacija.  Galeb dobio posao opremanja NATO-a  Na zamolbu novinara da komentira donaciju vlade SAD-a, uz koju je i iz hrvatskog proračuna za kupnju helikoptera izdvojen novac, ministar Krstičević rekao kako je“najbitnije da mi imamo odličnu suradnju i partnerstvo s vladom Sjedinjenih Američkih Država“.  "Kao što znate, SAD su naš ključan strateški partner na području obrane i sigurnosti, a ovo je značajna donacija Hrvatskoj vojsci", dodao je ministar.  Na pitanje novinara zašto je prije dva dana smijenjeno 50 ljudi, zapovjednika grana Oružanih snaga RH i nekoliko drugih ustrojstvenih cjelina OS RH, Krstičević je rekao da nisu smijenjeni, nego da je to jedna prirodna, postupna tranzicija Hrvatske vojske.  Sve uvijek počinje od vrha, moramo dati priliku mladim ljudima. Ove sposobnosti danas su u rukama mladih pilota. Da bismo se mogli nositi sa svim rizicima i ugrozama, da bismo mogli još bolje i jače razvijati Hrvatsku vojsku, trebamo dati priliku mladim časnicima. I to smo napravili sustavno. Ti ljudi nisu danas otišli,  otići će za sedam, osam mjeseci. Razgovarali smo s njima, a novi koji dolaze imaju se vremena pripremiti. Mi želimo te ljude vidjeti u drugoj karijeri, postoje i savjetnička mjesta. Razvijena društva na Zapadu časnicima daju drugu karijeru. Tu vidim mogućnost da angažiramo naše umirovljene časnike, pojasnio je ministar Krstičević.  Potvrdio je da je MORH sklopio posao s omiškom tvornicom tekstila Galeb koja je dobila posao opremanja NATO-a.  „MORH, osim što brine o sigurnosti, ima zadaću i da pomogne hrvatskoj vojnoj industriji“, istaknuo je hrvatski ministar obrane Damir Krstičević.  "U prvom mjesecu potpisali smo ugovor i pomogli da naš Galeb dobije posao opremanja NATO-a. To je odličan izvozni posao koji otvara radna mjesta i meni je drago kao ministru da se to realiziralo. Čestitam Galebu i želim svim hrvatskim proizvođačima puno uspjeha", poručio je.