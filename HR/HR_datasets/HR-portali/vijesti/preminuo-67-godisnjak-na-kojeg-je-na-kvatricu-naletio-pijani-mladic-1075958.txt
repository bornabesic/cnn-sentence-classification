Aleksandar Kusalović (67), suprug Ljiljane Kusalović (61) koja je u ponedjeljak poginula u prometnoj nesreći na Kvatriću, također je danas u 11.05 sati preminuo na bolničkoj postelji u KBC-u Zagreb. On je odmah nakon nesreće u komi s ozljedama glave, mozga, prsnog koša, pluća, rebara, kralježnice, trbuha, jetre i obje noge odvezen u bolnicu, ali unatoč naporima liječnika i nekoliko reanimacija i operacija preminuo je nakon dva dana. Protiv Nikole Kovačevića (26) koji je izazvao nesreću policija je podnijela dvije kaznene prijave - onu za izazivanje prometne nesreće za što može dobiti između 3 i 12 godina zatvora te za nepružanje pomoći, za što je predviđena kazna od jedne do tri godine zatvora. Slučaj je preuzelo tužiteljstvo koje još uvijek provodi dokazne radnje i vještačenja radi utvrđivanja svih okolnosti prometne nesreće. Podsjetimo da su u nesreći lakše ozlijeđene i dvije pješakinje. Mladić je imao 1,92 promila alkohola u krvi i upravljao je automobilom marke Audi A3. U nekontroliranom kretanju naletio je na troje pješaka sa sjeverne strane Kvaternikova trga, a potom i na prometni znak. Pješice je pobjegao s mjesta događaja do Ulice biskupa Josipa Galjufa, gdje su ga dvojica građana zadržala do dolaska policije. >>Nesreću u kojoj je preminula pješakinja skrivio 26-godišnjak s 1,92 promila alkohola u krvi >>Divljati autom počeo u Dubravi: 'Ne znam kako da to opišem. Ovakav horor nisam vidio' 