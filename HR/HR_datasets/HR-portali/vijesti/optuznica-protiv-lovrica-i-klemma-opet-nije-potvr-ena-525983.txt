Zagrebački Županijski sud ponovno nije odlučio o osnovanosti optužnice protiv pročelnika zagrebačkog Gradskog ureda za obrazovanje, kulturu i sport Ivice Lovrića i vlasnika zaštitarske tvrtke 'Klemm Security' Josipa Klemma. Ova put obrana je tražila izdvajanje nezakonitih pretraga tvrdeći da nalozi kojim su izvedene nisu bili dovoljno obrazloženi. Podsjećamo, Optužno vijeće ranije je odbilo prijedlog za izdvajanjem svjedočkih iskaza. O ovom prijedlog sud će odlučiti u utorak, a možda onda odluči i o osnovanosti optužnice zbog lihvarskog ugovora u vezi transfera košarkaša Darija Šarića te zapošljavanja u Ciboni na račun Zagrebačkog holdinga odlučivati nakon odluke Vrhovnog suda o zakonitosti dokaza.  Optužnicom u ovom slučaju je bio obuhvaćen i voditelja Holdingove podružnice Sportski objekti Dragutin Kosić koji je početkom listopada priznao nedjelo i nagodio se s tužiteljstvom pa je osuđen na uvjetnu kaznu. Kosić, koji se s Uskokom nagodio i u aferi Agram, priznao je da ga je Lovrić tražio da zaposli petero osoba iz Cibone koji za ta radna mjesta navodno nisu imali uvjete, a i plaćao ih je Holding. Nakon priznanja nedjela i nagodbe s tužiteljstvom Kosić je kažnjen uvjetno na godinu dana, a u zatvor neće ići ako u naredne četiri godine ne ponovi nedjelo. Klemma i Lovrića, koji je bio predsjednik košarkaškog kluba Cibona, Uskok tereti da su pokušali pribaviti veliku materijalnu dobit Klemmovoj tvrtki nakon što je Cibona sa Šarićem sklopila ugovor prema kojemu bi Cibona u slučaju Šarićeva jednostranog odlaska u drugi klub imala pravo na odštetu od 1,2 milijuna eura. Lovrić i Klemm su, prema sumnjama Uskoka, postupajući s namjerom stjecanja znatne dobiti Klemmovoj tvrtki u prosincu 2012. sklopili ugovor o zajmu kojim su ugovorili da će ta tvrtka Ciboni uplatiti 550 tisuća eura radi isplate odštete Hrvatskom košarkaškom savezu. Cibona se tim ugovorom obvezala da će zajam s kamatom od 8 posto biti vraćen do 1. rujna 2014. Navodno na Klemmov zahtjev ugovoreno je i da će Cibona, ako igrač raskine ugovor i prijeđe u drugi klub, Klemovoj tvrtki isplatiti, oko 227 tisuća eura, što je pola iznosa odštete koja je trebala pripasti Ciboni. Velika imovinska korist ipak nije ostvarena jer je Cibona odbila isplatiti navedeni iznos i pokrenula sudski postupak protiv Klemmove tvrtke radi smanjenja obveza na pravičan iznos.