Osobni bankrot ipak nije takav bauk za prezadužene građane kako su neki mislili. U prva tri tjedna koliko je na snazi novi Zakon o stečaju potrošača 103 građanina predala su Fini zahtjev za provedbu izvansudskog postupka, koji je prvi korak prema osobnom bankrotu. Dozvola za 44 savjetnika Uz dokaz o nesposobnosti plaćanja (blokada računa dulja od tri mjeseca na iznos koji je veći od 30 tisuća kuna) prezaduženi građani dužni su Fini dostaviti popis svoje imovine i obveza te dokaz da su uplatili 300 kuna predujma, odnosno rješenje o odobrenoj besplatnoj pravnoj pomoći ako nemaju iz čega uplatiti predujam. Fina je jedina od javnih ustanova dobila dozvolu za 44 svoja djelatnika koji će provoditi postupak izvansudske nagodbe, odnosno savjetovanja dužnika i to u poslovnicama Bjelovar, Čakovec, Dubrovnik, Gospić, Karlovac, Koprivnica, Požega, Pula, Sisak, Slavonski Brod, Šibenik, Varaždin, Velika Gorica, Virovitica, Vukovar i Zlatar. U Fini napominju da izvansudski postupak vodi posrednik koji je dužan tijekom postupka posvetiti osobitu pažnju zaštiti potrošača kao slabije strane u pravnom odnosu i postupati na način koji osigurava potpuno poštivanje osobnog i obiteljskog života, dostojanstva, ugleda i časti potrošača. Posrednik je dužan, ako to od njega traži potrošač, pomoći potrošaču sastaviti plan ispunjenja obveza. Nakon što uz pomoć savjetnika dužnik sastavi svoj plan ispunjenja obveza, Finino će savjetovalište pozvati sve njegove vjerovnike na sastanak na kojemu će se pokušati dogovoriti. Identitet dužnika bit će javan u trenutku kad Fina uputi javni poziv zainteresiranim vjerovnicima. Ako na sastanku potrošač uspije postići dogovor sa svim svojim vjerovnicima, sklapa se izvansudski sporazum. Ne uspije li taj prvi korak, slijedi nastavak procesa pred sudom, prvo kao pokušaj sudske nagodbe, a nakon toga otvaranje stečaja potrošača, odnosno osobnog bankrota. Za ljude koji raspolažu određenom imovinom i nekretninama postupak stečaja trajat će godinama, dok se za ljude koji dokažu da nemaju imovine i prihoda bankrot može otvoriti i zatvoriti isti dan. Oni u tom slučaju mogu očekivati otpis dugova i priliku za novi početak. Ulaskom u bankrot država će preko stečajnog upravitelja preuzeti upravljanje imovinom dužnika, a na minimum je smanjena i mogućnost prijevare vjerovnika. Nema prebacivanja imovine Ne može se dogoditi da netko prebaci imovinu na obitelj ili bilo koga drugog (provjerava se njegovo ponašanje unazad tri godine). Prema podacima Fine, više od 30 tisuća kuna trenutačno duguje nešto više od 200 tisuća blokiranih građana, a među njima je čak 48 tisuća dužnika čiji se dug popeo na vrtoglavih 30 milijardi kuna. Od toga četiri tisuće dužnika ima vrtoglavih 19 milijardi kuna duga. Uglavnom su to dugovi propalih poduzetnika prema bankama, leasing i kartičnim kućama, a u manjoj mjeri prema državi. U studenom je pod blokadu dospjelo 14 tisuća novih dužnika, a njihov dug u prosjeku iznosi oko 11 tisuća kuna. >> Očekujem 4000 zahtjeva za osobni bankrot  