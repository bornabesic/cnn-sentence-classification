Knin je spreman za veliku proslavu, 20. obljetnicu Oluje. Generalna proba, s preletom migova održana je u ponedjeljak, a gradonačelnica Knina sa generalom Matom Ostovićem, predsjednikom Organizacijskog odbora i Slavenom Ivićem, svojim zamjenikom, na konferenciji za novinare otkrila je protokol, odnosno planirane satnice događanja. Sve započinje već u utorak u 18 sati kada je najavljena posveta crkve Velikog hrvatskog krsnog zavjeta, koju će predvoditi šibenko-kninski biskup mons. Ante Ivas. Na Dan pobjede, Domovinske zahvalnosti i Dan hrvatskih branitelja, 5. kolovoza, događanja počinju u 6 sati ujutro kada će biti pušteno 2.000 golubova koji će Letom slobode odletjeti u Vukovar, gdje će istodobno biti pušteni golubovi koji će doletjeti do Knina. Rimac je pozvala građane da što ranije dođu na kninsku tvrđavu gdje će u 8,45 biti otvoren Muzej Oluja, u 9,13 intonirat će se hrvatska himna i podići stijeg, nakon čega slijedi otkrivanje spomenika dr. Franji Tuđmanu, kojeg će otkriti predsjednica Kolinda Grabar Kitarović, sa sinovima prvog hrvatskog predsjednika Stjepanom i Miroslavom Tuđmanom. Uslijedit će prelet migova i program Krila Oluje. -Svi zajedno sa zastavama krećemo u mimohodu prema crkvi Velikog hrvatskog krsnog zavjeta gdje će se u 11 sati održati sveta misa za domovinu . Kardinal Josip Bozanić će je predvoditi,a najavljuje se dolazak 30 biskupa iz RH i BiH i 200 svećenika. Nakon mise, na Trgu Ante Starčevića predsjednica će u 12,50 primiti prijavak i započinje ceremonija polaganja vijenaca. Polagat će ih svi oni koji to budu željeli. Iza zadnjeg vijenca čita se odrješenje , a onda slijede prigodni govori – rekla je Rimac. Govorit će predsjednica, predstavnici branitelja i Josipa Rimac. Premijera Zorana Milanovića nemaju u protokolu, ali moguće je da se to do srijede promijeni. U 14 sati u parku dr. Franje Tuđmana je zajednički ručak s građanima, na meniju je vojnički grah, potom program KUD-ova, a u 17 sati stiže moto defile iz Čavoglava. Thompsonovi bikeri će proći glavnom ulicom. Slijedi revijalna nogometna utakmica, smotra folklora, a u 21 sat započinje veliki koncert koji je specijalno ove godine premješten iz Čavoglava u Knin. Nastupaju Marko Perković Thompson, Mate Bulić, Opća opasnost Slavonske lole, Đuka Čajić, Hrid Matić…. - Pozivam sve koji će doći u Knin da budu strpljivi i imaju razumijevanja – rekla je Rimac i naglasila kako će biti dovoljno parkirališta. - Poručujem svima, budimo ponosno na naše heroje i bez ikakvog politikantstva pokažimo dostojanstvo. Ako smo kao kršćani mogli oprostiti, tko nam može zabraniti veličati naše pobjede. U našim proslavama nema ni mržnje ni revanšizma. Naprotiv! Sjećamo se i žalimo za našim poginulim, nestalim i umrlim braniteljima, ali isto tako sućutno žalimo za svim nevinim žrtvama i unesrećenim obiteljima. Radujemo se u životu u slobodi i nitko nam nema pravo uskratiti pravo na radost – rekla je Josipa Rimac. Očekuje se do sada neviđena gužva. Prijavljen je dolazak 145 autobusa, a Knin je spreman za dolazak 100.000 ljudi. -Što se tiče logistike, sve je spremno! – poručila je Rimac. >> Ekskluzivni dokumenti! Ni tajne službe SAD-a nisu znale za Oluju 