Pet stoljeća prošlo je otkako je Martin Luther krajem listopada 1517. na vrata crkve u Wittenbergu zakucao svojih 95 teza čime je zaživio protestantizam. Isto toliko vremena trebalo je da doista zaživi želja za suradnjom i jedinstvom kršćana, što je demonstrirao papa Franjo došavši u Švedsku na obilježavanje obljetnice protestantske reformacije. Martin Luther neosporno je jedna od povijesno najvažnijih ličnosti koja je oblikovala crkvu, no poziv svećenika izabrao je sasvim slučajno. Naime, Lutherov otac bio je prilično uspješan trgovac koji je za Martina imao drukčije planove. Nagnao ga je da 1501. upiše Sveučilište u Erfurtu, jedno od najboljih sveučilišta tog doba. Martin Luther završio je studij 1505., no samo nekoliko mjeseci nakon toga našao se na otvorenom, izvan grada, kada je počela silovita oluja. Munja je tada udarila stotinjak metara od mjesta na kojemu je stajao, a Martin se počeo moliti Bogu zavjetujući se da će postati svećenik ako preživi olujno nevrijeme. Oluja se stišala, a Martin Luther održao je zavjet i ušao u augustinski samostan. Tri osnovna principa Počeo je živjeti spartanskim, rigoroznim životom, a pritom je nastavio proučavati znanost, podjednako prirodne i društvene predmete. U relativno kratko vrijeme stekao je ugled među augustincima pa je za nekoliko godina poslan u Rim kao predstavnik augustinaca pri Svetoj Stolici. Uskoro je stekao i doktorat postavši profesor biblijskih znanosti. Povratkom u Sveto Rimsko Carstvo na području današnje Njemačke, imajući na umu tadašnja pravila Katoličke crkve ali i ono što je vidio u Rimu, počinje kritizirati sve ono što, po njegovu mišljenju, nije valjalo. Osnova većine njegovih kritika odnosila se na tadašnje pravilo otkupljenja grijeha kojim su bogati novcem mogli kupiti oprost za svoje grijehe, grijehe svojih bližnjih, pa čak i za grijehe koje će tek počiniti. Upravo kritika ove “kupnje oprosta” bila je osnova njegovih 95 teza koje je objavio prije pola tisućljeća, s tezom da vjernicima ne treba posrednik s Bogom, niti im je potreban papa kao vrhovni autoritet, jer vrhovni autoritet je Biblija. Ubrzo, Martina Luthera Katolička crkva ekskomunicira, no on nastavlja širiti svoj nauk koji se temelji na tri osnovna principa. Prvo, Biblija je najveći autoritet vjere. Drugo, grijesi vjernika opraštaju se samim iskrenim vjerovanjem u Boga, bez potrebe za dobrim djelima. I treće, pravi vjernik čita Bibliju na svom jeziku, a ne na latinskom, ali i sudjeluje u životu Crkve bez velikog utjecaja svećenika. U kratko vrijeme ovaj nauk nazvan luteranizam proširio se sjeverom Europe, Skandinavijom, baltičkim državama... Zbog svojeg vrlo širokog shvaćanja religije, tijekom desetljeća počeo se dijeliti na cijeli niz denominacija, pa tako u okviru protestantske crkve danas postoje stotine većih ili manjih denominacija, no one okupljaju oko 900 milijuna vjernika, odnosno nešto manje od četrdeset posto kršćana na svijetu. Dvije grane iste loze Par je ključnih elemenata po kojima se protestantizam razlikuje od katoličkog kršćanstva. Prije svega, protestanti ne priznaju papu kao vrhovnog poglavara crkve. Nadalje, od protestantskih vjernika Crkva očekuje da sami proučavaju Bibliju, mole se i druže s drugim vjernicima tijekom nedjelje. Potom, protestanti drže da ne postoji čistilište kao mjesto pročišćenja, već u raj idu svi oni koji vjeruju u Isusa Spasitelja, bez obzira kakva djela činili za života. Protestanti danas čine velik dio kršćanstva, a korak pomirenja i suradnje koji je ponudio papa Franjo povijesni je čin i vjerojatna prekretnica u dosadašnjim odnosima i samom ekumenizmu. – Zajedno sada možemo popraviti povijest, odmaknuti se od prošlih sukoba i podjela. Mi smo dvije grane iste loze – ustvrdio je papa Franjo. >> Reformirane crkve dio su naše vjerske i nacionalne baštine Adventisti 18 milijuna Anabaptisti 3,5 milijuna Anglikanci 85 milijuna Baptisti 75-100 milijuna Kalvinisti 55-85 milijuna Luteranci70-90 milijuna Metodisti30-80 milijuna Pentekostalci 280 milijuna Ostali protestanti Protestanti odbacuju doktrinu Katoličke crkve po kojoj je jedna prava crkva, vjerujući u “nevidljivu crkvu” koja okuplja sve koji vjeruju u Isusa. Neke protestantske denominacije manje su tolerantne prema drugima i manje ih prihvaćaju, dok su neke pak samo regionalne ili etničke varijante sličnih vjerskih shvaćanja Protestantizam u Hrvatsku prodire iz Slovenije, Mađarske i Venecije, a u Sloveniji se širi početkom XVI. stoljeća iz Njemačke i Austrije, navode Ankica Marinović i Dinka Marinović Jerolimov u knjizi "Vjerske zajednice u Hrvatskoj". Širenje počinje prijevodom Biblije sa slovenskog 1557. i njezinim tiskanjem u tiskarama u Nedelišću i Varaždinu. Glavni utemeljitelj i pokretač protestantske tiskare u Međimurju bio je 1565. Gjuro Zrinski mlađi. Protestantizmu su bili naklonjeni i zagrebački biskup Matija Bauman te knezovi Zrinski. Osniva se Karlovačka kapelanija i Karlovac postaje središtem reformacije u Vojnoj krajini. Iz Mađarske se protestantizam širi u Podravinu i Slavoniju, u Tordincima je 1551. održana prva sinoda. Iz Venecije se reformacija širi Istrom i Hrvatskim primorjem. Preko Istre reformacija se širi gradovima na obali (Zadar, Šibenik, Trogir, Split, Kotor) i otocima (Krk, Rab, Cres, Korčula). Dolaskom isusovaca i zbog zakona iz 1608. koji hereticima zabranjuje "stalni boravak" u Hrvatskoj, protestanti se sklanjaju u Slavoniju i Prekmurje, gdje uživaju zaštitu mađarskih ili njemačkih protestantskih knezova. Kao kršćanske crkve proizašle iz izvorne protestantske tradicije navode se Evangelička crkva u RH, Protestantska reformirana kršćanska crkva, Reformirana kalvinska kršćanska crkva te Evangelička crkva Valdece u RH. Kršćanskim crkvama reformacijske baštine pripadaju Baptističke crkve, Bratski pokret i Crkve obnove, Metodističke crkve, Pentekostne crkve te samostalne karizmatske crkve. (D.Pavičić) Rođenje 1483. Martin Luther rodio se 10. studenog kao Martin Luder u mjestu Eisleben u današnjoj pokrajini Saska-Anhalt Studij 1501. Upisuje studij liberalnih umjetnosti nakon čega 1505. upisuje pravo na sveučilištu u Erfurtu Udar groma 1505. Student prava Martin Luther 2. srpnja biva pogođen gromom -  tada odlučuje postati svećenik Doktorat 1512. Doktorirao je teologiju u Wittenbergu. U samostan augustinaca ušao je 17. srpnja 1505. godine Reforma 1517. 95 teza Prezime je promijenio u Luther i 31. listopada na vrata crkve u Wittenbergu zakucao 95 teza o indulgencijama, dogmama i uređenju Crkve, nakon što je biskup Albrecht po nalogu Luja X. počeo prodavati oproštajnice od prošlih i budućih grijeha Zabranjen rad 1521. Njemački car Karlo V. pozvao je Luthera u palaču u Worms da mu objasni svoje teze nakon čega mu je zabranio rad Proklamacija 1530. Objavljena je "Augsburška proklamacija" o vjeroispovijesti protestanata. Luther od 1521. radi pod imenom Junker Jörg Smrt 1546. Umire Marthin Luther, 12 godina nakon što je potpisan "Nürnberški religijski mir" i kraja progona protestanata 