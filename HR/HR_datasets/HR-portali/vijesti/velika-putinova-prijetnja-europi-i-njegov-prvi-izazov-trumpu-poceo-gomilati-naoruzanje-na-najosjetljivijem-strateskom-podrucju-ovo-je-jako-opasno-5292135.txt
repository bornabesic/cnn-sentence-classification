Rusija je na području Kalinjingrada, svoje baltičke enklave, počela razmještati balističke projektile kratkog dometa, piše The Times napominjući kako je potvrda ove informacije došla u trenutku kada je ruski predsjednik Vladimir Putin zaprijetio 'protumjerama' kojima želi spriječiti širenje NATO saveza. Jedan utjecajni zastupnik u ruskoj Dumi rekao je da Moskva projektile tipa Iskander, koji mogu nositi i nuklearne bojeve glave, u Kalinjingrad kani postaviti na trajnoj osnovi. Uz rakete, ondje se postavlja i obrambeni sustav S-400. Kalinjingrad je izdvojena ruska oblast smještena između Poljske i Litve, u čijoj blizini NATO već neko vrijeme gomila svoje snage kako bi Moskvi dao do znanja da čvrsto stoji uz svoje države članice koje strahuju od ruskih vojnih provokacija pa čak i invazije ili u najmanju ruku ukrajinskog scenarija. U NATO-u pritom inzistiraju da sve što čine je obrambene, a ne ofenzivne prirode. No, Putin je u intervjuu američkom redatelju Oliveru Stoneu izjavio da Rusija NATO-ove poteze vidi kao prijetnju te je dodao da će im se pokušati suprotstaviti. - Zašto tako emotivno reagiramo na ekspanziju NATO-a? Zabrinuti smo njihovim odlukama. Moramo poduzeti protumjere, odnosno naciljati našim raketama mete za koje osjećamo da nam predstavljaju prijetnju, rekao je Putin. Sve se ovo događa samo dva tjedna nakon pobjede Donalda Trumpa na američkim predsjedničkim izborima. Novoizabrani čelnik SAD-a izazvao je zabrinutost u NATO-u jer je u predizbornoj kampanji za ovaj vojni savez govorio da je preskup i u suštini potrošen. Eksperti za The Times kažu da Putinovi potezi zapravo predstavljaju njegov izazov Trumpu, čije je reakcije po ovom, kao i po većini drugih pitanja, teško predvidjeti. - Ovo je jako opasno, nedvosmislen je u svojoj ocjeni situacije Igor Sutjagin, stručnjak za Rusiju zaposlen u britanskom institutu Royal United Services. Projektili tipa Iskander u Kalinjingrad su dopremljeni još u listopadu, no u ponedjeljak je šef odbora za obranu u gornjem domu ruskog parlamenta Viktor Ozerov prvi put izjavio da će rakete ondje ostati trajno zbog opasnosti koju toj enklavi predstavlja američki obrambeni štit postavljen u Rumunjskoj, a koji je operativan od svibnja. Drugi dio istog štita postavlja se u Poljskoj, ali još nije u pogonu. - Potvrđuje se naša bojazan da bi se ta mjesta mogla pretvoriti u američke napadačke položaje, a meta smo mi, izjavio je Ozerov. - Moramo učiniti dvije stvari: probiti protuzračnu obranu i zaštititi se od mogućih napada. Kao protumjeru na ovakve prijetnje moramo ojačati obranu našeg zračnog prostora, pojasnio je Ozerov. Putin je, inače, još u svibnju priprijetio Rumunjskoj da će vrlo brzo vidjeti što to znači biti na nišanu. Najnovije ruske poteze u američkom State Departmentu su komentirali tvrdnjom da je riječ o 'destabilizaciji europske sigurnosti'. - Rusija prijeti zadnje desetljeće da će rasporediti svoje rakete Iskander u Kalinjingrad u reakciji na različita događanja u Europi od kojih niti jedno ne zahtijeva takav vojni odgovor, rekao je novinarima glasnogovornik State Departmenta John Kirby. - Pozivamo Rusiju da se suzdrži od riječi ili djela koji su nespojivi s ciljem promicanja sigurnosti i stabilnosti, dodao je.