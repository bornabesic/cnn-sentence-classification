Most i HDZ, osim što su dogovorili uvođenje tri preferencijalna glasa i preslikali “lex Vlahušić” i na parlamentarne izbore, pregovaraju i o tome da se zabrani istodobno obnašanje funkcije gradonačelnika/načelnika i saborskog zastupnika. Razgovori Mostovih i HDZ-ovih timova su u tijeku, tvrde u Mostu, a pristane li HDZ na tu zabranu, ona bi ušla u izmjene zakona o izboru saborskih zastupnika i zakona o pravima i dužnostima zastupnika. To bi značilo da ubuduće gradonačelnici i načelnici, a najviše ih je iz redova HDZ-a, ne bi istodobno mogli biti i saborski zastupnici. Teško smjenjiv Osim toga, Most u kampanji za lokalne izbore gura i ideju da se gradonačelnicima, županima i načelnicima mandat ograniči na osam godina, dakle na dva mandata. To je zasad tek ideja koju Most zastupa, ona je naišla i na potporu šefa SDP-a Davora Bernardića, a i pojedini sugovornici u HDZ-u smatraju da to nije loša zamisao. Sve te ideje iznesene su i na Večernjakovoj konferenciji “Hrvatska kakvu trebamo” u sklopu panela “Politički sustav”. Naši panelisti i s lijevog i s desnog spektra složili su se da bi trebalo uvesti nespojivost gradonačelničke/načelničke funkcije i funkcije saborskog zastupnika, dakle i Božo Petrov, čelnik Mosta, koji to zagovara, ali i Davor Bernardić i Vladimir Šeks, savjetnik šefa HDZ-a Andreja Plenkovića. Podržana je i ideja da se ograniči mandat lokalnim čelnicima, a takvo ograničenje bilo bi jedno od većih demokratskih iskoraka bez obzira na to što je riječ o restrikciji. Nije rijetkost, naime, da pojedini gradonačelnici ili župani vladaju po pet ili šest mandata, što se onda praktički pretvara u privatni biznis tog političara. Nakon dva ili tri mandata takvog je političara teško i smijeniti jer je u svojoj gradskoj ili županijskoj upravi stvorio mrežu ljudi koja će najčešće spriječiti njegov pad. Šef SDP-a slikovito je rekao da su neki lokalni čelnici kao stoljetni hrastovi – toliko ukorijenjeni da ni trava ispod njih ne raste. Od svih ideja iznesenih na panelu koje s tiču izmjena izbornog zakona, nevedene restrikcije mandata i nespojivost funkcija najlakše se mogu provesti. Premda će HDZ sigurno kalkulirati s ograničenjem mandata lokalnim šefovima jer stranke nisu sklone stvaranju novih ljudi i vrlo su pasivne pa im i odgovara stvaranje lokalnih šerifa samo da određenu sredinu i dalje mogu upisivati u svoje pobjede. Zastupnici drugog reda – Ne želimo da nam propadne dogovor o tri preferencijalna glasa i zabrani kandidiranja pravomoćno osuđenima na kaznu zatvora dulju od šest mjeseci zbog zloporabe položaja, pa zato ne idemo u širinu s izmjenama izbornih zakona. S HDZ-om još pregovaramo o nespojivosti funkcija. I ovaj ćemo tjedan o tome razgovarati – rekao nam je Miroslav Šimić, potpredsjednik Mosta. Iako se na Večernjakovoj konferenciji otvorilo i pitanje prekrajanja izbornih jedinica jer su odstupanja u broju birača veća od dopuštenih pet posto, izbora zastupnika iz dijaspore te uloge manjinskih zastupnika, Miroslav Šimić kaže kako su to sve pitanja koja zahtijevaju široku raspravu i dogovor. Ta će se pitanja rješavati tek u budućnosti. Hadezeovac Dražen Bošnjaković jučer je pak rekao da HDZ i Most još nisu otvorili pitanje nespojivosti funkcija, barem ne na razini pregovora na kojoj on sudjeluje. S ograničenjem mandata lokalnih čelnika se slaže, a smatra da bi mandati trebali biti određeni ne samo političarima nego i pravosudnim dužnosnicima. Budući da je Šeks na konferenciji iznio ideju da bi trebalo umjesto tri birati 12 zastupnika iz dijaspore, o tome se vrlo vjerojatno u HDZ-u i razmišlja. Iako je Šeks na panelu nastupao u svoje ime, on je ipak i savjetnik šefa HDZ-a Plenkovića. Također, kada je bila riječ o manjinskim zastupnicima za koje je većina sugovornika ustvrdila da nije u redu da oni koji u Sabor ulaze s nekoliko stotina glasova budu odlučujući faktor u formiranju Vlade, Šeks je rekao da se to može riješiti uvođenjem drugog doma Sabora. Jer na taj način ne bi bili zastupnici drugog reda, ali bi bili usmjereni samo na manjinska pitanja. Čim to Šeks iznosi, nije nemoguće da to predlaže i Plenkoviću. Ipak, do takvih je promjena, bude li ih uopće, daleko. >> Bernardić: Dajte predsjednici da koordinira tri ministarstva, da imenuje ministre >> Preporuke stručnjaka za nacionalnu strategiju