Božo Petrov je zbog insinuacija koje su se pojavile u medijima, a koje su govorile o potencijalnoj vezi Mosta i nekih banaka, iznio slijed događaja oko Agrokora, gdje je upozorio javnost na te insinuacije. Također, naveo je koje su stavove branili predstavnici Mosta, a da Andrej Plenković nije reagirao na njegova upozorenja o potencijalnom širenju ruskog utjecaja.  - Za sve građane, ovo je istina koja se dogodila: 1. Dobavljači su me na njihovu inicijativu zamolili da se zauzmem da se spriječi kolaps cijelog gospodarskog sustava, zbog načina kako je poslovao Agrokor, sto sam i učinio. 2. Andrej Plenković, a ni drugi, nisu bili voljni saslušati 20 dana što se događa. 3. Održao sam još jedan sastanak s DOBAVLJAČIMA gdje sam im rekao da pošalju poruku Todoriću kako smatram da je situacija ozbiljna, i da smo zabrinuti zbog onog što se događa. 4. Todorić je pomislio da je to signal da će ga Most podržati i brže bolje je kontaktirao Andreja Plenkovića da se ugovori sastanak. 5. Tražio sam od Andreja Plenkovića da se prije tog sastanka od Agrokora dobiju financijska izvješća kako bih uvjerio Vladu da je situacija katastrofalna i kako bi se konačno TRANSPARENTNO otvorila tema Agrokora, a ne da se potajice dodjeljuju stotine milijuna Agrokoru kroz HBOR. 6. Tri dana prije sastanka s Todorićem, nakon što smo proučili izvješća, našao sam se s dobavljačima po njihovoj zamolbi, a na taj sastanak je došao i predstavnik Sberbanke kako bi dobio informaciju kako ćemo postupiti. Tad sam rekao isto što i Todoriću tri dana poslije: Situacija je katastrofalna. Most neće dopustiti da se Todoriću poklanjaju milijarde. Vrijeme je da ode iz tvrtke. 7. Sastanak s Ivicom Todorićem gdje sam ponovio isto što i dobavljačima i tom predstavniku Sberbanke. 8. U idućih 15 dana u Vladi sam nekoliko puta rekao: stav Mosta je da Todorić zbog svega nema pravo biti vlasnik jedne jedine dionice, banke neće biti vlasnici Agrokora na kraju restrukturiranja, financijska sredstva prvo moraju ići svim dobavljačima, hrvatske kompanije trebaju biti u mogućnosti natjecati se za kupnju dijelova Agrokora, a ne da se pogoduje bankama. 9. Na sastanku u Vladi upozorio sam Andreja Plenkovića pred drugima na potencijalno širenje ruskog utjecaja na naše tržište. 10. Na dan rasprave u Saboru o famoznom "Lex Agrokor", na zamolbu banaka, napravljen je sastanak u Saboru s tri banke: Erste, VTB, Sberbanka. Iste poruke koje sam rekao predstavnicima Vlade, ponovio sam i predstavnicima banaka. Danas se pokušava prikazati mene i Most igračima ruskih i drugih banki. Neka Andrej Plenković kaže zašto je odšutio na sastanku na moje upozorenje i rečenicu da mi kao izvršna vlast trebamo štititi interese hrvatske države, a ne pretvarati se da se nas ne interesira što se događa s privatnim tržištem. Nema tog načina, nema te situacije zbog koje  bih svoju zemlju izdao. Nema šanse da ikad, ali IKAD, radim protiv ljudi koji su mi dali povjerenje da se za njih borim. HDZ i SDP su sve rekli i pokazali glasovanjem u Saboru prije 2 tjedna o izmjenama zakona o HNB-u čiji su igrači, kad nisu dopustili da državna revizija uđe u HNB. To su djela. Njihova djela i licemjerje koje prodaju u neograničenim količinama hrvatskim građanima.  Most će se nastaviti boriti. Nećete nas poraziti, koliko god se trudili. Ako je vaš životni izbor "proceduralna pogreška", izbor hrvatskih građana je pravedna država - napisao je Petrov.