Učenici su nezainteresirani za nastavu, a imaju puno ideja da obrazovanje bude bolje, rekla je u četvrtak Alma Đafić, učenica zagrebačke II. gimnazije. Inicijativa GOOD organizirala je tribinu 'Hrvatska može bolje! - godinu dana poslije' u Hrvatskom novinarskom društvu u Zagrebu. - Upropastit ćemo barem četiri generacije naše djece koja imaju pravo na bolje obrazovanje - smatra Neven Budak. Dodaje kako nitko nije uspio dokazati kako kurikularna reforma nije potrebna, već se ukida isključivo iz ideoloških razloga. - Hrvatska nažalost nema potencijala za provedbu Strategije o obrazovanju - zaključuje Budak. - Za provedbu reforme trebalo je uzeti novce iz Europskih socijalnih fondova. Trebalo se promijeniti ne samo ono što se uči, nego i ono kako se uči - rekao je Boris Jokić, bivši voditelj reforme. Smatra kako obrazovna reforma nikada neće biti provedena jer nam nedostaje strpljenje, mudrost, vrijeme i državnička politika koja brine o mladima. - Hrvatska se kao trkač s preprekama uvijek spotakne o istu prepreku - kaže Jokić, koji smatra kako je ta prepreka politika. - U Hrvatskoj se izborni pobjednici uvijek ponašaju kako ništa prije njih nije bilo, nego kreću sve ispočetka. Da je svaka Vlada do sada prekidala izgradnju autoceste i dalje bi išli starom cestom - rekao je Željko Stipić iz Sindikata 'Preporod'. Smatra kako bi obrazovnu reformu trebale nastavljati sve vlade.  - Očito je da je naše društvo sporo u sazrijevanju. Hrvatska očito ne može bolje. Ponovno ćemo se baviti time tko će voditi reformu, a ne što je njezin sadržaj - zaključuje Stipić. - Postoje učitelji koji su entuzijasti - kaže Helena Valečić, profesorica biologije i članica stručne skupine za predmete prirode i biologije. Objašnjava kako su u suradnji sa znanstvenicima bili izradili sadržaje koji bi bili temelj za istraživačku i projektnu nastavu. - Čudim se što smo od Ministarstva preko medija dobivali saznanja da reforma ide dalje, ali nitko nas u proteklih godinu dana nije zvao da bilo što napravimo - zaključuje ova profesorica iz zagrebačke OŠ Lovre pl. Matačića. - Većina u Povjerenstvu nije htjela dići ruku za nekog o kome ništa ne zna - kaže Vedran Mornar, bivši ministar znanosti obrazovanja i sporta i član Povjerenstva za provedbu Strategije o obrazovanju. Pri biranju članova Ekspertne skupine, kaže Mornar, mogli su glasati samo za jednog kandidata po području. Ukoliko predloženik ne bi dobio povjerenje, nisu mogli glasati za drugog kandidata. Zato danas Ekspertna skupina za provedbu strategije obrazovanja nema dobar dio članova. - Kada blagajnica od blagajnice preuzima smjenu pita 'Što je bilo u tvojoj smjeni?' Nas nitko nije pitao što smo do sada napravili - rekao je Jokić. Organizatori su na tribinu zvali i ministra Barišića, Dijanu Vican, predsjednicu Povjerenstva za provedbu strategije, te Jasminku Buljan Culej, novoizabranu predsjednicu Ekspertne skupine; ali se oni nisu pojavili. Iz Ministarstva znanosti i obrazovanja su poručili kako se "s obzirom na obveze", nisu uspjeli odazvati pozivu.