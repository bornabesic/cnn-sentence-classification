Pasivno pušenje je, osim za ljude, štetno i za zdravlje pasa i mačaka, pokazala je studija Sveučilišta u Glasgowu koja povezuje pušački prostor i povećan rizik od bolesti kod kućnih ljubimaca.  Studija je pokazala da psi i mačke koji žive u zadimljenim prostorima imaju veći rizik od razvoja određenih karcinoma, od oštećenja stanica i od debljanja kod kastriranih životinja. "Iako psi apsorbiraju znatnu količinu dima kada žive u kući, naša je studija na mačkama pokazala da su one još izloženije, možda stoga što im tijelo zbog njihovog temeljitog čišćenja lizanjem apsorbira još više dima", rekla je Klare Knottenbelt, profesorica medicine i onkologije na Veterinarskom institutu tog škotskog sveučilišta.  Studija je pokazala i da količina nikotina u dlaci osjetno opada ako je konzumacija cigareta u kući manja od deset dnevno.  Ispitivanje testisa kastriranih mužjaka pronašlo je da je gen koji ukazuje na oštećenje stanica viši kod pasa koji žive u zadimljenom domu. Oni su dakle izloženiji karcinomima od pasa čiji vlasnici puše izvan doma. Psi koji žive s pušačem također imaju više izgleda dobiti kilograme nakon kastracije.  "Vlasnici pasa i mačaka često zaboravljaju na rizik za svoje životinje", kazala je profesorica. Očekuje se da će studija biti objavljena sljedeće godine. >> Kafić u Grčkoj svaku večer ugošćuje pse lutalice