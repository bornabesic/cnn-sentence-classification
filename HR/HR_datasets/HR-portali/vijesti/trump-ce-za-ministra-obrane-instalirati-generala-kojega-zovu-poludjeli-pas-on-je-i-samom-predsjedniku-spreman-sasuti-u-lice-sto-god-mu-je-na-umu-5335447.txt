Prema izvorima bliskim budućem američkom predsjedniku Donaldu Trumpu, na koje se poziva Washington Post, novi ministar obrane SAD-a bit će umirovljeni general James N. Mattis. Radi se o iznimno iskusnom vojnom zapovjedniku koji je vodio brojne operacije na Bliskom istoku. Više od četiri desetljeća služio je u marincima, a u mirovinu je otišao 2013. kao zapovjednik Središnjeg stožera. Mattisovi nadimci iz vojske bili su 'Poludjeli pas' i 'Ratnik-redovnik'. Najveći problem je što će Trump morati mijenjati zakon ukoliko želi Mattisa u svojoj administraciji, jer savezni zakon ne dopušta da ministar obrane postane netko tko je u proteklih sedam godina bio djelatna vojna osoba. Upućeni tvrde kako se radi o odličnom izboru - Mattis je ratnik, akademik i vrlo izravan. Navodno govori istinu u svakoj prilici, i neće se ustručavati govoriti istinu pred novim predsjednikom. Prema Washington Postu, očekuje se da bi Mattisovo imenovanje moglo formalno biti objavljeno početkom sljedećeg tjedna. U međuvremenu, glasnogovornik Trumpova tima za prijenos vlasti na Twitteru je objavio kako konačna odluka o novom čelniku Pentagona još nije donesena. Ipak, sam Trump je kasno u četvrtak u govoru na svom političkom mitngu u Ohiju otklonio sve sumnje te je rekao da će imenovati 'Poludjelog psa' za ministra obrane.