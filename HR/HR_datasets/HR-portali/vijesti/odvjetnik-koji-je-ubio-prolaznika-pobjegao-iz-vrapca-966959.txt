Policija intenzivno traga za Darkom Zadrom (49), odvjetnikom koji je smješten u Psihijatrijsku bolnicu Vrapče godinu nakon što je u stanju kokainske krize 14. rujna 2011. u kladionici na zagrebačkoj Trešnjevci hicem iz pištolja ubio Jakšu Denicha (32). - Iz ustanove se udaljio 11. listopada iza 14 sati – kratko su potvrdili iz zagrebačke policije. Nadaju se da će ga ubrzo uhvatiti i vratiti na liječenje u Vrapče gdje je od pravomoćne sudske odluke kojom su ga zbog ubojstva košarkaškog trenera smjestili u psihijatrijsku bolnicu. Tog rujanskog dana kontroverzni odvjetnik Zadro polugol se ušetao u kladionicu Fortuna i ubio nedužnog Denicha. Nakon toga mirno je sjeo u obližnji kafić, odložio pištolj i pričekao policiju. Na suđenju Zadro nije govorio mnogo tako da se nikada nije saznalo što ga je, osim kokainske krize, nagnalo da smakne potpunog stranca koji je popunjavao listić u kladionici. Ekscentričnom Zadri poznatom po zastupanju Mirjane Pukanić to nije bio prvi incident. Nekoliko dana ranije, 4. rujna polugol se popeo na krov kuće predsjednice Općinskog suda u Vinkovcima, Davorke Rukavine i vikao da ga žele ubiti. Rastrojenog odvjetnika jedva su odveli u bolnicu, ali zahtjev za njegovim liječenjem u psihijatrijskoj ustanovi ubrzo je povučen. Policiji je poznat i po nanošenju tjelesnih ozljeda i posjedovanju droge. Dok se ''skidao“ s droge 2009. godine, vlastitu obitelj zasipao je prijetećim SMS-ovima. Zbog toga je završio u Remetincu, a osim toga, nekoliko godina ranije u podrumu svog kafića najprije je vezao vinkovačkog dogradonačelnika da bi ga potom nožem izbo po stražnjici. Rastrojeni odvjetnik u dosjeu ima zapisano i da je Ivanu Kopiloviću iz Vinkovaca na čelo prislonio revolver i zaprijetio mu da će ga ubiti ako ne prestane pokušavati maknuti njegova šogora s mjesta predsjednika suda. >> Zagreb: Poznati odvjetnik ušetao u kladionicu i izrešetao muškarca >> Do ludila ga dovela kokainska kriza i radovi u kladionici >> Mia Biondić: Bila sam jako zaljubljena u Jakšu Denicha! 