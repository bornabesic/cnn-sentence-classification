Srbijanski ministar policije Nebojša Stefanović komentirao je izjavu potpredsjednika Vlade Bože Petrova koji je poručio da je nedopustivo da Vojislav Šešelj ne nazoči izricanju presude. – Srbija je šokirana načinom na koji se potpredsjednik Vlade Hrvatske Božo Petrov miješa u unutarnje stvari Republike Srbije – rekao je Stefanović, piše B92. Kaže kako bi Petrov trebao "pogledati u vlastito dvorište i vidjeti kako žive Srbi u Hrvatskoj". – Bilo bi dobro da vidi crnokošuljaše koji paradiraju centrom Zagreba, uništavanje ćiriličnih tabli, sistematsko sprečavanje povratka Srba na vjekovna ognjišta, ali je očigledno da on to ne želi vidjeti. U Srbiji nema takvog ponašanja i u Srbiji ne postoji povampirenje fašizma – rekao je Stefanović. Petrovu je poručio kako se treba sjetiti da je "Hrvatska protjerala 300.000 Srba iz njihovih kuća tijekom akcija Bljesak i Oluja samo zato što su Srbi". – Građanima Srbije je dosta prijetnji hrvatskog režima i trebaju znati da srpska vlada neće dopustiti da se iživljavaju nad našom zemljom i njenim građanima – dodao je.  >> Petrov: Ako u Srbiji misle da su na takvo ponašanje svi u Hrvatskoj slijepi, varaju se 