Njemačka kancelarka Angela Merkel u petak je naredila temeljitu provjeru državnog sigurnosnog aparata koji je pod udarom kritika nakon što je njima već poznat džihadist usmrtio 12 osoba na berlinskom Božićnom sajmu.  Bijes javnosti izazvalo je otkriće da je glavni osumnjičeni za berlinski napad 24-godišnji Tunišanin Anis Amri, radikalni islamist i kriminalac kojeg su dugo pratile protuterorističke obavještajne službe zbog sumnje da je planirao napad te vrste. Amrija je u petak ubila talijanska policija u pucnjavi u Milanu.  Kritičari upozoravaju i na dva dana zakašnjenja vlasti da objave tjeralicu za osumnjičenim, kao i na činjenicu da je on kao odbijeni tražitelj azila trebao davno biti deportiran.  Merkel se u valu kritika obvezala da će provesti "temeljitu" analizu onoga što je pošlo po krivu.  "Amrijev slučaj postavlja mnoga pitanja – pitanja koja nisu povezana samo s ovim zločinom, nego i s vremenom koje mu je prethodilo, otkad je on u srpnju 2015. došao u Njemačku" iz Italije, rekla je njemačka kancelarka.  "Intenzivno ćemo istražiti do koje razine se službene procedure trebaju izmijeniti", istaknula je.  Otkrila je kako je naredila ministrima pravosuđa i unutrašnjih poslova na federalnoj i državnoj razini da "analiziraju svaki aspekt slučaja i predstave svoje zaključke što je prije moguće" kako bi se reforme, tamo gdje su one potrebne, mogle brzo dogovoriti i implementirati. Njemačka kancelarka je naglasila i da je telefonski razgovarala s predsjednikom Tunisa Bejijem Caidom Essebsijem kako bi raspravila o antiterorističkim mjerama, te da bi ga obavijestila da će Njemačka "znatno ubrzati" deportaciju odbijenih tražitelja azila.  Ministar pravosuđa Heiko Maas se u to vrijeme obvezao da će istražiti kako "poboljšati nadzor potencijalno opasnih osoba" i doći do konkretnih koraka za ubrzavanje deportacije ilegalnih migranata.  Političari i mediji osudili su činjenicu da se Amri provukao kroz mrežu sigurnosnih agencija koje su znale da je bio u kontaktu s islamskim "propovjednicima mržnje" kojima se, prema pisanju tjednika Der Spiegel, ponudio za samoubilačku misiju.  Njemačka policija je Amrija pratila od ožujka, no od toga je odustala u rujnu misleći da je on prvenstveno sitni diler droge.  Bijes javnosti usmjeren je i prema istrazi napada kamionom koji se dogodio u ponedjeljak. Nakon što je prvotno pratila krivi trag, policija je pronašla Amrijeve osobne dokumente u kabini kamiona, a vlastima je trebao još jedan dan da objave tjeralicu za njim.  Merkel, koja je već pod paljbom desnih populističkih stranaka zbog svoje liberalne migrantske politike, može očekivati da će se rasprava o sigurnosti rasplamsati uoči parlamentarnih izbora koji se vjerojatno održavaju u rujnu iduće godine.  >> Popularnost anti-imigranstkog AfD-a raste nakon napada u Berlinu 