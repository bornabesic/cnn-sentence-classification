Foto: FaH RUSKO-AMERIČKA koalicija za rješenje sirijske krize i napori u borbi protiv terorizma dovedeni su u pitanje nakon što je SAD napao sirijsku vojnu bazu, ocijenio je predsjednik odbora za obranu i sugurnost ruskog parlamenta.    U prvoj reakciji Moskve na napad koji je naredio američki predsjednik Donald Trump, visoki ruski dužnosnik najavio je da će Moskva zatražiti hitnu sjednicu Vijeća sigurnosti UN-a.  "Ovaj napad je akt agresije SAD-a na članicu UN-a", rekao je on.  Konstantin Kosačev, predsjednik parlamentarnog odbora za vanjsku politiku, upozorio je da je nakon napada u pitanju ruska koalicija sa SAD-om oko krize u SIriji.  Washington je tim napadom "barutom udario pečat na raniju presudu da je sirijski predsjednik Bašar al-Assad odgovoran za kemijski napad u Idlibu", istaknuo je.  Američku vojnu operaciju osudio je i Iran. "Iran oštro osuđuje bilo kakvu jednostranu akciju...takve mjere osnažit će teroriste u Siriji...i zakomplicirati situaciju u Siriji i u regiji", rekao je glasnogovornik iranskog ministarstva vanjskih poslova.  Saudijska Arabija "snažno podupire" američke napade  Napad je pozdravila sirijska oporba nadajući se da će zaustaviti daljnja sirijska bombardiranja. "Nadamo se da će se napadi nastaviti kako bi se spriječili režimski napadi iz zraka i korištenje zabranjenog oružja", rekao je Ahmad Ramadan, čelnik Sirijske nacionalne koalicije.  Saudijska Arabija je priopćila da "snažno podupire" američke napade ocijenivši da je Trump donio "ohrabrujuću odluku".  "Saudijska Arabija snažno podupire američke vojne operacije na vojne ciljeve u Siriji kao odgovor na uporabu kemijskog oružja protiv nedužnih civila", stoji u priopćenju, prenijela je novinska agencija SPA.