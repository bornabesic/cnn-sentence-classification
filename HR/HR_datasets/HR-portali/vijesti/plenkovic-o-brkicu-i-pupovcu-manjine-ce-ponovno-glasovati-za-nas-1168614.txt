Predsjednik Vlade Andrej Plenković izjavio je da HDZ i bez isključenog člana predsjedništva te stranke Zlatka Hasanbegovića ima većinu u Saboru te poručio da u HDZ-u više nema nezadovoljnih i da nitko neće slijediti Hasanbegovićev primjer. "Neće nitko slijediti taj primjer", rekao je Plenković te ponovio kako je rasprava u ponedjeljak na Predsjedništvu HDZ-a bila trezvena, da su svi utvrdili kako je to Hasanbegovićev odabir, a da je on poručio kako svatko na neki način sam odlučuje o svojoj budućnosti i da je Statut jasan. "Jedan dio naše suradnje s njim kao članom HDZ-a je zaokružen, a kako ćemo novu suradnju uspostaviti je tek pred nama", naveo je Plenković komentirajući isključenje Hasanbegovića iz HDZ-a jer se kandidirao na nezavisnoj listi Brune Esih za zagrebačku gradonačelnicu. Plenković, koji je sudjelovao na obilježavanju Dana Europe i završnoj proslavi Europskog tjedna mladih u Europskom domu, poručio je i kako je HDZ brend. "HDZ je brend. To je stranka koja je bila najvažnija kod stvaranja hrvatske demokracije i samostalnosti. Predvodila je sve ključne procese od NATO-a i EU. Sada je pozicioniramo na desni centar, u narodnjaštvo i demokršćanstvo", rekao je.  Interpretacije Brkićevih izjava su predimenzionirane  Upitan da prokomentira jučerašnju izjavu zamjenika predsjednika HDZ-a i potpredsjednika Hrvatskog sabora Milijana Brkića koji je kazao kako predstavnici nacionalnih manjina neće krojiti Vladu, Plenković je kazao kako se radi o predimenzioniranoj interpretacijii. "Pupovac i svih osam zastupnika nacionalnih manjina su od prvog dana dio parlamentrne većine. Bili su prošlog tjedna čvrsto za zadržavanje povjerenja ministru financija Zdravku Mariću i uz odabir novog predsjednika Sabora Gordana Jandrokovića i bit će uz nas kad budu nova glasovanja u Saboru. Tu je sve u redu, ne bih tome pridavao dodatnu pozornost", istaknuo je. Plenković je kao neutemeljenu odbacio kaznenu prijavu koju je protiv njega, nezavisnog saborskog zastupnika Željka Glasnovića, ministra branitelja Tome Medveda i državne tajnice u Ministarstvu vanjskih i europskih poslova Zdravke Bušić Uskoku podnijela stranka Slobodna Hrvatska (koju su osnovali bivši članovi Živog zida) zbog sumnje u podmićivanje zastupnika. "Neutemeljeno, neosnovano - uopće ta jedna ušušurena atmosfera. Ako razgovarate s Glasnovićem onda znate da je njemu u njegovom političkom programu bitno kako poboljšati komunikaciju iseljeništva i kako riješiti problem zaostalih mirovina za pripadnika HVO-a, a to je i onako bilo najavljeno od HZMO-a u travnju", rekao je. Vodimo računa da se restrukturiranje u Agrokoru provede na vrijeme Plenković je napomenuo da su u kontaktu s izvanrednim povjerenikom Vlade za Agrokor Antom Ramljakom te je izrazio sigurnost da će se sva otvorena pitanja riješiti, a likvidnost koncerna nastaviti. "Što se tiče Zakona o izvanrednoj upravi mi smo u kontaktu s Ramljakom i vodimo računa da se restrukturiranje provede na vrijeme. Kad je riječ o svježoj likvidnosti i povjerenju kreditora, siguran sam da će se nastaviti. To je proces kojem čvrsto znamo kojim smjerom idemo i kako poslati poruku povjerenja za banke koje žele pomoći Agrokoru u ovoj osjetljivoj situaciji", rekao je Plenković, dodavši da se ne boji tužbi. "Vodi se dijalog sa svim akterima ovog procesa. I s te strane će se kroz dijalog riješiti sva pitanja", kazao je. Upitan zašto nije nazočio akademiji u organizaciji Saveza antifašističkih boraca, kao što su to činili njegovi prethodnici, premijer je rekao da je imao druge obaveze. "Tamo je bio moj izaslanik Jasen Mesić", dodao je. 