Vladajući i oporbeni saborski klubovi podržali su u srijedu prijedlog Živog zida o osnivanju istražnog povjerenstva o utvrđivanju odgovornosti za stanje u Imunološkom zavodu i složili se da treba pronaći sredstva kao bi se ponovno oživjela njegova proizvodnja. "Vremena za Imunološki zavod nema i zato povjerenstvo treba brzo i efikasno odraditi svoj posao", kazao je završno Ivan Vilibor Sinčić (ŽZ). "Vrijeme teče, svakim danom bliže su propasti zalihe koje Zavod ima. Također je svakim danom sve veća šansa da će struka otići i neće se više vratiti", poručio je Sinčić, dodavši kako se mora učiniti sve da Zavod ponovno oživi. "Sredstva za to se svakako moraju naći, 100 ili 200 milijuna kuna u odnosu na proračun od 130 milijardi kuna nije velik novac", smatra Sinčić. Imunološki je strateški interes za Hrvatsku i svi moramo učiniti sve što je moguće kako bi nastavili s proizvodnjom, istaknula je Ines Strenja-Linić (Klub Mosta). Napomenula je pritom da se proizvodnja ne može nastaviti na sadašnjoj lokaciji te da će samo nova lokacija omogućiti kvalitetnu proizvodnju. "Želimo da se istraži kako je došlo do sloma i izvučemo pouke, ali važno je napomenuti da to neće vratiti život Imunološkom, već da je važno odrediti kako to učiniti", kazao je Dražen Bošnjaković (Klub HDZ-a). Problem, među ostalim, vidi u tome što se godinama nije poštivao razvoji program zbog čega Zavod nije mogao držati korak s razvojem. Krešo Beljak (Klub HSS-a) predložio je da istražno povjerenstvo za Imunološki čine članovi svih parlamentarnih stranaka, posebice onih koje su, kako je kazao, sudjelovale u njegovu uništavanju. "Želim da se crvene zbog onoga što su napravili. Zna se dobro tko je sudjelovao u tim nečasnim radnjama, isti oni koji su sudjelovali u uništavanju drugih ponosa hrvatskog gospodarstva poput Hrvatskog telekoma, Plive, INA-e Plive, svih hrvatskih banaka itd", rekao je. Ako će to omogućiti radnicima da nastave raditi onda podržavamo osnivanje istražnog povjerenstva, poručio je Milorad Pupovac (Klub SDSS-a ). Gordan Maras (SDP) podsjetio je da je SDP-ova Vlada donijela odluku o tome da Imunološki zavod postane javna tvrtka i donijela petogodišni plan razvoja ali i spočitnuo vladajućim da je otad prošlo više od godinu dana i da ništa nije učinjeno. "Nekome očito odgovara da ljudi ne rade i primaju plaće iz proračuna. Zbog čega nekome odgovara da ne radi cjepivo za tržište koje postoji", upitao je. Tomislav Panenić (Most) ustvrdio je da je ta odluka o Zavodu kao javnoj ustanovi  napola provedena jer nije izvršen prijenos imovine, a riješenje vidi ili u vraćanju trgovačkog društva i nalažanju strateškog partnera ili potpunom preuzimanju kontrole nad Imunološkim od strane države.