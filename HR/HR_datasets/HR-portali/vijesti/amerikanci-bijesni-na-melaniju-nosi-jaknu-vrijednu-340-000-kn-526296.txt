Prva dama Sjedinjenih Država ponovno je na sebe navukla bijes Amerikanaca. Ovog puta naljutila ih je skupocjena šarena jakna koju je Melania Trump nosila tijekom boravka na Siciliji. Riječ je kreaciji dvojca Domenica Dolcea i Stefana Gabbane (D&G), ovih dana omiljenih modnih dizajnera Melanije Trump, koja prema procjenama modnih znalaca stoji oko 51.000 dolara (oko 340.000 kuna).  Uz nju je nosila odgovarajuću clutch torbicu te haljinu i cipele s potpisom talijanskog modnog dvojca. Amerikanci su na društvenim mrežama kritizirali Melaniju i zamjerili joj što nosi tako skupocjene stvari dok Amerikanci gube zdravstveno osiguranje i nemaju što za jesti. Naveli su kako jakna košta više nego što neki zarade u jednoj godini. Stefano Gabbana na Instagramu se pohvalio Melanijinim odabirom i zahvalio joj što je odabrala baš njihovu jaknu.  Zanimljivo, nakon što je prva dama prošetala u njoj, jakna je ubrzo rasprodana.