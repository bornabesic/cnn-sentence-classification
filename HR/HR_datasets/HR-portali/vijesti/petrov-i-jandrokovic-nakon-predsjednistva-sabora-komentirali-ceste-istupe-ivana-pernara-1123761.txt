Predsjednik Sabora Božo Petrov danas je, nakon prve sjednice Predsjedništva Sabora, izvijestio kako u suradnji sa saborskim klubovima zastupnika počinje raditi na izradi Etičkog kodeksa Hrvatskog sabora te kako očekuje da bi posao mogao biti gotov za dva do tri mjeseca. Izrada tog kodeksa najavljivala se u više saziva, pod predsjedanjem Josipa Leke održano je i nekoliko sastanaka radnih skupina na tu temu, no dokument nije donesen iako je postojala preporuka GRECO-a da se on donese do kraja prošle, 2015. godine. Prema toj preporuci, Etički kodeks trebao bi sadržavati smjernice za rješavanje stvarnih i prevenciju potencijalnih sukoba interesa, proporcionalne mjere za sankcioniranje kršenja etičkih standarda, mehanizme samokontrole, institute za specifične situacije sukoba interesa... Petrov uvjeren da će se postići konsenzus – Danas je samo dogovoreno da će se napraviti nacrt samoga kodeksa koji će onda biti dan potpredsjednicima, a nakon toga će se i formirati radna skupina sastavljena od svih predstavnika klubova saborskih zastupnika. Kodeks je, da se ne bi krivo shvatilo, više uputa saborskim zastupnicima, to nisu penalizacije i to nije Poslovnik. To su upute saborskim zastupnicima kako bi oni se trebali ponašati, u sabornici, u odborima, uopće u Hrvatskom saboru dok su saborski zastupnici. U ovom trenutku ne bih htio otkrivati što točno jer mislim da ne bi bilo korektno prema drugim potpredsjednicima Sabora niti prema saborskim zastupnicima da se izlazi u javnost s time dok se sve nije raspravilo na sastancima unutar i odbora i Predsjedništva – objasnio je predsjednik Sabora. Iako se dosad etički kodeks nije uspio donijeti unatoč najavama da hoće, Petrov je uvjeren da će Sabor ovaj put postići traženi konsenzus po tom pitanju. – Mogu reći da su svi potpredsjednici s odobravanjem prihvatili priču oko Kodeksa, tako da ne vidim da će to biti problem, pogotovo ne ovih klubova, odnosno njihovih predstavnika koji su danas ovdje bili kao potpredsjednici. Vjerujem da će, ako budemo radili kako treba, unutar dva do tri mjeseca priča oko kodeksa biti završena – najavljuje Petrov. I HDZ-ov potpredsjednik Sabora Gordan Jandroković priznaje da dosad nije bilo puno razumijevanja i uspjeha oko izrade Etičkog kodeksa. – To je danas izneseno kao ideja, vidjet ćemo kako će biti ovoga puta – primijetio je Jandroković. Opačić sumnja da će Kodeks nešto promijeniti SDP-ova potpredsjednica Sabora Milanka Opačić sumnja da će Etički kodeks promijeniti ponašanje nekih zastupnika. – Možemo mi donijeti Kodeks, ali neodgovorni zastupnici i dalje će se tako ponašati. Mislim da svaka stranka mora voditi računa da su zastupnici njihovo ogledalo prema zastupnicima. Dakle, to je posao stranaka, ali nemamo ništa protiv niti da se donese etički kodeks – komentirala je Opačić. Slično razmišlja i HNS-ov potpredsjednik Sabora Ivan Vrdoljak. – Ja sam liberal i strašno sam osjetljiv kad netko limitira bilo kakva prava. Zastupnici trebaju poštovati instituciju u kojoj sjede, ali ne vjerujem da se to može napraviti kodeksom. Ne znamo kakav će biti prijedlog, ali bitniji je kodeks u glavama zastupnika nego na papiru – smatra Vrdoljak. Korištenje stanova DUUDI-ja Petrov je dodao i kako su se na prvoj sjednici Predsjedništva Sabora uglavnom bavili tehničkim točkama, poput rasporeda samih saborskih zastupnika u sabornici, rasporeda prostorija... Iako je Most najavljivao kako se zalaže za smanjenje raznih prava zastupnika, smatra da se to ne bi trebalo odnositi na pravo zastupnika koji žive izvan Zagreba na smještaj. – Neke stvari ne možete ukidati, bi li to bilo diskriminirajuće, ukinuti smještaj zastupnicima koji nisu iz Zagreba, u odnosu na sve zastupnike koji dolaze iz Zagreba i koji žive u Zagrebu? Danas smo raspravljali o zastupnicima koji će koristiti stanove DUUDI-ja. Za nekoliko stanova koje su saborski zastupnici već prije koristili, da ne bi iseljavali i nalazili nove stanove, samo se produžava to pravo – naglasio je Petrov. Jandroković je pak upitan smatra li da zastupnicima treba ostati naknada za odvojeni život, odnosno treba li je ukidati. – O tome se može razgovarati, ima i ljudi koji su samci, a čujem da su i oni to uzimali, to nije ispravno i nije moralno, to je jedna od tema o kojoj se može razgovarati. Moje osobno mišljenje je da o tome treba razgovarati – kazao je Jandroković. Predsjednik i potpredsjednik Sabora komentirali su i novog zastupnika Ivana Pernara te njegove česte istupe i rasprave. – Podržavam sve saborske zastupnike koji su izrazito aktivni i pozivam ih da nauče Poslovnik i Ustav, kako bi ih se pridržavali. Zastupnicima sam  dao određeno razdoblje blage lepršavosti i mogućnosti čak da ne bude sve u skladu s Poslovnikom jer smatram da nekim saborskim zastupnicima koji su prvi put u Saboru treba vremena da nauče kako stvari funkcioniraju. Vjerujem da će i saborski zastupnici unutar ova dva tri tjedna u kojima sam im dao malo više slobode naučiti da sve stvari koje žele prokomentirati, sve informacije koje žele iznijeti mogu iznijeti i tako da ne krše Ustav i Poslovnik – komentirao je Petrov. I Gordan Jandroković podsjeća da je Pernar izabrani zastupnik. – Postoje glasači koji podržavaju njegov stil i vrijednosti za koje se on zalaže. On je odabrao ovakav pristup, Sabor je mjesto gdje se slobodno govori i, što se mene tiče, on može nastaviti na isti način i sam će procjenjivati, a i građani, je li to dobro ili nije – zaključio je Jandroković. 