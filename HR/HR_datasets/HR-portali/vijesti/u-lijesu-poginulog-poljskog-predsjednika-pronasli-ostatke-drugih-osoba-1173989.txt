Poljske vlasti objavile su kako su pronašle ostatke dviju drugih osoba u lijesu bivšeg predsjednika Lecha Kaczynskog dok su istraživale avionsku nesreću u kojoj je poginuo 2010. godine kada se zrakoplov srušio u Rusiji. U još 11 drugih lijesova pronađeni su ostaci drugih osoba, objavilo je poljsko tužiteljstvo nakon što je otvorilo lijesove 24 osobe poginule u nesreći, a ove informacije zgrozile su poljsku javnost. Nesreća se dogodila u travnju 2010. godine kada je zrakoplov pao u blizini grada Smolenska na zapadu Rusije, a istraga o nesreći pokrenuta je ponovno 2015. godine nakon što je na vlast došao brat Lecha Kaczynskog, Jaroslaw, koji je naložio da se ponovno provede istraga. Zamjenik glavnog tužitelja Marek Pasionek sada je rekao kako su u 12 od 24 otvorena lijesa tijela bila prepolovljena, a u čak devet lijesova bilo je puno više dijelova tijela drugih osoba, piše Reuters. U lijesu nadbiskupa Mirona Chodakowskog nalazi se samo gornji dio njegova tijela dok je donja polovica pripadala pokojnom generalu Tadeuszu Ploskom. U lijesu generala Bronislawa Kwiatkowskog pronađeno je pak 14 dijelova tijela od sedam različitih osoba. Pasionek je dodao kako će analiza posmrtnih ostataka biti dovršena u travnju iduće godine. Poljska javnost zgrožena je ovim otkrićem, a za ovakve propuste krive Rusiju tvrdeći kako su loše proveli istragu te da su ova otkrića dokaz nepoštovanja prema stradalima.