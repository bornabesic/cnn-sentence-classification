Foto: Hina RUSKI predsjednik Vladimir Putin drži da je SAD napadom krstarećim projektilima na sirijsku zračnu bazu izveo "agresiju na suverenu državu", prekršio međunarodne zakone i ozbiljno naštetio američko-ruskim odnosima, prenose izjavu Kremlja ruske novinske agencije.    U oštroj eskalaciji američke vojne uloge u Siriji, dva američka ratna broda ispalila su desetke krstarećih projektila iz istočnog Sredozemlja na zračnu bazu pod kontrolom snaga sirijskog predsjednika Bašara al Asada kao odgovor na napad bojnim otrovom na pobunjeničko područje u utorak.     Agresija na suverenu državu  Putinov glasnogovornik Dmitrij Peskov rekao je da ruski vođa, pouzdan saveznik sirijskog predsjednika Bašara al Asada, američku akciju smatra "agresijom na suverenu državu" i izgovor za ciničan pokušaj odvraćanja pažnje od civilnih žrtava u Iraku.  Peskov je rekao da Rusija ne vjeruje u to da Sirija posjeduje kemijsko oružje te da će američki potez biti ozbiljna prepreka međunarodnim naporima za borbu protiv terorizma, tvrdnja koju je Putin u više navrata ponavljao.   Velika Britanija potpuno podupire američki napad na sirijsku zračnu bazu odakle je pokrenut kemijski napad, rekao je glasnogovornik britanske vlade.  Barbarski napad  "Britanska vlada potpuno podupire američku akciju za koju vjeruje da je primjeren odgovor na barbarski napad kemijskim oružjem koji je izveo sirijski režim i da mu je svrha spriječiti daljnje napade", rekao je glasnogovornik.  SAD je obavijestio Francusku prije napada krstarećim projektilima na sirijske vojne položaje, rekao je francuski ministar vanjskih poslova Jean-Marc Ayrault.  "Američki državni tajnik Rex Tillerson rekao mi je to tijekom noći", kazao je Ayrault za Reuters i radijsku postaju u mauritanijskom glavnome gradu Nouakchottu gdje je u diplomatskom posjetu.  Ratni zločin  "Upotreba kemijskog oružja je užasna i treba biti kažnjena jer je ratni zločin", rekao je te dodao da Rusija i Iran moraju shvatiti da je besmisleno podupirati Asada te da se Francuska ne želi konfrontirati s tim dvjema državama.   Turska pozitivno gleda na američki napad i smatra da međunarodna zajednica mora pojačati odgovor na "barbarsku" sirijsku vladu, rekao je zamjenik turskog premijera Numan Kurtulmus.  Dodao je da vladu predsjednika Bašara al-Asada treba kazniti na međunarodnoj sceni i ubrzati mirovni proces u Siriji.