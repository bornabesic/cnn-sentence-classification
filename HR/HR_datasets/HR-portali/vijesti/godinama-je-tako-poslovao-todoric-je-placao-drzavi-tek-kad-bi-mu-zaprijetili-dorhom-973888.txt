Foto:FaH "U ŽUPANIJSKOM državnom odvjetništvu u Zagrebu je, od trgovačkog društva Državne nekretnine d.o.o., koje upravljaju poslovnim prostorima u vlasništvu države, od 2013. do danas zaprimljeno ukupno 17 predmeta u kojima je zatraženo postupanje Državnog odvjetništva u ime i za račun Republike Hrvatske radi pokretanja postupaka protiv trgovačkog društva KONZUM", stoji u odgovoru Državnog odvjetništva na upit Indexa o dugovima tvrtke Ivice Todorića za najam državnog prostora. > Todorić godinu dana nije plaćao najam ni državi ni Zagrebu  Kako nam je potvrđeno, ukupni dug Agrokora prema državi za najam poslovnog prostora u posljednje dvije godine bio je veći od 1,6 milijuna kuna. Iz DORH-a su nam potvrdili da bi Todorić podmirivao svoje račune, i to s kamatama, tek kada bi mu se zaprijetilo podnošenjem tužbe. U zadnje dvije godine do duga od 1,6 milijuna kuna   "Radi se o tražbinama s osnova korištenja poslovnih prostora u vlasništvu države i riječ je o ukupnom potraživanju od 1.635.885,33 kn, uglavnom nastalih u razdoblju od 2015. do siječnja 2017. godine. U svim predmetima, Županijsko državno odvjetništvo u Zagrebu se protustranci obratilo zahtjevom za mirnim rješenjem spora u smislu odredbe čl. 186.a Zakona o parničnom postupku, na što je obvezano navedenom zakonskom odredbom prije eventualnog podnošenja tužbe nadležnom sudu, te je u 11 predmeta društvo KONZUM d.d. odmah po zaprimanju zahtjeva izvršilo uplatu cjelokupnog potraživanja zajedno s pripadajućom kamatom", kažu nam iz DORH-a.  Konzum je na kraju ostao dužan još milijun kuna, a riječ je o čak šest predmeta koje je pokrenulo Državno odvjetništvo i koji još uvijek nisu riješeni, odnosno plaćeni. Do 10. travnja dug državi bio je veći od milijun kuna   "Radi se o predmetima u kojima su zahtjevi za mirno rješenje spora podneseni tijekom 2017. godine te još nije protekao rok iz čl. 186.a Zakona o parničnom postupku za mirno rješenje spora. Prema stanju predmeta, potraživanje nije podmireno, a radi se o iznosu od 1.017.075,41 kn", kažu nam iz DORH-a, dodajući kako se od 10. travnja u slučaju Konzuma kao dijela Agrokora počeo primjenjivati poseban zakon nakon dolaska izvanrednog vladinog povjerenika.  Podsjetimo kako je država svojedobno dala Konzumu u najam devet poslovnih prostora, od kojih se pet nalazi u gradu Zagrebu.  Za dugove je bilo nadležno Ministarstvo državne imovine, koje je od DORH-a više puta zatražilo pokretanje postupka radi naplate potraživanja te za bespravno korištenje poslovnog prostora postupak iseljenja. Plaćao u zadnji trenutak  No, kako nam kažu u DORH-u, Konzum je gotovo uvijek plaćao svoje račune na početku procesa, odnosno u postupku mirnog rješenja spora, pa tako nije bilo potrebe za iseljenjem. Ministar financija Zdravko Marić uvijek je o svojoj bivšoj tvrtki, Agrokoru, govorio kao o vrlo zdravoj tvrtki u kojoj nikada nije bilo nezakonitosti. No, činjenica je na kraju kako je samo po najmu državnog prostora DORH čak 17 puta morao postupiti protiv Todorićeve tvrtke.