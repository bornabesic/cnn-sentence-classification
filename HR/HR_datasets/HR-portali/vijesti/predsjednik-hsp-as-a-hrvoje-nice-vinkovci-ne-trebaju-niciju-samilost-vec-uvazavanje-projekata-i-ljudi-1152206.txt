Predsjednik HSP AS Hrvoje Niče na idućim lokalnim izborima bit će jedan od kandidata za gradonačelnika Vinkovaca. Niče je danas u Vinkovcima predstavio svoj izborni program u okviru kojega je iznio što planira učiniti ako mu Vinkovčani poklone povjerenje. Između ostaloga najavio je povećanje porodiljnih naknada, smanjenje naknada za priključenje na kanalizaciju, natkrivanje istočne tribine stadiona Cibalia…    - Na drugoj sjednici Gradskoga vijeća ići ćemo u rebalans s ciljem da porodiljne naknade povisimo sa sadašnjih 1.000 na 5.000 kuna. Isto tako za sve učenike osnovnih škola osigurat ćemo besplatne udžbenike. Cilj je smanjenje naknada za priključenje na kanalizaciju koje su previsoke, a radi čega se građani ne priključuju jer im je preskupo, rekao je Niče na današnjoj konferenciji za novinare. Najavio je i da će po dolasku na vlast inzistirati da se neke od gradskih ulica imenuju po 109. vinkovačkoj brigadi, 5. gardijskoj brigadi kao i dragovoljcima HOS-a. - Ne može se reći kako se u Vinkovcima proteklih godina ništa nije radilo na izgradnji infrastrukture. Međutim, činjenica je i da danas u užem središtu grada, 22 godine poslije rata kada je posljednja granata pala na grad, postoji 37 rupa od granata. Činjenica je i da je u posljednjih dvadeset godina potrošeno više od 2 milijarde kuna iz proračunskih sredstava ali bez očekivanih rezultata. Vinkovci su 12. naselje po veličini u Hrvatskoj i ne trebaju ničiju samilost, već uvažavanje projekata i ljudi. Spreman sam u Vinkovcima napraviti krupne i u kratkom vremenu vidljive promjene, rekao je Niče. Dodao je i kako će u suprotnome na izborima za četiri godine morati osigurati biračke kutije u Dublinu, Berlinu i ostalim gradovima po Europi.   - Problemi se gomilaju 20 godina i meni je dosta predizbornih obećanja o Hrvatskom domu, istočnoj obilaznici i Visokom učilištu čemu HSP AS i ja osobno dajemo punu potporu. Nažalost, to su pusta predizborna obećanja već nekoliko mandata. Stagniramo ekonomski, demografski, politički, kulturno i sportski, zaključio je Niče. >> Najkraća politička koalicija ikad u Hrvatskoj: Niti 24 sata nije trajala koalicija HSP AS – HČSP