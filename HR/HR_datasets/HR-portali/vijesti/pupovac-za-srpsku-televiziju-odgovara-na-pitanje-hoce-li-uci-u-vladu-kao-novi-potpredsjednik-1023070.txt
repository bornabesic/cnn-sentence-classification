Pupovac je kazao i da ako bude potrebno da će rekonstrukcija vlade biti obimnija od minimalnog neophodnog broja Saborski zastupnik SDSS-a Milorad Pupovac za RTS je kazao kako vjeruje da je izborom novog predsjednika Sabora riješena parlamentarna kriza u Hrvatskoj. – Ekonomski i politički razlozi, kao i razlozi predstavnika manjina su ti koji nas motiviraju da doprinesemo tome da se u Hrvatskoj uspostavi politička stabilnost i da se u sljedećem koraku formira potrebna politička većina, potreban politički program i rekonstruira Vlada, kaže Pupovac. – Ukoliko se bude gradilo partnerstvo koje će učvrstiti stabilnost Vlade, također ćemo podržati, ako se ne uspije, alternativa je ono što odgovornost nalaže: kada se projekt nametanja stabilnosti ne može ostvariti, onda su pred nama izbori. Novi predsjednik Sabora Gordan Jandroković zakazao je prvu sljedeću sjednicu nakon lokalnih izbora, za više od dva tjedna, a premijer Plenković najavio je da će tada biti rekonstrukcija Vlade, odnosni da će tada predložiti nove ministre. – Vlada će biti rekonstruirana, ministri koji nedostaju bit će popunjeni, ako bude potrebno rekonstrukcija će biti obimnija od minimalnog neophodnog broja i to je pred nama koji činimo parlamentarnu većinu, izjavio je Pupovac. Na pitanje hoće li on ući u Vladu kao novi potpredsjednik, Pupovac je odgovorio: – To su spekulacije, potrebno je napraviti ovo što smo rekli – stabilizirati parlament i kako da se izvrši rekonstrukcija Vlade. O tome trpe li zbog aktualne krize lokalni izbori, Pupovac je kazao za RTS: – Nažalost, neke stranke to koriste u funkciji lokalnih izbora i jedan od razloga zašto su pokrenuli ovu krizu, prije svega Most, je upravo da bi na lokalnim izborima dobili što bolji rezultat. Mi očekujemo dobar rezultat i da ćemo potvrditi i proširiti uspjeh koji smo imali u nekim sredinama. Usprkos tome što su iz izbornih evidencija zbog prebivališta brisani Srbi iz Hrvatske, glasilo je potpitanje novinara RTS-a. – Usprkos tom problemu. Nažalost, ministar koji je smijenjen Orepić je tome doprinjeo jer usprkos dogovoru da zaustavi nekontrolirano brisanje iz evidencije, to nije napravio i mnogi ljudi nam se i dalje javljaju. Dogovorili smo da ćemo im pomoći da se ta evidencija o prebivalištu revidira, odnosno odluke koje će biti donesene na temelju žalbi koje će ljudi uložiti, odgovorio je Pupovac. 