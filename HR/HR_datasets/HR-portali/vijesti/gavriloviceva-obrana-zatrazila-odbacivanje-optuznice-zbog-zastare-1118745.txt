Hoće li optužnica protiv Đure Gavrilovića biti potvrđena, sud će odlučiti 12. listopada. Naime, na današnjoj sjednici Optužnog vijeća Gavrilovićeva obrana zatražila je da se optužnica odbaci jer smatraju da je nastupila zastara. U svojoj argumentaciji, Rajko Čogurić, branitelj Đure Gavrilovića, pozvao se na odluku Ustavnog suda u slučaju Hypo, a vezano za ratno profiterstvo. Pojasnio je da se u slučaju Hypo, Ustavni sud jasno očitovao da je zastara zapreka za provođenje kaznenog progona. Dodao je da ta odluka Ustavnog suda ne mora biti svima simpatična, ali se mora poštivati, odnosno da je moraju poštivati pravne i fizičke osobe, te tijela državne uprave. Gavrilović se tereti za ratno profiterstvo prilikom privatizacije tvrtke Gavrilović, a prema optužnici tvrtku vrijednu oko 67 milijuna tadašnjih njemačkih maraka kupio je za 3 i pol milijuna njemačkih maraka. Novac za tu transakciju, prema optužnici, nabavio je po nalogu bivšeg ministra financija Joze Martinovića, a taj novac bio je namijenjen kupovini oružja za obranu Hrvatske u Domovinskom ratu. > > Gavrilović optužen da je mesnu industriju kupio novcem namijenjenim obrani države 