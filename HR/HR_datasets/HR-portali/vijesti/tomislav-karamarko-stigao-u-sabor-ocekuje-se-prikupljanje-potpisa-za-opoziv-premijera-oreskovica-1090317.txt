Nakon dvosatne sjednice Kluba zastupnika Domoljubne koalicije, na kojoj nisu bili svi zastupnici HDZ-a, ali ni predstavnici HSLS-a i HSS-a, predsjednik HDZ-ova kluba Ivan Šuker poručio je da su skupili 40-ak potpisa za opoziv premijera, odnosno potpise svih koji su bili na sjednici. Potpise ni obrazloženje kojim se traži opoziv novinari nisu uspjeli vidjeti, dobili su tek poruku da će sve vidjeti kada bude poslano u proceduru. – Skupili smo potpise svih onih koji su u Zagrebu, neki kolege će još doći, sada imamo četrdesetak potpisa. Danas ćemo to uputiti u proceduru, i kada se preda službeno, vidjet ćete koje je obrazloženje – kaže Šuker te dodaje da je i Gordan Jandroković, za kojeg se govorilo da ne želi potpisati premijerov opoziv, potpisao taj zahtjev. Objasnio je i zašto je sjednica trajala dva sata. – Ako je  četrdesetak živih ljudi na sastanku, ako su oni hrvatski parlamentarci, zar očekujete da parlamentarci potpisuju nešto, a da ne raspravljaju. Ovo je jedna osjetljiva politička situacija i mi smo svjesni odgovornosti i trebaju se raspraviti svi potencijalni koraci u budućnosti. Logična je stvar da ljudi rasprave. Govorim isključivo o opozivu Oreškovića, to je tema. Kad se to riješi, onda će doći druge teme, o tome tko će biti nešto. Nemojte sad skakati i preskakivati, danas se isključivo govori o opozivu premijera – poručuje Šuker.   Glavni tajnik HDZ-a Ivan Domagoj Milošević osvrnuo se i na zahtjev dijela članova HDZ-a za ostavkom Karamarka. – Žao mi je da neki ljudi u našoj stranci i na lokalnoj razini ne prepoznaju odgovornost političkog trenutka. Koliko sam obaviješten, imali su jedan poluprivatan sastanak i očekujem njihove ostavke – kazao je Milošević. Odbacio je i priče da bi on mogao biti mandatar. – Ja uopće nisam čuo za tu priču. Ne razgovaramo o mandataru, razgovaramo danas isključivo o opozivu gospodina Oreškovića – naglasio je Milošević. – Kako se budu poduzimali sljedeći koraci, bit ćete obaviješteni o tome. Znam da želite sve znati. Nama je to imperativ, fokus nam je isključivo ovo, a kad to odradimo, idemo dalje – dodao je Šuker. Milošević je rekao i da se ujutro sastao s premijerom. – Bio sam jutros s gospodinom Oreškovićem, mislim da je u redu da prije obraćanja Karamarka, nakon razgovora i svega o čemu smo komunicirali ovih dana, kao glavni tajnik obavijestim premijera. Imali smo taj sastanak, nije dugo trajao. Logično je, prvi put se u Hrvatskoj događa ovakva situacija, izgleda dramatično, no širom EU u državama koje imaju desetljetne i stoljetne demokracije ovo je nešto sasvim normalno. Hajdemo samo smiriti strasti, smirimo svi skupa strasti, svi smo ovdje odgovorni ljudi, ja sam apsolutno siguran, i lijevo i desno, u svim političkim strankama, svi znamo da je Hrvatska na križanju, da Hrvatska mora krenuti naprijed. Dobili smo poruku neki dan da bi naše kamate bile nešto veće zbog političke nestabilnosti i upravo radimo na tome da se stabilizira situacija, ne trebamo podgrijavati atmosferu dalje nego trebamo korak po korak, u skladu s ustavom i zakonima, izići iz ove situacije. Više je toga na stolu, Karamarko je danas govorio o tome – zaključio je Milošević. >> Tomislav Karamarko: HDZ danas pokreće opoziv premijera Tihomira Oreškovića. Postoje ruke za rušenje Vlade. I SDP-ove i HDZ-ove >> Ako ode Tomislav Karamarko, mora  otići i Milijan Brkić 