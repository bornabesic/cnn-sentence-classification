”Ovdje se radi o svojevrsnom revolucionarnom pravu, a Most se pretvorio u skupinu opasnih ljudi. To je nezabilježeno u političkom životu Hrvatske”, rekao je za Jutarnji Gordan Jandroković, politički tajnik HDZ-a i najozbiljniji kandidat za novog predsjednika Sabora, reagirajući na izjavu Nikole Grmoje da glasanje o povjerenju Boži Petrovu može biti za mjesec dana. Jandroković kaže da Most želi zaustaviti demokratsku proceduru, što je bez presedana. ”Oni su se sada proglasili samozvanim borcima protiv kriminala, iako imaju manje od deset posto potpore, pa ne dozvoljavaju demokratsku proceduru jer će to značiti pobjedu kriminalaca. To su totalitarne teze. Most sebi daje legitimitet ne tako da proizlazi podrškom građana, već legitimitet proizlazi jer su ”borci protiv kriminala”. I taj je legitimitet jači od onoga koji se dobiva od biračkog tijela”, kaže Jandroković. To je revolucionarno pravo gdje se skupina ljudi proglašava jedinim dijelom društva koji je brana kriminalu, tvrdi Jandroković. ”Ove izjave pokazuju da se Most pretvara u skupinu opasnih ljudi. To nismo do sada imali u demokratskoj povijesti Hrvatske”.