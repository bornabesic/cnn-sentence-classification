Bivši i aktualni crnogorski premijeri Milo Đukanović i Duško Marković te predsjednik parlamenta Ivan Brajović nalaze se  na popisu s imenima 70-tak crnogorskih državljana kojima je zabranjen ulazak u Rusiju, prenose u srijedu podgorički mediji pozivajući se na više diplomatskih izvora. Ministarstvo vanjskih poslova (MVP) najavilo je da će zamoliti rusko ministarstvo da im dostavi točan popis nepoželjnih osoba iz Crne Gore kako bi se izbjegla situacija koja se dogodila zastupniku Miodragu Vukoviću, koji je prije nekoliko dana deportiran iz Moskve. No, kako doznaje podgorička Pobjede, Moskva nema obvezu, a ni namjeru objelodaniti listu nepoželjnih osoba iz Crne Gore. Izvor tog lista, blizak ruskoj diplomaciji, tvrdi da su na crnoj listi svi članovi vlade, zastupnici crnogorskog parlamenta, njih 46 koji su usvojili Protokol o pristupanju NATO, kao i direktori većih državnih tvrtki. Pored državnih dužnosnika i brojnih vodećih osoba vladajuće Demokratske partije socijalista (DPS-a) Mila Đukanovića, na "crnoj listi" su i zastupnici oporbene Socijaldemokratske partije(SDP) Ranka Krivokapića, bez obzira na to što bojkotiraju parlament, ali su glasovali za potpisivanje Protokola o pristupanju Alijansi. S druge strane, mediji su prenijeli da se na crnogorskoj “crnoj listi” nalazi 149 ruskih državljana kojima je zabranjen ulazak u Crnu Goru, a među njima su i pripadnici nekih sigurnosnih agencija, biznismeni i političari. Odnosi Rusije i Crne Gore zategnuti su već duže vrijeme zbog crnogorskih aspiracija za ulazak u NATO, koji će uskoro i službeno biti potvrđen, a Crna Gora optužila je neka ruska državna tijela da stoje iza pokušaja vojnog uplitanja u parlamentarne izbore u listopadu prošle godine, kada je uhićena cijela skupina, pretežito ruskih i srbijanskih državljana. Crnogorsko specijalno tužiteljstvo sumnjiči 25 osoba da su na dan parlamentarnih izbora pripremali nasilan upad u Skupštinu, proglašenje izborne pobjede oporbenog Demokratskog fronta i uhićenje tadašnjeg premijera Mila Đukanovića.