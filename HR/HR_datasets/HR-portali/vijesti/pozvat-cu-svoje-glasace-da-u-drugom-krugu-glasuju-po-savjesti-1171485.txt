Kandidat SDP-a za splitsko-dalmatinskog župana Arsen Bauk pozvao je svoje birače da po svojoj savjesti glasaju u drugom izbornom krugu, u koji su ušli Blaženko Boban (HDZ) i Miro Bulj (Most). "Pozvat ću svoje glasače da u drugom krugu izađu na izbore i glasuju po svojoj savjesti, nećemo im predlagati za kojeg će od dva kandidata za župana splitsko-dalmatinskog glasovati," rekao je Bauk za Hinu. Prema privremenim podacima Državnog izbornog povjerenstva (DIP) u prvom izbornom krugu za župana splitsko-dalmatinskog najviše glasova, 42,21 posto, osvojio je HDZ-ov kandidat Blaženko Boban, a protukandidat u drugom krugu bit će mu Miro Bulj (Most) s osvojenih 22,51 posto glasova, iza kojega je ostao Bauk s 20,78 glasova. Bauk je rekao da se on sa svojim programom u prvom izbornom krugu zauzimao za promjene u Splitsko-dalmatinskoj županiji, ali, dodao je, i dvojica kandidata koji su ušli u drugi izborni krug, također predstavljaju promjene. "Miro Bulj je veća promjena jer se prvi put Most natječe za župana splitsko-dalmatinskog, dok je Blaženko Boban manja promjena pošto je zamijenio prvobitnog HDZ-ovog kandidata za župana Zlatka Ževrnju. Poziv mojim glasačima da izađu na izbore u drugom krugu i glasuju po svojoj savjesti znači kako će bilo koji od izabranih župana morati vodiri računa da je izabran i glasovima SDP," kazao je Bauk. Po njegovu mišljenju, Boban i Bulj bi mogli imati poteškoća motivirati svoje birače za izlazak na birališta u drugom krugu, 4. lipnja, pošto su u većini gradova i općina na području Splitsko-dalmatinske županije pobjednici za gradonačelnike ili načelnike odlučeni već u prvom krugu 21. svibnja.