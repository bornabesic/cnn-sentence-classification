Može li 13 lijepih, nasmijanih djevojaka u posjetu Hrvatskoj biti loša promocija? Može li uopće reklame biti previše? Za Zagreb, Rastoke, Zadar, Lošinj, Cres, Rijeku – ne. Ali za Plitvička jezera – da. Trideseteročlana ekipa münchenskih novina Abendzeitung, u kojoj je 13 finalistica izbora za miss Münchena, šest fotografa, četiri urednika, dvoje vizažista i prateće osoblje, jedino je, naime, u ovom nacionalnom parku dobila odbijenicu. Dvosatno snimanje njemačkih ljepotica, besplatnu reklamu kakvu se sada, u izvansezoni, zlatom plaća, na Plitvicama ne žele jer nema edukativnu, nego komercijalnu svrhu?! Nasreću, priliku su prepoznale i u nju uskočile Rastoke. Ekipa münchenskog “Večernjaka” nakon odrađenog snimanja u utorak je produžila za Zadar, sutra nastavlja dalje i Hrvatska će dobiti lijep komad promidžbenog kolača. Najdugovječniji münchenski izbor ljepote imat će, naime, puno publiciteta sve do samog finala u listopadu. Petodnevni boravak lijepih Bavarki organizirali su, inače, Glavni ured Hrvatske turističke zajednice i njemački turoperator ID Riva tours, koji dijele trošak putovanja od 26.000 eura, a marketinška vrijednost projekta procjenjuje se na čak stotinjak tisuća eura. Trud hrvatskih turističkih radnika, kojima je trebalo i umješnosti i veza da bi pridobili uredništvo münchenskog dnevnog lista da za snimanje izabere baš Hrvatsku, na kraju neće biti uzaludan. No, svi se čude krutosti plitvičke uprave. Pravila nisu sporna – Jasno je da u NP-u postoje posebna pravila ponašanja i to nikome nije sporno. Također je jasno da potražnja iz godine u godinu raste. No, potražnje jednostavno nikad ne može biti previše. Na domaćinima je samo da sve dobro poslože za najveću korist. Dragulj prirode kakav su Plitvička jezera ne čuva se, međutim, tako da ga se obriše s turističke karte. Rješenje je bolja organizacija i učinkovitija zaštita. Nekoliko dnevnih ulaznica, recimo, dovoljno je da osigura plaću jednog čuvara, zašto ne zaposliti desetke ili sto novih čuvara? Zašto, primjerice, ne uvesti rezervacije da bi se pritisak u ljetnoj špici rasporedio i smanjio? Isto tako, moguće je za one koji žele posjetiti park bez najave i isključivo u neko određeno vrijeme koje njima odgovara udvostručiti cijenu ulaznice. Načina je mnogo da se ovakvim biserom upravlja dobro, kvalitetno, uvažavajući činjenicu da je riječ o blagu neprocjenjive vrijednosti – kaže jedan domaći turistički radnik. Podijelili više odbijenica Na Plitvicama nisu prvi put pomiješali lončiće. Razna su snimanja posljednjih godinu dana odbijena kao neprikladna i nepotrebna. Mnogima nije pomogla ni preporuka turističkih institucija da je riječ o vrijednoj promidžbi za Hrvatsku. Iz uprave Javne ustanove NP-a Plitvička jezera jučer se nisu odazvali na upit o tome zašto odbijaju snimanje bavarskih misica i slična događanja. Činjenica jest da im je iz UNESCO-a stiglo upozorenje zbog prekomjernog posjećivanja i ugrožavanja jedinstvene prirodne vrijednosti. Plitvice na vrhuncu posjeti i 15.000 ljudi na dan i zasigurno ima dana kad se čini da sve izmiče kontroli, no ipak valja razlikovati kruške i jabuke. – Neovisno koliko je popularna i poznata, danas nijedna destinacija u svijetu, uključujući nacionalne parkove, ne propušta priliku da privuče međunarodnu pozornost i dobije dodatnu promociju. Na Plitvicama definitivno trebaju razmišljati kako se bolje organizirati, a ne zabranjivati – zaključuje stručnjak za odnose s javnošću Božo Skoko.  