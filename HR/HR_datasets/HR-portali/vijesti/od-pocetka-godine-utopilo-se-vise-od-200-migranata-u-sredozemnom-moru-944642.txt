Foto: Hina NAJMANJE 219 izbjeglica i migranata utopilo se od početka ove godine u Sredozemnom moru, više nego dvostruko nego u istom periodu prošle godine, objavila je Međunarodna organizacija za migracije (IOM).   IOM je nakon razgovora s četvero preživjelih iz prošlotjednog potonuća broda koji je krenuo iz Libije objavio kako se strahuje da je na njemu bilo najmanje 180, a ne 110 ljudi koliko se ranije vjerovalo.  Broj žrtava dvostruko veći  "Stoga je broj žrtava dvostruko veći, a sveukupan broj žrtava na Sredozemnom moru u prva dva tjedna ove godine je 219", rekao je glasnogovornik IOM-a Joel Millman tijekom konferencije za medije u Ženevi.  Talijanska obalna straža priopćila je kako brod nije pronađen, pa nije moguće utvrđivanje broja putnika. Preživjeli su u ponedjeljak odvedeni na Siciliju.   Sveukupan broj poginulih migranata u prva dva tjedna prošle godine bio je 91, otkriva IOM.   Dužnosnici te organizacije istražuju i izvještaje da je u proteklim danima nestalo 25 migranata na području između Maroka i Španjolske.   Od 1. do 15. siječnja ove godine u Europu je morskim putem stiglo 2876 migranata i izbjeglica, većinom u Italiju i Grčku. U istom razdoblju prošle godine bilo ih je 23664.