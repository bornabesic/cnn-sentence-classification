Nova ministrica kulture Nina Obuljen Koržinek vjerojatno je jedina ministrica iz Vlade Andreja Plenkovića koju bi u svojim redovima rado vidjeli i u opoziciji. Štoviše, ovog ljeta kada se na Iblerovu trgu slagala križaljka potencijalnih ministara, na stol predsjednika SDP-a Zorana Milanovića stigao je i prijedlog o Nini Obuljen za ministricu kulture. Odabrao Glavaševića Kako doznajemo u SDP-u, Milanoviću su Ninu Obuljen Koržinek predložili ugledni kulturnjaci s kojima je SDP kontaktirao za vrijeme izborne kampanje, između ostalog, i s pitanjem koga oni vide kao najbolju osobu na čelu resora kulture u kojemu je, nakon kratkog mandata bivšeg ministra, HDZ-ova Zlatka Hasanbegovića, ostalo štošta za popravljati. – Istina je da su nam nezavisni kulturnjaci dali nekoliko imena onih koje oni vide kao dobrog ministra kulture i među njima je bilo ime i Nine Obuljen. Dakle, ona nije bila kandidat ljevice, nego prijedlog tih kulturnjaka od kojih smo tražili prijedloge osoba koje bi, po njima, bile prihvatljive i ljevici i desnici – kaže član Predsjedništva SDP-a Siniša Hajdaš Dončić. Upravo je Hajdaš Dončić bio među onim SDP-ovcima koji su u SDP-u zagovarali ideju da se, nakon Hasanbegovića, za potencijalnog ministra kulture predloži netko prihvatljiv što široj javnosti, tko bi smirio situaciju nakon žestokog skretanja udesno. Međutim, kako se danas može čuti u SDP-u, Nina Obuljen teško da bi bila Milanovićeva ministrica da je SDP dobio izbore i sastavljao Vladu jer je Milanović, navodno, na kraju ipak prelomio i odlučio se za Bojana Glavaševića. Puno gladnih usta, malo novca I dok Milanović s Obuljen Koržinek nije ni obavio razgovor s obzirom na to da je bila tek jedna od “ideja”, bivši predsjednik Ivo Josipović, doznajemo, zvao ju je u svoj najuži tim brzo nakon što je stigao na Pantovčak i nudio joj neki oblik suradnje. Nina Obuljen Koržinek to je, doznajemo, odbila. Tada je još uvijek bila pomoćnica HDZ-ovu ministru kulture Boži Biškupiću kojeg, kažu upućeni, izrazito cijeni i kojeg je doživljavala kao svog mentora. Svi naši sugovornici s “lijevog spektra” s kojima smo jučer razgovarali, a koji su htjeli ostati anonimni da joj ne štete, kažu da je iznimno korektna i obrazovana osoba. Uvjereni su da će novi posao raditi jako dobro, ali i da će je, kao i sve ministre kulture, zateći vječni problem, a to je jako puno gladnih usta, a malo novca. Osim Nine Obuljen Koržinek, kulturnjaci s kojima je SDP ovog ljeta kontaktirao i pitao ih za savjet o imenu potencijalnog ministra kulture prihvatljivog i za lijevu i desnu opciju spominjali su još neke ugledne kulturnjake. Poput Slavena Tolja, ravnatelja Muzeja moderne i suvremene umjetnosti u Rijeci, a spominjao se i Goran Sergej Pristaš, dramaturg i jedan od najuglednijih profesora na Akademiji dramskih umjetnosti u Zagrebu s međunarodnom reputacijom. 