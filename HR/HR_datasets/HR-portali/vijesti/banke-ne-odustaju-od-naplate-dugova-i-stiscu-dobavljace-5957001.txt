Iako jedan od najvećih vjerovnika, Zagrebačka banka do jučer u 12.30 nije potpisala Promemoriju o mjenicama Agrokora, pokazuju podaci o potpisnicima Promemorije koju smo dobili iz Agrokora. Među potpisnicima nema ni Tonija Raiča, vlasnika Stočarstva Raič, koji je ujedno predstavnik malih dobavljača u privremenom vjerovničkom vijeću. U trenutku pisanja ovoga teksta još nismo dobili reakciju iz Zabe. Međutim, među bankama koje nisu stavile svoj potpis na Promemoriju još su i Addiko Bank, Primorska banka, Štedbanka, SG Splitska banka i neke druge manje banke, među kojima je i državna Croatia banka, pokazuju podaci Agrokora. U većini banaka koje smo kontaktirali jučer su nam samo kratko odgovarali da nemaju komentara jer se radi o odnosu između banke i klijenta. Informacije za koje nismo dobili službenu potvrdu govore, pak, da Štedbanka na ime regresnih mjenica potražuje 112 milijuna kuna, a državna Croatia banka 52 milijuna kuna. Jednako tako, prema neslužbenim informacijama, od banaka koje nisu potpisale promemoriju pet s najvećim potraživanjima su Addiko bank, Primorska banka, Štedbanka, Zaba te Croatia banka. Ipak, u odnosu na dobavljače, odaziv kod banaka je nešto veći, pa je Promemoriju do jučer u 12.30 sati potpisalo 16 financijskih institucija, od njih ukupno 31, koji čine oko 73 posto iznosa mjenica koje drže kod sebe. Faktoring kuće s licencom Hanfe koje su stavile svoj potpis na Promemoriju su Erste, Raiffeisen, Infinitum te Fortis Factoring, a od većih banka potpisnica su PBZ, HPB, Erste banka te Sberbanka. Od 162 dobavljača Agrokora, Promemoriju o mjenicama do jučer popodne potpisalo ih je 72, koji čine 41,11 posto udjela u tražbinama na koje se odnosi Promemorija. Svoj potpis tako još nisu stavili ni neki veliki dobavljači poput Podravke, Coca-Cole, Mlinara, PPD-a, Vindije i Tele2. Dio tih kompanija vjerojatno se nada da će u izravnom dogovoru s bankama i faktoring društvima i bez posredovanja izvanredne uprave Agrokora uspjeti restrukturirati svoje obveze. Druge informacije govore, pak, da se dio manjih dobavljača koji nisu potpisali Promemoriju nada kako će moći dokazati da oni nisu dužnici putem mjeničnih propisa, iako je to prilično bezizgledan posao. Podsjetimo da će i one tvrtke nad kojima su se banke i faktoring društva regresno naplatili moći od Agrokora tražiti naplatu mjenice, ali će to biti tek za oko godinu dana i uz vjerojatni otpis dijela potaživanja. Komentirajući dinamiku potpisivanja Promemorije o mjenicama, Ante Ramljak, izvanredni povjerenik Agrokora, naglasio je da je zadovoljan odazivom banaka, ali ne i odazivom dobavljača, iako nije želio prozivati nikoga jer svatko ima pravo na vlastitu poslovnu odluku. Pritom je istaknuo da pristupanjem Promemoriji dobavljači mogu osigurati privremeni moratorij na prisilne naplate putem regresnih mjenica, do 31. svibnja 2017., odnosno do duljeg datuma, uz uvjet sklapanja bilateralnog pravnog posla između vjerovnika i dobavljača. No, ovdje treba voditi računa o tome da je lista potpisnika još otvorena i da se mijenja iz sata u sat. Tako, primjerice, na popisu onih koji do jučer u 12.30 sati još nisu potpisali Promemoriju stoji i baranjska prijevoznička tvrtka Ricardo, iako nam je njen čelni čovjek Milan Vrdoljak jučer popodne kazao da je potpisao dokument. - Potpisali smo Promemoriju. Smatram da Vladinu povjereniku u Agrokoru, koji je rekao da su mjenice obveza Agrokora, treba iskazati povjerenje. Bilo bi neodgovorno od nas da nismo potpisali taj dokument - poručio je Vrdoljak. Sličnu smo informaciju dobili i iz HEP-a, čije dvije tvrtke - HEP Opskrba i HEP Plin, također stoje na popisu onih koji do jučer u 12.30 nisu pristupili Promemoriji. U Podravki su nam, pak, potvrdili da još nisu potpisali dokument, kako i stoji na popisu koji je poslao Agrokor, ali ističu da će sljedećih dana ipak pristupiti Promemoriji. - Mi nikad nikome nismo radili probleme, pa nećemo ni sada. No, pričekajmo da se naši pravnici očituju i da dokument prođe internu proceduru u kompaniji. Promemorija je ozbiljan dokument - kaže naš sugovornik iz Podravke. S druge strane, dio dobavljača s kojima smo jučer razgovarali potvrdili su nam da nisu pristupili Promemoriji. Među njiima je i Denis Matijević iz Agrofructusa. - Nisam potpisao Promemoriju - samo nam je kratko jučer potvrdio Matijević, ne želeći ulaziti u detalje. U krugovima dobavljača koji nisu prihvatili Promemoriju, neslužbeno su nam rekli kako iz teksta Promemorije ne vide da ona štiti njihove interese. - Nigdje u promemoriji ne vidim da će mjenice na kraju na sebe preuzeti Agrokor - požalio nam se jedan od nezadovoljnih dobavljača. Otpisa će biti, ali ne i najgoreg scenarijaHNB je nedavno objavio da bankarski i financijski sustav neće biti ugroženi čak i ako se otpišu sva potraživanja koja banke i faktoring društva imaju prema Agrokoru i dobavljačima, ali da bi u tom najgorem scenariju neke banke morale ići u dokapitalizaciju. Za sada se ipak stvari odvijaju u smjeru prema kojem neće biti najgoreg scenarija, ali će svakako biti dijela otpisa potraživanja. Stoga je jasno da dio banaka i faktoring društava, pogotovo onih koji su previše izloženi Agrokoru i dobavljačima, ne želi potpisati nikakvu Promemoriju nego se naplatiti od regresnih mjenica u što većoj mjeri, bez obzira na to što bi to značilo za tvrtke dobavljače Agrokora od kojih se naplaćuju. Ante Ramljak tim je povodom rekao kako će Vijeću vjerovnika predložiti da se dodatno plati stari dug, s dospijećem do 10. travnja, onim malim dobavljačima koji su u financijskoj nevolji zbog toga što im nisu plaćena potraživanja, ali da će i među njima biti protežirani oni koji nisu ušli u posao s mjenicama, nego imaju obične fakture za isporučenu robu i usluge. (F.L.)