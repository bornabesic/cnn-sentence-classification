Ministar znanosti i obrazovanja Pavo Barišić izjavio je novinarima u srijedu u Rijeci kako se očekuje da će primjena novih kurikuluma u sklopu reforme obrazovanja početi u školskoj godini 2018. /2019. Ministar Barišić ocijenio je da su novim akcijskim planom za reformu obrazovanja precizirani termini provedbe, i to u mnogo realnijim rokovima. Očekuje se da će ekspertna radna skupina početi dorađivati dosad napravljene kurikulume te dovršene predložiti za primjenu, rekao je, dodajući da će se tijekom procesa definirati hoće li se provoditi sve ili samo dio kurikuluma.  Ministar Barišić, koji je sudjelovao na 7. sjednici Rektorskog zbora Hrvatske u Rektoratu Sveučilišta u Rijeci, rekao je da je to prigoda da se obilježi završetak rektorskog mandata dosadašnjeg rektora Sveučilišta u Rijeci Pere Lučina. Ocijenio je da je riječko Sveučilište među najrazvijenijima, posebno na područu biomedicinskih i biotehničkih znanosti, gdje se provode projekti na zavidnoj razini. "To je dobar primjer kako se može u Hrvatskoj razvijati policentrični sustav s nekoliko jakih sveučilišta koja se razvijaju svako u svom području", istaknuo je. Na pitanje kako komentira najavu Borisa Jokića da će se vratiti u postupak kurikularne reforme, ministar Barišić je odgovorio da ga raduje zanimanje za reformu. "Javio se veći broj kandidata i to govori o velikom zanimanju, što znači da ćemo imati itetako dobar sastav radne skupine", rekao je te dodao da je Jokić "svakako dosad svojim udjelom u pripremi kurikularne reforme imao velika postignuća". Na zamolbu novinara da ocijeni odabir Nenada Bakića za savjetnika hrvatske predsjednice Kolinde Grabar-Kitarović za područje digitalne transformacije i STEM područje, ministar je rekao da je Bakić ostvario sjajne pomake na području digitalnih tehnika i robotike te da je zanimljiva osoba koja može ponuditi mnogo toga. Ministar znanosti i obrazovanja Pavo Barišić najavio je za četvrtak sastanak stručnog povjerenstva za reformu s predsjednikom Vlade na kojem će mu predočiti svoje zaključke vezane uz osnutak ekspertne radne skupine i učinjeno u akcijskom planu za provedbu strategije obrazovanja i znanosti. >>Jokić se vraća: Javit ću se na natječaj, želim opet voditi kurikularnu reformu >>Primjena reforme 2020. Poslodavci: To je kasno!​