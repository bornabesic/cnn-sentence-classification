Tjedan dana stoji 8400 eura u srcu sezone. To je službena cijena za Vilu Fortunata u Primoštenu koju od prošle godine iznajmljuje obitelj Crnjac. Ivan Crnjac bio je jedna od osoba od povjerenja obitelji Todorić. Vodio je financije Agrokora, a kad se kriza u Agrokoru zakotrljala, bankari su ga odmah htjeli maknuti jer ga smatraju odgovornim za većinu nepravilnosti u knjigama.  Crnjac je ipak kum Anti Todoriću i prijatelj od najranije mladosti, a kumovi su zajedno ljetovali. Njihove očeve, Ivicu i Božu, također veže prijateljstvo. Zato je zanimljiva priča koju su nam ispričali mještani o luksuznoj Vili Fortunati, koju sad skupo iznajmljuju.  Otac Božo Crnjac kupio je puno manju, skromniju kuću koja je bila uklopljena u predivni mediteranski ugođaj. Božo Crnjac je u tranziciji preuzeo lanac Splendid, a najpoznatiji restoran koji još postoji je Okrugljak. - Dolazili su i Todorići, a svi oni nisu mogli privezati svoje jahte - kaže nam jedan mještanin. Zato je 2008. godine Crnjac betonirao dio obale i napravio privezište. Naravno, bespravno. Inspekcija je zatvorila gradilište, ali mol nikad nije srušen nego i dalje presijeca obalu.  Kako saznajemo, prošlo ljeto su i mlađi Todorić i Crnjac bili i u Primoštenu, koristili su vilu Fortunata. U njoj se ranije odmarala i čuvala trudnoću i supruga Ivana Crnjca, a i sada rado dolaze na odmor u Primošten. Vlasnik vile je još formalno otac Božo, ali ju je sin Ivan često koristi pogotovo zato jer mu je supruga iz Primoštena. Ivan Crnjac vlasnik je i dva spojena stana na elitnom Šestinskom vrhu u Zagrebu.