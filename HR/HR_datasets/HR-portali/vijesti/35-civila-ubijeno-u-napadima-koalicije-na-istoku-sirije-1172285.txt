Zračni napadi koalicije predvođene Sjedinjenim Državama usmrtili su najmanje 35 civila u četvrtak u gradu na istoku Sirije koji je u rukama džihadističke Islamske države, objavio je Sirijski opservatorij za ljudska prava (SOHR). Među žrtvama je najmanje 26 roditelja boraca IS-a,  Sirijaca, ali također i Marokanaca, rekao je voditelj te udruge Rami Abdel Rahman. "Devet drugih žrtava sirijski su civili, od kojih su petero djeca", dodao je Rahman. Mete napada, navodi SOHR, bile su stambene zgrade u Majadinu, gradu u sirijskoj pokrajini Deir Ezor. U dva dana napada na Majadin ubijeno je ukupno 50 osoba, navodi SOHR koji podatke prikuplja putem široke mreže izvora u Siriji. Ta nevladina udruga sa sjedištem u Velikoj Britaniji ovaj je tjedan objavila podatke o žrtvama o najsmrtonosnijem mjesecu otkako je počela zračna intervencija koalicije predvođene SAD-om. Prema SOHR-u između 23. travnja i 23. svibnja ubijeno je 225 civila u Siriji. U četvrtak je Pentagon priznao da je prema provedenoj istrazi najmanje 105 civila ubijeno u ožujku u američkom bombardiranju u Mosulu, drugom iračkom gradu i posljednjem velikom uporištu Islamske države u Iraku. U Siriji je od početka rata u ožujku 2011. ubijeno više od 320.000 ljudi.