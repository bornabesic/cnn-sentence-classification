Rusija poklanja Srbiji šest korištenih zrakoplova MiG-29 čija će modernizacija stajati između 180 i 230 milijuna eura, izvijestili su u srijedu iz Moskve beogradski mediji, a premijer Aleksandar Vučić ustvrdio da će to "dramatično" osnažiti vojsku Srbije koja neće mijenjati politiku neutralnosti. – Ako biste računali da takve zrakoplove kupujemo, koštali bi nas oko 600 milijuna eura. Onda možete vidjeti koliko smo dobili povoljne cijene i koliko smo dobili na poklon – izjavio je Vučić u Moskvi. On je o vojnoj suradnji Srbije i Rusije razgovarao s ruskim ministrom obrane Sergejem Šojguom. Vučić je rekao kako je to "dramatično poboljšalo operativno-funkcionalne sposobnosti srbijanske vojske, do te mjere da kao da nije ista vojska", prenosi portal Sputnjik. Najavio je da bi ugovor trebao biti potpisan do petka. – To je nemjerljivo u odnosu na ono što smo imali. Dobili smo na poklon i 30 tenkova T72 S i 30 borbenih izviđačkih oklopnih vozila BRDM 2 i cijevi 14,5 mm (manje topove) – rekao je Vučić. Srbijanski premijer dodao je kako je sa Šojguom i čelnicima vojne industrije imao vrlo dug sastanak na kojem je ponovio stajalište Srbije "o vojnoj neutralnosti". – Unaprijedili smo naše vrlo dobre prijateljske odnose. Najvažnije je da ćemo praviti zajedničke planove trogodišnje i petogodišnje suradnje, zato što smo mi zemlja kojoj je puno potrebno i željeli bismo sve odjedanput, ali to nije moguće – citira Sputnjik Vučića. Po njegovim riječima, postoje dvije mogućnosti – prva, da zrakoplovi koji mogu letjeti stignu u ožujku 2017. na remont u Srbiju, a druga je da ostanu u Rusiji i u studenom 2017. dođu potpuno modernizirani. Taktička vježbe "Slovensko bratstvo" Šojgu je nedavnu vojnu vježbu BARS (Bratstvo pilota Rusije i Srbije) ocijenio uspješnom i predložio da se održavaju "svake godine". – U listopadu su u Srbiji uspješno izvedene zajedničke vježbe 'Bars 2016'. Dobar naziv vježbi, trebamo učiniti sve da se te vježbe održavaju svake godine – rekao je Šojgu Vučiću, prenijela je agencija Tass. Ocijenio je korisnim i zajedničke trilateralne taktičke vježbe "Slovensko bratstvo", u kojima je uz Rusiju i Srbiju sudjelovala i Bjelorusija. Vučić je u razgovoru sa Šojguom rekao da će suradnja između dviju zemalja u svim područjima, uključujući vojnu, jačati do "vrlo visoke razine", naglasivši da se pozicija Srbije kao neutralne države neće mijenjati, te da je to "već rekao i u Bruxellesu i u Washingtonu". – Nadam se da možemo unaprijediti našu suradnju, političku, ekonomsku, vojnu, do vrlo visoke razine... Potpuno sam siguran da će između naših naroda i država uvijek biti vrlo dobri odnosi i najbolja suradnja – rekao je Vučić. Srbijanski ministar obrane Zoran Đorđević rekao je da će Srbija, s postojeća četiri i nabavom još šest MIG-ova 29 imati "najmoderniju eskadrilu u regiji". – Srbija će s tih 10 MIG-ova 29 postati respektabilni faktor kada je u pitanju obrana. Osigurat ćemo čuvanje našeg neba na najbolji način –  izjavio je Đorđević novinarima u Moskvi. Istaknuo je da "u ovom trenutku ne postoji nijedna zemlja koja je pandan Srbiji" kad je riječ o zrakoplovstvu "jer su to najmoderniji zrakoplovi u regiji". >> Vučić stigao u Moskvu po šest MiG-ova 29 >> Rusija isporučuje Srbiji MIG-ove, helikoptere... Vučić: Takve borbene mogućnosti nemaju sve države iz bivše Jugoslavije zajedno 