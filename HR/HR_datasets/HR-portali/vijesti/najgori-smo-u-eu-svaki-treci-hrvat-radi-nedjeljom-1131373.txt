Rad nedjeljom porastao je za 30%, a tek 25% radnika smatra da se njihovo radno vrijeme uklapa s obiteljskim i drugim obvezama, istraživanje je koje je ovih dana na konferenciji pod nazivom „Ravnoteža poslovnog i privatnog života 4.0 – izazovi u vremenu digitalizacije“ predstavljeno u Bruxellesu u organizaciji European Sunday Alliancea. Europa se danas nalazi pred izazovima koji će u velikoj mjeri utjecati na njezinu budućnost, među kojima su svakako i demografski, na što utječu nesigurnost posla i teški i neprimjereni radni uvjeti, pogotovo u trgovačkom sektoru. Nevidljiva jasna granica Stoga je u EU pokrenuta nova rezolucija o slobodnoj nedjelji, koju je potpisala i zastupnica u Europskom parlamentu Marijana Petir, te ponovno aktualizirala taj problem u Hrvatskoj sa sindikatima, poslodavcima i nadležnim komorama. Petir objašnjava kako je digitalizacija radnog prostora i života učinila radnike stalno dostupnima. Tako čak i rad koji je dosad bio rezerviran za radno vrijeme u novim okolnostima prelazi u rad u slobodno vrijeme te je nevidljiva jasna granica između onoga što je vezano uz posao i privatnih i obiteljskih obveza. Usto u Hrvatskoj dolazi i do porasta noćnog rada, a iako se često naglašava kako radnik ne smije raditi više od propisane satnice te kako treba biti više plaćen ako radi nedjeljom i praznicima, praksa to demantira. Zaposleni u uslužnom sektoru u Hrvatskoj, od kojih su većina žene, rade i po tri tjedna bez prekida i bez ijedne slobodne nedjelje, iako brojna istraživanja potvrđuju kako rad nedjeljom negativno utječe na zdravlje radnika: uzrokuje emocionalnu iscrpljenost, konstantan stres i psihosomatske smetnje. Prema Eurostatovoj statistici iz 2015., u Hrvatskoj 35% ljudi radi nedjeljom, što je najviše u Europi. Gotovo svake nedjelje radi 8,3% hrvatskih radnika, 28,3% ponekad, što nas stavlja i na prvo mjesto u EU po radu nedjeljom, tvrdi Marijana Petir. Pati i privatni život – Takav radnik/ca ne samo da ne posvećuje dostatno vrijeme članovima svoje obitelji, već je i u vrijeme koje s njima provodi “odsutnog duha“. Sve se to negativno odražava na uspjeh braka, razvoj i ponašanje djece… – konstatira Petir te podsjeća kako radnicima pravo na tjedni odmor može biti određeno u neki drugi dan osim nedjelje, ali da takav nadomjestak nije zadovoljavajuće rješenje, budući da drugi članovi obitelji taj dan nemaju slobodan.      >> Sindikati upozorili: Oni s najnižim primanjima neće dobiti ništa ili vrlo malo >> Što napraviti kad ostanete bez posla: Koja prava i obveze imate Prema informacijama službe Europskog parlamenta za istraživanje, nema jedinstvenog rješenja na razini EU. Vlasnici sami odlučuju o radnom vremenu u Hrvatskoj, Bugarskoj, Češkoj, Danskoj, Estoniji, Irskoj, Italiji, Letoniji, Litvi, Mađarskoj, Poljskoj, Rumunjskoj, Slovačkoj, Sloveniji i Švedskoj. Cipar, Luksemburg, Portugal, Španjolska, Finska i Malta imaju propisano vrijeme trgovina nedjeljom i nacionalnim praznikom, je li mjesto turističko ili ne... Austrija, Belgija, Francuska, Njemačka, Grčka i Nizozemska zabranjuju rad nedjeljom, izuzev benzinskim postajama, pekarama… Engleska, Sjeverna Irska i Wales imaju zabranu, izuzev trgovina većih od 280 m². 