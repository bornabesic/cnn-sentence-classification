Foto: Hina  PRILIKOM nedavnog istupa na njujorškoj BookExpo 2017, Hillary Clinton usporedila je Donalda Trumpa sa Slobodanom Miloševićem, za kojega je rekla da je tijekom rata u BiH poticao etničko čišćenje.   Trump, prema Clintonovoj, ima tu crtu da "zapali susjeda protiv susjeda", baš kao što je to radio "zli diktator" Slobodan Milošević.  Clinton nije stala na ovome. Trumpovu administraciju nazvala je abnormalnom i rekla kako "može nanijeti trajna oštećenja američkim institucijama". Trumpove pristalice nazvala je "ljudima koji potiču stalno negodovanje". Treba spomenuti da se Clinton obraćala skupu na kojemu je velika većina publika podupirala upravo nju u predsjedničkoj utrci prošle godine.   "Vidjeli smo to u Bosni, i u Ruandi, ali i u drugim zemljama. Uglavnom, to su zemlje gdje politički lideri djeluju samo zbog osobnog interesa, osobne političke ideologije, pohlepe...", rekla je Clinton, govoreći o Trumpu i njegovim pristalicama. Uz Obamu se nije bojala za budućnost  Dotaknula se i ruskog hakiranja njene elektronske pošte. Taj čin je opisala "bolnijim od svih uvreda koje je dobila od Trumpa".   Clinton je govorila i o prošlim izborima, na kojima je predsjedničku nominaciju izgubila u svojoj stranci, u utrci s Barackom Obamom.   "Ni tada nije bilo zabavno izgubiti, ali zbog Obame se nisam bojala za budućnost moje zemlje, kao što se sad bojim", rekla je, prenosi N1.