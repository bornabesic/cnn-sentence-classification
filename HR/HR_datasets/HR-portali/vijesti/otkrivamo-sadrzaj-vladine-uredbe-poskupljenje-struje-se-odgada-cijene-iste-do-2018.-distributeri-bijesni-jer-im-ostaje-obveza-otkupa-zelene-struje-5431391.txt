Usvoji li Vlada prijedlog Uredbe o Izmjenama Zakona o obnovljivim izvorima energije i visokoučinkovitoj kogeneraciji, koji je donijelo Ministarstvo zaštite okoliša i energetike, a najvjerojatnije i hoće do kraja ove godine, opskrbljivači će morati otkupljivati zelenu energiju još godinu dana. No, Vlada će, kako doznajemo, pokušati ublažiti udarac koji će osjetiti zbog te obveze. Jer, ne pronađe li model kojim će to učiniti, opskrbljivači će morati pokrenuti tužbe za naknadu štete. A ona bi se, prema njihovoj procjeni, mogla penjati i do milijardu kuna. Uredbom, koju smo dobili na uvid, zapravo sve ostaje “kao i prije” - opskrbljivačima se produljuje obveza za otkup zelene energije od povlaštenih proizvođača do 31. prosinca 2017., po reguliranoj cijeni koja iznosi 0,42 kune po kilovatsatu. Tu obvezu opskrbljivači imaju već osmu godinu zaredom, a prema važećim odredbama zakona rok za obvezni otkup još je svega nekoliko dana - do 31. prosinca 2016. - nakon kojeg je Hrvatski operator tržišta energije (HROTE) trebao početi prodavati električnu energiju iz proizvodnih postrojenja koja koriste obnovljive izvore na burzi. I to ne više po trostruko većim nego po tržišnim cijenama. - Nužan preduvjet za uspostavljanje i funkcioniranje sustava prodaje električne energije jest postojanje provedbenih akata koji detaljnije uređuju uspostavu i funkcioniranje EKO bilančne skupine, kao i uvjete prodaje električne energije na tržištu. Kako navedeni provedbeni akti nisu doneseni, nužno je izmijeniti odredbu zakona kojom je propisana obveza opskrbljivača da preuzmu zelenu energiju sukladnu njihovom udjelu na tržištu. Isto tako, nužna je izmjena odredbi zakona kojima je propisano da EKO bilančna grupa započinje s radom najkasnije do 1. siječnja 2017. Predloženim produljenjem roka za ispunjenje obveza opskrbljivača električne energije i početka rada EKO bilančne grupe, spriječili bi se negativni učinci na sve sudionike tržišta električne energije - stoji u obrazloženju uredbe Ministarstva zaštite okoliša i energetike. Činjenica da sve ostaje isto, očekivano, nije naišla na oduševljenje opskrbljivača od kojih su najveći HEP, RWE, Proenergy, GEN-I, i HT, s time da HEP drži 85 posto tržišta. - U slučaju ponovnog uvođenja obveznog otkupa električne energije iz obnovljivih izvora bit ćemo primorani pokrenuti tužbe za naknadu štete jer smo sukladno važećem zakonu prema kojemu je obaveza otkupa zelene energije trebala prestati krajem ove godine radili kalkulacije, cijene i ugovore s kupcima. Sukladno dobroj poslovnoj praksi i odgovornosti prema našim kupcima, svu električnu energiju smo već nabavili za isporuku u sljedećoj godini, a sada bi nas netko izmjenama zakona par dana prije početka godine natjerao da kupimo energiju po 40 posto većim cijenama od tržišnih koja nam ne treba - govori Marko Ćosić, predsjednik Uprave opskrbljivača Proenergy. Kaže da bi takav oblik radikalne promjene zakonodavnog okruženja par dana prije početka primjene bio politički neodgovoran i sigurno ne dio europske poslovne prakse te ipak vjeruje da do navedenih izmjena neće doći. Nedavno je i Koordinacija aktivnih opskrbljivača električne energije pozvala Vladu da ne mijenja odredbe zakona, no, čini se da se to ipak neće dogoditi. Uredba je spremna i, kako doznajemo, donijet će se na posljednjoj telefonskoj sjednici Vlade u ovoj godini. Dosad se nije našla na dnevnom redu Vlade zbog tehničkih problema. Navodno nije dobila pozitivno mišljenje Hrvatskog operatora tržišta energije (HROTE) i Hrvatske energetske regulatorne agencije, no, nije poznato je li to osnovni i jedini razlog. Opskrbljivači smatraju da predloženo rješenje možda izgleda najjednostavnije za novu Vladu, no upozoravaju da je ujedno i iznimno opasno te će imati vrlo negativne posljedice na cijelo tržište. Naglašavaju da tržišni opskrbljivači neće moći izdržati ovaj teret te će na tržištu ostati samo HEP. Nakon par godina i HEP će biti bačen na koljena i prisiljen sve te gubitke kompenzirati velikim povećanjem cijena električne energije za građane i industriju, s time da kupci više neće imati mogućnost izbora. U HEP-u nam kažu da do službenog pokretanja postupka izmjene propisa koji se odnose na poticanje proizvodnje iz obnovljivih izvora energije nisu u mogućnosti komentirati ovu temu. Kao jedno od potencijalnih rješenja problema opskrbljivači su predlagali da se naknada koju plaćaju potrošači sa 3,5 lipe po kilovatsatu poveća na šest lipa po kilovatsatu te da se ukine obveza otkupa zelene energije po tri puta većim cijenama. Smatraju da u pozadini svega stoji namjera da netko uzme dobit iz HEP-a i prelije je u privatne džepove proizvođača iz obnovljivih izvora te tvrde da će, ako se zakon promijeni, građani sljedećih 10-15 godina subvencionirati proizvođače iz obnovljivih izvora s 1,2 do 1,5 milijardi kuna godišnje. Ističu da nisu protiv zelene energije, već za postavljanje jasnih i transparentnih pravila u poticanju obnovljivih izvora. No, u Ministarstvu zaštite okoliša i energetike uvjeravaju da posljedice izmjene Zakona neće biti tako drastične. - Prijedlog Uredbe o izmjenama Zakona o obnovljivim izvorima energije i visokoučinkovitoj kogeneraciji je izrađen i upućen u Vladinu proceduru, na radna tijela, a nakon toga će ići na sjednicu na usvajanje. Model koji je u ovom trenutku na završnim usklađivanjima s nadležnim tijelima osigurat će podmirenje preuzetih obaveza, ali tako da se najmanje optereti kućanstva, industrijske kupce te opskrbljivače - kratko odgovaraju u Ministarstvu zaštite okoliša i energetike. Može se čuti da pripremaju cjeloviti paket te da su razgovarali sa svim opskrbljivačima, ali opskrbljivači ne znaju o kakvom je točno modelu riječ. Taj model može značiti da obvezu otkupa zelene energije ne preuzimaju oni, nego operator distribucijskog sustava. No, je li to u pitanju ili ne, u Ministarstvu ne žele još otkriti. Tek se neslužbeno može čuti da će opskrbljivači biti zadovoljni. Plenković potvrdio: 'Neće biti poskupljenja 2017., tražimo dugoročno rješenje'Predsjednik Vlade Andrej Plenković potvrdio je u subotu u Zagrebu kako električna energija neće poskupjeti te da će, s time u vezi, Vlada donijeti uredbu kojom će odgoditi poskupljenje struje. Plenković je rekao da ministarstvo nadležno za energetiku priprema uredbu i rješenje, a da će se tijekom 2017. tražiti dugoročno rješenje. Upitan o mogućim tužbama distributera električne energije, odgovorio je kako će se za to naći rješenje te da je u ovom trenutku važno da građani ne budu ti koji plaćaju veće račune. Na pitanje hoće li građani ući sretniji u Novu godinu, Plenković je odgovorio da je ova godina bila "vrlo politična" te dodao kako su gospodarski pokazatelji dobri te je izrazio nadu u trend gospodarskog rasta. "Vidjeli ste da smo jučer isplatili božićnice, podigli minimalnu plaću te postigli dogovor s sindikatima državnih službi", rekao je. Nadam se, nastavio je, da ćemo u tom tonu ići i prema dogovoru sa sindikatima javnih službi. Ocijenio je da će iduća godina biti godina gospodarstva i poduzetništva, uz što veća rasterećenja i pravnu sigurnost, predvidljivost i poticaje za ulaganja. Izgledi stabilnog kreditnog rejtinga koje nam je dao 'Standard and Poor's' upućuju na zaključak da bismo, ako nastavimo s tim trendovima u širem europskom pozitivnom ozračju, mogli dići kreditni rejting na razinu investicijskog, a to bi tada imalo reperkusije na kamatnu stopu pa i na kamatne stope prema građanima. To je naš cilj - nastavak gospodarskog rasta i fiskalne konsolidacije, dodao je. Plenković je rekao na pitanje hoće li uzeti neki predah odgovorio da neće i da nakon praznika u utorak kreće s daljnjim radom te naveo da će u četvrtak biti puno tema na dnevnom redu sjednice Vlade, a slijede i pripreme za intenzivnu 2017. Na novinarski upit komentirao je odblokiranje poglavlja 26 u pregovorima Srbije i Europske unije rekavši da to pitanje ne treba dramatizirati te da je bitno da su Hrvati i hrvatska manjina u Srbiji zadovoljni. "Očekujemo provedbu dogovora koji je potpisan i pratiti ćemo tu temu s velikom pozornošću", dodao je. Zaželio je svima blagoslovljen i sretan Božić i sve najbolje u 2017. godini. (Hina)