Foto: Hina  NAKON što je Index, samo na primjeru gašenja požara na Biokovu, dokazao da pojedini županijski vatrogasni zapovjednici na priobalju koriste zračne snage (prvenstveno kanadere) u situacijama u kojima i sama struka kaže da to nije nužno, a čime rasipaju proračunski novac i troše ostale resurse PP eskadrile, u dijelu drugih medija i u redovima sudionika protupožarnih aktivnosti pokrenuta je lavina reakcija. > RAZBACIVANJE KANADERIMA "Taktičkom greškom" zapovjednik iz Splita spalio tri milijuna kuna  > Kanadere i na Božić slali na besmislene intervencije: Piloti ogorčeni, neki spremni na odlazak Iako su vatrogasci, kao takvi, ikakve prigovore na račun svojih zapovjednika doživjeli kao napad na cijelu svoju struku (što nikako nije bila ni tema, ni poanta), dio stručne javnosti, ali i naših izvora u sustavima vatrogastva, protupožarne zaštite i ratnog zrakoplovstva uopće, tvrdi kako je riječ o poznatom pa čak i 'starom' problemu, kojem se doskočiti može jedino izmjenama aktualnih zakona i preispitivanjem cijelog tog sustava zapovijedanja i odgovornosti. Sličan stav očito dijeli i ministar obrane Damir Krstičević, koji je za Index je komentirao temu koju smo otvorili: "Oružane snage RH pa tako i Protupožarna eskadrila odgovaraju na zahtjev nadležne Državne uprave za zaštitu i spašavanje, u skladu sa zakonskom regulativom. Na koji konkretno način i u kojoj se mjeri protupožarne zračne snage uključuju, ovisi o procjenama i zahtjevu nadležne civilne institucije, koja je zadužena za prosudbu mogućih ugroza i posljedica, planiranje i angažman PP snaga na terenu. S obzirom na rasprave je li taktika uporabe protupožarnih zračnih snaga u organizacijskom dijelu baš uvijek adekvatna i racionalna, smatram da je potrebno preispitati postojeći sustav zapovijedanja, nadzora i odgovornosti. Sve sastavnice koje sudjeluju u protupožarnoj zaštiti, uz sigurnost i zaštitu građana i njihove imovine, kao primarne zadaće, moraju voditi računa i o odgovornom i racionalnom korištenju resursa. Samo jedna kriva procjena kod dizanja kanadera mjeri se u stotinama tisuća kuna", zaključio je ministar obrane dijelom čijih Oružanih snaga i funkcioniraju Protupožarne namjenski organizirane snage.