SAD, Francuska i Velika Britanija predstavile su u utorak navečer nacrt rezolucije kojom se osuđuje kemijski napad u Siriji, u kojem su po novim podacima poginule 72 osobe, i poziva na sveobuhvatnu i brzu istragu, uoči hitnog sastanka Vijeća sigurnosti UN-a. U tekstu se poziva Organizaciju za zabranu kemijskog oružja da što prije predstavi svoje zaključke o napadu u kojemu su u utorak poginule najmanje 72 osobe, od kojih dvadesetero djece, u Kan Šejkunu, gradiću u pokrajini Idlib na sjeverozapadu Sirije, u pobunjeničkoj zoni. Nove brojke objavio je Sirijski opservatorij za ljudska prava koji je dodao da bi broj mogao još rasti jer ima dosta nestalih. Nacrt rezolucije podijeljen je članicama Vijeća, njih petnaest, uoči hitnog sastanka koji su zatražili Pariz i London nakon napada. Tekstom rezolucije zahtijeva se od Sirije da podnese plan letova i sve informacije o vojnim operacijama u trenutku napada. Njime se, na kraju, prijeti sankcijama u skladu s poglavljem sedam povelje UN-a. SAD, Francuska i Velika Britanija namjeravaju staviti tu rezoluciju na glasovanje tijekom sjednice u srijedu u New Yorku, ali je stav Rusije u utorak navečer još bio nepoznat, rekli su diplomati. U srijedu je rusko ministarstvo obrane objavilo da je otrovni plin raspršen iz pobunjeničkog skladišta kemijskog oružja koje je pogođeno u zračnim napadima vojske sirijskog režima. SAD su ranije optužile režim Bašara al Asada za napad a sirijska vojska kategorički je odbacila optužbe o uporabi kemijskog oružja. "Jučer od 11,30 do 12,30 sirijsko zrakoplovstvo napalo je veliko terorističko skladište streljiva i oružja u istočnom dijelu grada Kan Šejkuna", rekao je glasnogovornik ruskog ministarstva obrane Igor Konošenkov u priopćenju. "Na tom području bile su radionice za izradu kemijskog oružja", dodao je. Moskva i Peking stavile su u veljači veto na rezoluciju Vijeća sigurnosti o uvođenju sankcija protiv Damaska, već optuženog da je izveo napad kemijskim oružjem na sirijska sela 2014. i 2015. Svi dokazi ukazuju na režim Bašara al-Asada nakon kemijskog napada u kojem su u utorak poginule 72 osobe u Siriji, izjavio je u srijedu britanski ministar vanjskih poslova Boris Johnson. "Svi dokazi koje sam vidio sugeriraju da je Asadov režim upotrijebio ilegalno oružje uz punu svijest protiv vlastitog naroda", kazao je Johnson na međunarodnoj konferenciji o budućnosti Sirije u Bruxellesu. "To je potvrda da se radi o barbarskom režimu za koji je, po nama, teško zamisliti da bi imao i najmanji autoritet u Siriji nakon završetka sukoba", ocijenio je britanski ministar.