Predsjednik Vijeća HBK za život i obitelj, dubrovački biskup mons. Mate Uzinić uputio je pismo sudionicima prvog nacionalnog „Hoda za život, obitelj i Hrvatsku“ koji je održan jučer. Biskup Uzinić poznat je, inače, po svojim otvorenim stavovima, zbog čega je bio lani i kandidat za osobu godine Večernjeg lista. - Hod za život, obitelj i Hrvatsku nije i ne smije biti zalaganje isključivo za vlastita prava, već prije svega za prava drugoga, posebno onih nerođenih i ugroženih. On istovremeno uključuje opredjeljenje za sve vidove života, za sve one čiju su životi ugroženi teškim ekonomskim, ratnim, duhovnim ili političkim stanjima, kao i na otvorenost ekološkoj problematici. Naime, u svjetlu zadnje enciklike pape Franje Laudato si' i njegove nedavne apostolske pobudnice Amoris laetitia, prepoznajemo život kao pojam koji se ne ograničava samo na ljude, nego uključuje čitavu stvorenu stvarnost. No dok u društvu i vremenu u kojemu živimo primjećujemo porast osjetljivosti prema određenim vidovima života, što je po sebi pohvalno i dobro, začuđuje nas istovremeni manjak odgovarajuće osobne i socijalne osjetljivosti u slučajevima koji se tiču ljudskog života, osobito kad je riječ o prihvaćanju i vrednovanju nerođenog života i života bolesnih i nemoćnih. Ovo je, također, primjetno i u odnosu prema onima koji su daleko, a čiji su životi zahvaćeni ratnim stradanjima, kao i prema migrantima koji, u potrazi za boljim životom, dolaze i na naša vrata – napisao je biskup Uzinić, ispričavajući svoj nedolazak zbog obveza u biskupiji. ­ U ozračju pesimizma i tjeskobe pred otvorenošću životu i pred prihvaćanjem novog života u kojemu se našla i naša Domovina, na poseban način pozdravljam nastojanje da se ovim Hodom za život, obitelj i Hrvatsku pruži poruka nade i stvaranje optimističkog ozračja koje je nužno za društvo u kojemu živimo. Neka ovaj Hod bude poticaj svima nama da prepoznamo ono dobro, plemenito i pozitivno u svakom ljudskom životu, u našim obiteljima, u našoj domovini Hrvatskoj, te da pristupimo traženju novih prilika, mogućnosti i vlastitih potencijala za rješavanje problema i stvaranja prijateljskog ozračja prema životu u njegovoj sveukupnosti. Neka istovremeno ovo naše nastojanje u korist „kulture života", a protiv „kulture smrti", uključi i suosjećanje sa ženama pogođenim egzistencijalnim i moralnim dramama, kao i ženama koje se nalaze pod pritiskom okoline, što sve, nerijetko, značajno utječe na njihove odluke s obzirom na otvorenost životu i prihvaćanje novoga života – piše mons. Uzinić, zahvaljujući organizatorima na angažmanu i svjedočanstvu, moleći za sve nebeski zagovor Blažene Djevice Marije, zore novoga svijeta, Majke svih majki i Majke živih i na sve zazivajući obilje Božjeg blagoslova. >> Evo što suprotstavljene strane kažu o incidentu tijekom skupa 'Hod za život' 