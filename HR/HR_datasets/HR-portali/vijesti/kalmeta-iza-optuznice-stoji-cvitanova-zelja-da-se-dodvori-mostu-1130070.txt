Zadarski gradonačelnik i bivši ministar mora, prometa i infrastrukture Božidar Kalmeta ocijenio je u ponedjeljak da je druga Uskokova optužnica protiv njega podignuta kako bi se glavni državni odvjetnik Dinko Cvitan dodvorio Mostu. – Po mom dubokom mišljenju, a koje nije napamet izrečeno, optužnica protiv mene u aferi Remorker proširena je godinu dana nakon što su svi ostali već bili uhapšeni i to je napravio Dinko Cvitan po nalogu Zorana Milanovića. A ovo danas je gospodin Dinko Cvitan također napravio, ali iz razloga kako bi se dodvorio Mostu. Očito želi ostati i dalje državni odvjetnik – kazao je Kalmeta u izjavi Hini. Podsjetio je da je nakon što mu je 10. studenoga potvrđena prva optužnica najavio da će doći vrijeme kada će kazati "što je bilo i kako je sve teklo". No, "čašu mu je prelila" današnja optužnica za film "Prometna renesansa Hrvatske" koji pokazuje što je sve napravljeno u prvom mandatu njegova "ministrovanja". – Sve što sam napravio bilo je moje pravo. Kada se naručuju hrvatski filmovi koji blate Domovinski rat, koji proglašavaju Hrvatsku genocidnom, onda je sve u redu, a kada se napravi jedan film koji će pokazati što je u Hrvatskoj napravljeno i koji je izuzet iz javne nabave, imaju se drugačiji kriteriji – kazao je Kalmeta. Njegov odvjetnik Krešimir Vilajtović kazao je da se glavna teza optužbe temelji na konstataciji da je Kalmeta naručio film i platio ga, bez postupka javne nabave, znajući da za to nema potrebe. – Radi se o netočnoj i s druge strane proizvoljnoj tvrdnji Uskoka. Naime, ne znam iz kojih dokaza je izvučen zaključak da se radi o filmu za kojim nije bilo potrebe. Moram reći da se radi o vrlo slobodnom zaključivanju jer govorimo o periodu kada je bio bum cestogradnje, kada se ozbiljno ulagalo u infrastrukturu – kazao je Vilajtović. Dodao je da Uskok nije taj koji procjenjuje ima li za nekim filmom potrebe jer su o tome bili ovlašteni odlučivati ministar i njegovi suradnici. – Po toj logici i mnogi bi drugi bili optuženi, znamo da su više milijuna plaćeni neki drugi filmovi – ustvrdio je Vilajtović, ističući da je ministarstvo u tom slučaju bilo izuzeto iz postupka javne nabave te da ga nisu morali primijeniti. Uskok je Kalmetu optužio da je bez postupka javne nabave s tvrtkom Fimi media dogovorio produkciju filma "Prometna renesansa Hrvatske", čime je ministarstvo kojem je bio na čelu navodno oštetio za više od 600 tisuća kuna. Riječ je o drugoj korupcijskoj optužnici protiv Kalmete, a prvu u tzv. HAC-ovom kraku afere Remorker je 10. studenoga u cijelosti potvrdio zagrebački Županijski sud. Njegova obrana tvrdi da u tom slučaju protiv Kalmete nema dokaza te da on ne može biti osuđen. >> USKOK podnio novu optužnicu protiv Kalmete: Oštetio Ministarstvo za više od 600 tisuća kuna