Predsjednik Vlade i HDZ-a Andrej Plenković, komentirajući u srijedu aktualnu sigurnosnu situaciju u Europi, rekao je da je prijetnja terorizma u Europi već dugo prisutna, te naglasio kako mu je cilj povećati stupanj kvalitetnog umrežavanja svih hrvatskih službi i poboljšati suradnju s partnerima kako bi se spriječile prijetnje s kojima možemo biti suočeni. "Jedna od mojih prvih odluka bila je osnivanje povjerenstava koja se bave izradom nove Strategije nacionalne sigurnosti. Koncepcija Domovinske sigurnosti je plod višegodišnjeg rada jednog od stranačkih Odbora. Potpredsjednik Vlade i ministar obrane vodi ta povjerenstva zajedno da svojim suradnicima", izjavio je premijer Plenković nakon popodnevnog sastanka najviših stranačkih tijela, Predsjedništva, Nacionalnog vijeća i Središnjeg odbora HDZ-a. Za poziciju HDZ-a na hrvatskoj političkoj sceni Plenković je rekao da je stranka "stabilna, jasna i najjača politička snaga u Hrvatskoj odlučna da ostvari izvrsne rezultate na lokalnim izborima u svibnju". Ističe da se HDZ sprema za lokalne izbore i očekuje dobre rezultate. "Stranka se sprema za lokalne izbore i očekujemo kvalitetne kandidate na razini županija, gradova, općina. HDZ je trenutno na vlasti u 11 županija i očekujem da sve te županije ponovno osvojimo i da se broj župana iz HDZ-a dodatno poveća, a očekujem i kvalitetne rezultate u gradovima i općinama", poručio je Plenković. Na pitanje o medijskim napisima o skoroj reorganizaciji stranačke strukture, rezanju plaća u stranci i gašenju nekih stranačkih odjela Plenković je uzvratio: "Ponašamo se racionalno. U odnosu na stanje koje je bilo prije šest mjeseci, stranka ima samo dva kredita, jedan iz 2013. i jedan koji smo uzeli nakon što sam postao predsjednik i koji je skoro vraćen. Cilj je da stranka 2018. ima pozitivan saldo. Već smo smanjili broj ljudi koji rade u Središnjici HDZ-a, a smanjili smo i neke druge troškove". Plenković je novinare izvijestio i o sastancima s Predsjedništvom, Nacionalnim vijećem te Središnjim odborom, ali i sastanku sa šefovima stranačkih Odbora. Savjetodavno vijeće  savjetovat će stranku o ključnim političkim pitanjima Osvrćući se na sastanak sa Savjetodavnim vijećem rekao je kako je to bio konstituirajući sastanak tog tijela koje okuplja bivše članove stranke, predsjednike vlada, ministre, saborske zastupnike. "Njihova uloga će biti da savjetuju stranku o ključnim političkim pitanjima i izazovima koji su pred Hrvatskom i vjerujem da će ta suradnja biti izuzetno kvalitetna tijekom slijedećih godina", pojasnio je Plenković. Rekao je i kako od stranačkih odbora očekuje da oni nastave s radom te se na taj način "okuplja baza" diljem Hrvatske s važnim ekspertizama u pojedinim javnim politikama. "Siguran sam da će oni dati kvalitetan doprinos i radu pojedinih ministara i našim zastupnicima u Saboru", rekao je predsjednik Vlade i HDZ-a Plenković. Na sjednici Predsjedništva i Nacionalnog vijeća HDZ-a usvojen je godišnji plan aktivnosti i financijski plan za iduću godinu, sukladno zakonskim obvezama i planovima stranke. "Zadovoljni smo da konsolidiramo naše financijsko stanje. Raspravili smo u političkom smislu i aktualnu političku situaciju i dali jedan rezime postignuća HDZ-a u ovoj godini. Ovo je bila vrlo specifična godina u kojoj na kraju kada podvučemo crtu možemo biti izrazito zadovoljni jer smo, unatoč suprotnim ispitivanjima javnog mišljenja, pobijedili na izborima 11. rujna, dobili ponovno povjerenje hrvatskih birača da formiramo Vladu, imamo stabilnu većinu, zajedno sa našim partnerima radimo na programskim ciljevima Vlade", zaključio je premijer Plenković.