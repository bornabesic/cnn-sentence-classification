Nakon  osuđujuće  presude koju je potvrdio Vrhovni sud, a ukinuo je Ustavni sud,  dvojac optužen u aferi Vrtovi sunca, dubrovački sudac Ivo Besjedica i poduzetnik  Pero Vićan (na fotografiji),  danas su na zagrebačkom Županijskom sudu, na ponovljenom suđenju,  nepravomoćno oslobođeni optužbi.  Obrazlažući presudu sudac Tomislav Juriša kazao je: –  Nakon osam godina suđenja i osam godina suspenzije suca Besjedice, nadam se da će netko smoći snage i to ispraviti. Sudac Juriša u  obrazloženju  presude naveo je i kako suda smatra da nema dokaza  ni da je Besjedica zloporabio svoj sudački položaj niti ima dokaza da  ga  je Vićan na to poticao. Prema optužnici, Besjedica se teretio da je kao sudac zemljišno knjižnog odjela suda u Dubrovniku na traženje Vićana u  korist  tvrtke  Dubrovačko  primorje  uknjižio sve nekretnine koje je ta tvrtka koristila. USKOK je u optužnici tvrdio i da je Besjedica to napravio iako  je  znao  da  u procesu pretvorbe nekretnine, konkretnije apartmansko naselje  Vrtovi  sunca, nisu procijenjeni, čime je prema optužnici, Fond za privatizaciju oštećen za više od 346 milijuna kuna. Na  prvom suđenju i Besjedica i Vićan bili su osuđeni na po 10 mjeseci rada za opće  dobro,  a  nakon  što  je  Ustavni sud ukinuo pravomoćnu presudu, odredio  je  novo  suđenje tijekom kojeg se trebalo ustanoviti radi li se u konkretnom  slučaju  o  slobodnom  sudačkom uvjerenju za koje sudac ne može odgovarati ili je pak postupanje suca Besjedice bilo takvo da se nedvojbeno može zaključiti kako se radi o zloporabi položaja. Vijeće  suca  Juriše  smatralo  je  da svojim odlukama sudac Besjedica nije pogodovao  dubrovačkim  poduzetnicima. Istaknuli su i da su sudska praksa i propisi  bili  različiti  te  naveli  da  postoje  i  sudske odluke koje to potkrjepljuju. Uz to sud je ustanovio i da činjenični opis optužbe manjkav, te  da nema dokaza da je Besjedica počinio to za što ga se tereti. USKOK je najavio žalbu na nepravomoćnu presudu. >> Vrtovi sunca: Samo jedan sudac dobio uvjetnu kaznu zatvora