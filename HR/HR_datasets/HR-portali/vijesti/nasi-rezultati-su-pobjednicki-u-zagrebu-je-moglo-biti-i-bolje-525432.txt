Premijer Andrej Plenković nakon ponoći komentirao je rezultate lokalnih izbora ističući da je HDZ postigao uspjeh u odnosu na posljednje lokalne izbore 2013. godine.  - HDZ je jako zadovoljan ukupnim rezultatima izbora. Kako je vrijeme odmicalo, naši rezultati bili su sve bolji. HDZ vodi u 12 županija, a u ostalih nekoliko siguran sam da ćemo ostvariti pobjede u drugom krugu. U odnosu na izbore 2013., kada smo u prvom krugu dobili 25 gradova, ovoga puta to je 37 gradova. Ukupan postotak HDZ-a na razini županijskih skupština je 32 posto, uz skladu s rejtingom stranke. Drago mi je da su naši kandidati u Splitu i Osijeku u drugom krugu. U Splitu ćemo učiniti sve da pobijedimo i smatram da tu imamo dobre šanse. Kad je riječ o Zagrebu, zahvaljujem Dragi Prgometu, žao mi je što birači nisu prepoznali njegove kvalitete, mislim da je mogao pomoći razvoju grada. Smatram da su rezultati pobjednički i realni, bio bi zadovoljniji da smo još napravili mali iskorak u Zagrebu i Rijeci, ali u odnosu na prije četiri godine, smatram da smo postigli uspjeh.  Premijer je dodao da HDZ od sutra nastavlja pripreme za drugi krug izbora, ali i borbu za boljitak Hrvatske. - Vjerujemo da ćemo na tome putu imati snažnu potporu hrvatskih birača, zaključio je Plenković. Tema: Lokalni izbori 2017.