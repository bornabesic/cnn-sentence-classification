Dok se Katarina Grujo iz Semeljaca kraj Đakova zabavljala u svatovima, netko ju je pokrao. Preko balkona obiteljske kuće nasilno je obio vrata. Stvari je našla razbacane, a uz tamburicu i bižuteriju, nestao joj je novčanik s osobnim dokumentima i karticama. Njezina drama počela je prije više od dva mjeseca. ‘Stornirajte račune’ - Pravi šok sam doživjela kada mi je na kućnu adresu stigao račun iz Tele 2 na 500 kuna s meni nepoznatih brojeva - priča ona. Odmah je okrenula broj službe za korisnike mobilnog operatera. Glas s druge strane žice odgovorio joj je kako je zadnjeg dana srpnja u Zagrebu podigla dva mobitela i sklopila isto toliko pretplata. Iako je po provali sve prijavila policiji, sugerirali su joj kako “neko vrijeme ne treba prijavljivati nestanak osobne iskaznice i vozačke dozvole jer će ih provalnik možda odbaciti”. Stvari više nije željela prepustiti slučaju. Sve je ponovno “dala na policiju”. - Dok su mobiteli kupovani, bila sam 300 kilometara udaljena od Zagreba, u Semeljcima. No, putem policije zatražili smo snimke nadzornih video kamera kako bismo utvrdili počinitelje. Prepoznali smo bratića moga oca s jednom nepoznatom ženskom osobom koja je oko 20 godina starija od mene kako djelatniku Tele 2 pruža moju osobnu iskaznicu i ugovora pretplate - nastavlja Katarina. Iako je zatražila da se zabrane dolazni i odlazni pozivi sa zaključenih pretplata, u međuvremenu joj je stigao novi račun, sada na 1500 kuna. Tako joj se ukupan dug “popeo” na 2221,93 kune. Iako su počinitelji poznati, kaže, policija nikoga još nije privela, a istovremeno se nju tereti za račune. - Ne žele mi stornirati pristigle račune iako sam poslala sve potrebne potvrde, a kod sebe imaju i snimke iz kojih je vidljivo da nisam sklopila pretplate - tvrdi ona. Angažirala odvjetnika U cijelu priču odlučila je uvesti i odvjetnika. Angažirala ga je, navodi, kako bi kazneno prijavila nesavjesnog djelatnika koji je sklopio ugovor, ali i tvrtku u kojoj je zaposlen. Za pomoć se obratila i HAKOM-u te udruzi Potrošač. Ovo je jedan začarani krug jer u Tele 2 čekaju presudu, do koje može proći i deset godina Katarina Grujo - Ovo je jedan začarani krug jer u Tele 2 čekaju presudu, do koje može proći i deset godina. Samo tražim da mi se ponište ugovori - očajna je Katarina. Zbog istrage koja se provodi, u osječko-baranjskoj Policijskoj upravi ne mogu dati detaljnije informacije o ovom slučaju, ali potvrđuju kako je 28. srpnja zaprimljena dojava o provali i nestanku osobnih dokumenata. U Tele 2, pak, napominju kako do pravomoćne presude nemaju dokaza da je došlo do počinjena kaznenog djela od strane nepoznate osobe. Iz Tele 2 odgovaraju kako su bili u mogućnosti ograničiti usluge i tako spriječiti daljnje troškove tek po saznanju za uložene prigovore, što su i učinili. - Osobna iskaznica je u trenutku sklapanja ugovora bila valjana, a djelatnik je ispoštovao prodajnu proceduru. Smatramo da djelatnici ne mogu vještačiti potpise na ugovoru niti obavljati temeljite usporedbe osobe i fotografije na osobnoj iskaznici, a u slučaju da se utvrde propusti prilikom identifikacije, odgovornost preuzima prodajno mjesto. 