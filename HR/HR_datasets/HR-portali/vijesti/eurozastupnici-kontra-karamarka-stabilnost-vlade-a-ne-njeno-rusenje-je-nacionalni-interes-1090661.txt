Dubravka Šuica, Ivana Maletić, Andrej Plenković i Davor Ivo Stier, HDZ-ovi europarlamentarci, danas su uputili pismo HDZ-ovim saborskim zastupnicima zbog neizvjesnih političkih događanja i jutrošnjeg uvrštavanja na dnevni red glasanja o povjerenju premijeru Tihomiru Oreškoviću. Smatraju da svi zajedno trebaju preuzeti političku odgovornost za Hrvatsku jer je vjerodostojnost HDZ-a pred iskušenjem. Stabilnost Vlade, kako navode, smatraju ključnom za oporavak gospodarstva koji je prioritet programa usmjerenog na osiguranje boljitka hrvatskih građana. Zbog toga treba osnažiti pozitivne trendove i iskoristiti povoljne okolnosti na financijskim tržištima jer iduća godina bit će jedna od najzahtjevnijih u povijesti države. U pismu se navodi da je interes države, Vlade i stranke ispred interesa bilo kojeg pojedinca te da je u ovom trenutku umjesto rušenja Vlade koju je HDZ formirao, u nacionalnom interesu njezina stabilnost i funkcionalnost. HDZ-ov zastupnik Gordan Jandroković slaže se s kolegama iz stranke koji su zastupnici u Europskom parlamentu kako bi trebalo odustati od opoziva premijera. – Pismo eurozastupnika na tragu je rasprava koje smo imali jučer na klubu zastupnika gdje je zaista dovedeno u pitanje svrsishodnost takve odluke. Posebno naglašavam ovaj dio iz pisma gdje se dovode u sukob savjest i odluke središnjeg tijela stranke. Zaista vjerujem da kod jednog broja zastupnika taj problem postoji i iz tog razloga mislim da bi trebalo još jednom razmotriti odluku središnjeg tijela stranke i vidjeti je li u interesu HDZ-a da se ide u tu odluku. Ako ne, isto tako smatram da treba razmisliti o tome da zastupnici glasuju prema vlastitoj savjesti – poručio je Jandroković. Jandroković je rekao i kako bi Klub zastupnika HDZ-a u novonastalim okolnostima trebao preispitati oportunost zahtjeva za opozivom premijera Tihomira Oreškovića ili prepustiti zastupnicima da o tom prijedlogu glasuju po savjesti. – Nakon današnje izjave čelnika Mosta Bože Petrova i pisma koje su nam uputili HDZ-ovi eurozastupnici, s vrlo kvalitetnim argumentima, na Klubu ponovno treba otvoriti raspravu o oportunosti zahtjeva za opozivom premijera ili prepustiti zastupnicima da glasuju po savjesti – rekao je Jandroković Hini. Iako je, zajedno s 41 kolegom iz Kluba, i sam potpisao prijedlog da Sabor Oreškoviću izglasa nepovjerenje, Jandroković je na sjednici u utorak upozoravao kako bi nemogućnost formiranja nove većine značila nove izbore, na kojima bi mogao profitirati samo SDP. Kako su prenijeli mediji, pozivajući se na neslužbene izvore, Jandroković je na sjednici Kluba postavio i pitanje kojih je to 76 zastupnika na koje predsjednik stranke Tomislav Karamarko i HDZ mogu računati u pokušaju preslagivanja parlamentarne većine i Vlade. Upitao je i tko će biti odgovoran ako akcija rušenja premijera i preslagivanja vlasti ne uspije, odnosno zatražio da predsjednik HDZ-a u tom slučaju snosi odgovornost. Hini je, pak, danas kazao kako je prijedlog Oreškovićeva opoziva potpisao jer je na tragu zaključaka HDZ-ova Predsjedništva i Središnjeg odbora. "Klub zastupnika nije samostalno tijelo u stranci i ima obvezu poštovati odluke središnjih tijela HDZ-a", objašnjava Jandroković. >> Božo Petrov: Most neće sudjelovati u preslagivanju Vlade, naša opcija su izbori >> Karamarko će vlast na pladnju predati SDP-u. Dio zastupnika HDZ-a otvoreno se protivi opozivu premijera