“Krajnji je čas da u ovoj zemlji pravo građanstva nemaju glasovi koji šalju poruke smrti i mržnje. Krajnji je čas da ih predstavnici države prestanu ignorirati. Nedavno je u Zagrebu ubijen čovjek iz niskih, etničkih pobuda - na to ne možemo zatvarati oči”, kaže zastupnik SDSS-a Milorad Pupovac koji je ovih dana i sam bio primoran prijetnje prijaviti policiji. Razgovarali smo s njime o porastu tolerancije na nasilje i olako izgovorenim optužbama … Mislite da je prijetnje smrću sada nešto posebno ‘izazvalo’? - Ako se onome tko brani vrijednosti antifašizma, sjećanje na žrtve koncentracijskog logora smrti kakav je bio Jasenovac u državi koja je istrebljivala narode zbog njihove vjere, nacije i političkih uvjerenja, šalju prijetnje zbog kojih se mora tražiti policijska zaštita, onda nešto duboko i sistemski ne valja. Izjavili ste da će se čokoladice kod predsjednice Kolinde Grabar-Kitarović pamtiti kao čokoladice srama i zamjerili ste predsjednici što u čokoladice intervenira, ali ne i na spomen-ploče HOS-a. - To su čokoladice srama zbog toga što je činjenica da su proizvedene u Srbiji zanemarena, a predrasude, stereotipi i mržnja stavljene ispred onoga što uređena društva cijene: što je moguće bolje ekonomske i međudržavne odnose. To je posao svakoga od nas, od zastupnika do predsjednice. A ne podlijeganje niskim strastima. Normalna reakcija bi bila da se djeci reklo: postoje oni koji su odgovorni za stradanje ljudi i razaranje Dubrovnika, ali ove čokoladice, kao i ljudi koji unapređuju gospodarstvo i ekonomiju dvije zemlje - to nisu. Ovako dajemo za pravo da netko u Srbiji sutra uzme Kraš ili neki drugi hrvatski proizvod kojih je mnogo u Srbiji i počne na njima vježbati svoju mržnju. Tko je sada odgovoran za rješavanje spomen-ploče HOS-a u Jasenovcu? - Državni vrh mora presjeći: Sabor, Vlada, predsjednica. Bilo bi dobro da su reagirali brzo. Nisu. No, važno je da reagiraju. Mi dosad nismo jasno i čisto čuli da je nedopustivo da se u Jasenovcu nalazi bilo kakvo obilježje s porukom ‘Za dom spremni’. Svim žrtvama treba iskazati pijetet, pa i žrtvama pripadnika HOS-ovih formacija, ako znamo da nisu sudjelovale u zločinima. Ne možemo prekrivati sa smokvinim listom osudu svih totalitarizama jer ispod njega ispuzavaju najgore moguće fašistoidne grupacije. Onome tko misli da je za ovu zemlju i civilizaciju dobro da se ‘Za dom spremni’ izjednači sa ‘Smrt fašizmu - sloboda narodu’, tomu, a ni nama s njim, nema spasa. Tražili ste da se ministra unutarnjih poslova Vlahu Orepića ispita pred saborskim Odborom za Ustav i politički sustav i Odborom za unutarnju politiku i nacionalnu sigurnost. - Doživljavao sam ministra Orepića kao vrijednog člana Vlade, poštenog i profesionalnog. On je u posljednjih nekoliko mjeseci u tri navrata iznio vrlo ozbiljne optužbe na račun Ustavnog suda, a ovaj put i najtežu - da je prijetnja nacionalnoj sigurnosti. To je teška optužba. Neobična je zato što dolazi od ministra, neobičan je i način kako to Orepić čini, ali možda ima sadržaj koji to opravdava. Ako nema, duguje nam objašnjenje zašto je to uradio. Nije li Most mogao bio angažiraniji oko izbora ustavnih sudaca, a ne reagirati ovako post festum? - Mostovci su sebe predstavljali kao spasitelje koji su državu poštedjeli ustavne krize… I sam sam prigovorio što u ovom zadnjem izboru nije bilo profesora i stručnjaka drugih profila, a jest odvjetnika u velikom broju… No, ministar Orepić se samo trebao spustiti kat niže i otići u policijski USKOK ako je imao ozbiljne dokaze. Najgore bi bilo da ministar na Ustavnom sudu skuplja političke poene. Odnosno da na ovakav način započinje raspravu o skorom izboru barem jednog novog suca Ustavnog suda. Čiji god on ili ona mogli biti. To nije način kako se može riješiti bilo koje od pitanja koja traže odgovore kad je o Ustavnom sudu riječ. Pa ni način izbora ustavnih sudaca. SKIDANJE IMUNITETA 'Od Pernara ne treba stvarati Isusa'Niste podržali ideju da se Ivanu Pernaru a priori skine imunitet zbog grafita. - Tako se ‘dižu krila’ Pernaru i ulazi u sivu zonu između političkog aktivizma i prava na slobodu izraza kao temeljne ustavne vrijednosti i zaštite vlasništva s druge strane. U Pernarovu slučaju nije pronađena prava mjera razmjernosti, nego se od njega zbog bagatelne štete stvorilo novoga Isusa - kao što je ‘propovjednik’ Pernar o sebi govorio u četverosatnoj raspravi. Vjerujem da će većina kolega glasati za skidanje imuniteta jednostavno zato što je to uobičajena praksa. No, morali smo upozoriti nadležna pravosudna tijela da moraju voditi računa o tome da zahtjevi za skidanjem imuniteta ne smiju imati u sebi elemente paradoksalnosti i apsurdnosti.