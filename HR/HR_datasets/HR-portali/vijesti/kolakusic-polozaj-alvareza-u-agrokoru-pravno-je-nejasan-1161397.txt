Sudac Trgovačkog suda u Zagrebu Mislav Kolakušić komentirao je u četvrtak krizu u Agrokoru ustvrdivši da je položaj glavnog direktora za restrukturiranje Antonia Alvareza III pravno nejasan, te da je i dalje za upravljanje kompanijom nadležna dosadašnja Uprava. Gostujući u emisiji "Novi dan" televizije N1 Kolakušić je na upit u kakvom je odnosu Alvarez prema hrvatskom pravnom i financijskom sustavu rekao kako se radi o "Vladi u sjeni" u Agrokoru. Imamo naziv generalni direktor za restrukturiranje, dodao je i upitao se gdje je to zabilježeno ili upisano. I dalje je za upravljanje društvom nadležna Uprava, a donose li oni odluke slušajući gospodina Alvareza ili ne, to je nejasno, ocijenio je Kolakušić koji smatra da odgovornost za smjene i financijske odluke i dalje snose Uprava i Ivica Todorić. Ako se aktivira "Lex Agrokor" jedini ovlašteni za upravljanje koncernom je izvanredni povjerenik, drugi nitko ne može donositi odluke. Što se tiče mogućnosti da zajedno rade Alvarez i taj povjerenik Kolakušić kaže kako je "kod nas apsolutno sve moguće, ali bitno je da uvijek imamo jednu osobu koja mora biti odgovorna". Što se tiče mogućnosti pokretanja stečaja, Kolakušić smatra da svaku tvrtku u društvu treba gledati zasebno, jer je neodgovorno neku dobru tvrtku uvlačiti u stečaj zato što ima istog vlasnika. "Dva su razloga za stečaj - prvi preduvjet je prezaduženost, a taj stečajni uvjet već je davno nastupio i Uprava je bila dužna pokrenuti postupak. Drugo je blokada računa duža od 60 dana. Ako je ispunjen samo jedan, a vidimo da jest već davnih dana, stečaj je već trebao biti pokrenut", upozorava Kolakušić. Na upit da je navodno u Ministarstvu financija za Konzum otvoren novi račun Kolakušić kaže kako mu taj podatak zvuči nevjerojatno jer se time izravno postupa protivno hrvatskim propisima. U vezi naplate Agrokorova duga od 200 milijuna kuna Kolakušić ističe da je Porezna uprava dužna ići u naplatu čim je porez dospio. "Ministar je rekao da duga nema, a onda prisilna naplata par dana nakon... Svi propisi moraju biti jednaki prema svima. Ne može postojati ništa da nas dijeli na velike i male. Ali vidjeli smo, kada se dublje ulazi u različite propise, da su tamo propisane različite stvari koje pogoduju pojedincima", rekao je. Također je upozorio da se u slučaju stupanja na snagu "Lex Agrokora" drugi zakoni više ne primjenjuju u znatnom opsegu. "Ne primjenjuju se osnove Ustava, Zakon o trgovačkim društvima, Ovršni zakon. Taj zakon zadire u sve, radi se o organskom zakonu koji po Ustavu mora biti donesen kvalificiranom, dvotrećinskom većinom", ustvrdio je Kolakušić. >> Sve je jasnije da se standstill neće dogoditi, morat će se primijeniti Lex Agrokor >> Alvarez najavljuje sastanke, Todorić smjenjuje direktore 