Hrvatski vojnici u Afganistanu pukim slučajem izbjegli su u petak jedan od najsmrtonosnijih napada talibana koji se dogodio u vojnoj bazi Shaheen, u kojem je smješten 209. korpus Afganistanske narodne armije (ANA), pri čemu je ubijeno najmanje 140 afganistanskih vojnika, a oko 160 ih je ranjeno. Dvadesetak hrvatskih vojnika svakodnevno sudjeluje u uvježbavanju pripadnika 209. korpusa ANA-e u kampu Shaheen, no srećom po njih napad talibana se dogodio u petak, kada je vrijeme molitve, i tog dana obuka nije predviđena. Kako neslužbeno doznajemo, u trenutku napada naši vojnici nisu bili ni blizu kampu i svi su dobro. Prema posljednjim informacijama, napad je izvelo deset teško naoružanih talibana. - Došli su Humveejima i kamionima afganistanske vojske, nosili su vojne odore i imali krivotvorene dokumente. Bilo je vrijeme molitve u džamiji u bazi. Žrtve nisu bile naoružane - rekao je jedan afganistanski časnik. Premda su ulazi u ove kampove strogo čuvani i potrebno je proći nekoliko sugurnosnih točaka prije ulaska u kamp, talibanima je to uspjelo upravo zbog činjenice da su imali odore i vozila afganistanske vojske. Prema tvrdnjama očevidaca, napadači su najprije  ušli u prostor za molitvu i započeli s pucnjavom, a potom u blagovaonicu. Napad je trajao najmanje pet sati, a okončan je nakon što su u kamp pristigle afganistanke specijalne potrojbe. Afganistansko ministarstvo obrane tek je jučer potvrdilo napad, rekavši da su od deset napadača sedmoricu ubile oružane snage, dvojica su aktivirala eksploziv na sebi, a jedan je uhićen. Talibani su odmah preuzeli odgovornost za napad i tvrde da je u napadu ubijeno oko 500 pripadnika afganistanske vojske. Vojni kamp Shaheen smješten je nedaleko od nekadašnje velike NATO-ove baze u Mazar-e Šarifu na sjeveru Afganistana. Kapacitet kampa je 7000 tisuća vojnika i u najvećem dijelu koristi se za obuku tek unovačenih pripadnika asfganistanske vojske. Sve donedavno do tog se kampa nalazio kamp “Croatia”, u kojem su bila smještena 24 hrvatska vojnika. Oni su bili zaduženi za osiguravanje stranih instruktora koji su svakodnevno dolazili u afganistansku vojarnu. Prije dvije godine posjetila ih je i vrhovna zapovjednica Kolinda Grabar-Kitarović. Tada su nam vojnici priznali da je svaki odlazak u vojarnu veliki rizik. Dragan Matić / EPH Kolinda Grabar-Kitarović   - Iskreno, kad uđemo u vojarnu, nikome ne vjerujemo. I jedva čekamo obaviti posao i izaći - rekao nam je prije dvije godine jedan hrvatski vojnik. Najveći strah i rizik je upravo od onoga što se dogodilo u petak - infiltriranja talibana među pripadnike afganistanske vojske. U međuvremenu je kamp “Croatia” rasformiran i taj se prostor u najvećoj mjeri koristi kao sletište helikoptera kojima u Shaheen dolaze vojnici NATO-a kako bi obučavali afganistanske vojnike. Tako i hrvatski vojnici do kampa Shaheen dolaze helikopterom, a nakon obavljenog posla vraćaju se u svoju bazu u Marmal. U ovom trenutku u Afganistanu je 91 pripadnik Hrvatske vojske. Naši su vojnici angažirani u savjetničkim timovima koji savjetuju Afganistanske nacionalne obrambene sigurnosne snage (ANDSF), snagama za zaštitu savjetničkih timova te na stožernim dužnostima u Regionalnom zapovjedništvu Sjever (TAAC-N) i zapovjedništvu Sjevernoatlantskog saveza u Kabulu.