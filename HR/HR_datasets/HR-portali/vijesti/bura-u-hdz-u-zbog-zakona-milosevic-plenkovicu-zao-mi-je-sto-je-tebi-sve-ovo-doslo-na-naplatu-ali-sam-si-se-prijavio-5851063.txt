Zakon o postupku izvanredne uprave u trgovačkim društvima od sistemskog značaja, takozvani lex Agrokor, u petak je bio povod burnoj raspravi na Klubu zastupnika HDZ-a. Prema premijeru i predsjedniku HDZ-a Andreju Plenkoviću pljuštala su pitanja među kojima je dominiralo koliko će državu koštati uplitanje u rješavanje problema u kojima se našao Agrokor. No, neki su zastupnici, kako saznajemo od sudionika rasprave, lex Agrokor iskoristili samo kako bi oponirali Plenkoviću, a motiv im je isključivo politički. Raspravu je otvorio Domagoj Ivan Milošević, a uključio se potpredsjednik HDZ-a Milijan Brkić, bivši ministar vanjskih poslova Miro Kovač, potom HDZ-ov kandidat za gradonačelnika Splita Andro Krstulović Opara i još neki. Brkićevo izlaganje bilo je shvaćeno kao da optužuje premijera za spašavanje Ivice Todorića. Na to je, doznajemo, vrlo oštro reagirao glavni tajnik HDZ-a Gordan Jandroković, a Brkić se potom povukao uz objašnjenje da nije bio dobro shvaćen. Naši sugovornici kažu da je o biti zakonskog prijedloga koji bi trebao ići u hitnu saborsku proceduru najviše govorio Domagoj Ivan Milošević. - Imam dva pitanja. Koliko novca treba za provedbu ovoga zakona i tko će ga dati? A drugo je pitanje kakvi su pravni rizici za RH da sudjeluje u konsolidaciji tvrtke koja sudjeluje na međunarodnom tržištu, ima 60 tvrtki i posluje u osam država? - tako su, prepričao nam je jedan od sugovornika, glasila Miloševićeva pitanja koja su otvorila raspravu na Klubu zastupnika HDZ-a. Naime, nakon sjednice Vlade koja je u petak poslijepodne usvojila nacrt Zakona o postupku izvanredne uprave u trgovačkim društvima od sistemskog značaja i uputila ga u hitnu saborsku proceduru, sazvani su HDZ-ovi zastupnici. U Sabor je došao premijer Plenković i ministrica gospodarstva Martina Dalić. - Ministrica nam je predstavila zakon i dala pojašnjenja radi kojih se on treba pod hitno usvojiti, te izložila zakonske novine. Govorila je o tome da Zakon o predstečajnim nagodbama ne može biti dobro rješenje za situaciju u kojoj se našao Agrokor - prenosi nam drugi sugovornik, a polemiku koja se razvila u Klubu ocjenjuje kao “podbadanje između nekoliko njih iz Zagreba koji su u sukobu”. - Težište rasprave je bilo na tome da treba spasiti dobavljače - kaže jedan od HDZ-ovaca s kojima smo razgovarali. Prema našim izvorima, na to se nadovezao Milošević s pitanjem zašto se u spašavanje malih i srednjih dobavljača nije uključio HBOR koji bi osigurao novac za njihovo preživljavanje. - Prema onome što je govorio u Klubu, Milošević je protiv toga da država sudjeluje u procesima koji će se odvijati u Agrokoru. Smatra da time što bi po zakonu Vlada postavila povjerenika država na sebe preuzima materijalnu odgovornost i izlaže se rizicima podizanja tužbi pred međunarodnim sudovima. A već imamo iskustvo koje nam govori da s tim tužbama ne prolazimo dobro. On misli da se uloga države treba svesti na to da bude oštri kontrolor procesa jer u svakoj drugoj opciji dolazi u poziciju da se dug Agrokora pretvori u javni dug - pojašnjava jedan od sugovornika pravce u kojima je išla rasprava povodom takozvanog lex Agrokor. - Žao mi je što je baš tebi sve ovo došlo na naplatu, ali sam si se prijavio za ovu dužnost - navodno je Milošević kazao Plenkoviću. Sam premijer nije puno sudjelovao u raspravi, pa čak i kada je Milijan Brkić govorio o zaštiti Todorića, u odgovoru je bio žešći Gordan Jandroković koji se obrušio na njega i pitao ga kako mu je uopće takvo nešto moglo pasti na pamet. - Vaso je govorio o tome da treba paziti kako se medijski komunicira ovaj zakon te da treba biti jako oprezan da ne bi ispalo kako Vlada čini poteze radi spašavanja Todorića. Međutim, on se ne zna dobro izražavati, pa su neki doista shvatili da optužuje premijera da ide na ruku Todoriću - prepričava nam jedan od članova Kluba zastupnika HDZ-a, dodajući kako se Brkić povukao i sam priznao da se ne izražava uvijek najbolje, te da je pogrešno shvaćen. - Ništa se dramatično nije događalo. Problem je bio u tome što u vrijeme rasprave još nismo dobili zakon, nego ga je Martina Dalić predstavila na Klubu. Veći dio Kluba nije imao predodžbu kako će zakon izgledati - pojašnjava jedan od utjecajnijih HDZ-ovaca i navodi da se nakon rasprave shvatilo da je najveća vrijednost takozvanog lex Agrokora spriječiti da sistemska tvrtka ode u stečaj jer bi to bio preveliki udarac za cijelo gospodarstvo. - Bitno je da zakon bude u suglasju s Ustavom, a mudra je odluka da se s njegovim donošenjem nije krenulo u subotu, nego će u srijedu biti na dnevnom redu Sabora - zaključio je.