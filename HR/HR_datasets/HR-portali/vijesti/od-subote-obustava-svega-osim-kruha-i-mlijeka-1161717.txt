Sutra na police Konzuma roba neće stići. Odlučili su tako dobavljači nakon jučerašnjeg sastanka s bankarima, koji ne mogu udovoljiti svim uvjetima koje dobavljači Agrokora traže. I kada je Ivica Todorić potpisao lex Agrokor, rekli su da se neće predomisliti. Jer povjerenika Vlada još nije odabrala pa ni nemaju s kim razgovarati. Pekari su zbunjeni Ujutro su izvijestili da čekaju aktiviranje zakona, ali da i dalje ostaju čvrsto na svojim definiranim pozicijama od prethodnog dana. – Od subote počinje obustava isporuke roba, osim svježeg kruha, a trajat će do dogovora s bankama. Nastavljamo aktivno pratiti daljnji razvoj situacije da bismo mogli donositi odluke u interesu 80.000 radnika i kooperanata vezanih uz hrvatske proizvođače i dobavljače – izvijestili su ujutro. Popodne, nakon što je Todorić predao zahtjev za aktiviranje zakona, oglasili su se još jednom i izvijestili da oni nemaju poslovni odnos s obitelji Todorić, već isključivo s koncernom Agrokor. – Proizvođači i dobavljači nemaju s kim razgovarati u koncernu jer zakonom predviđeni povjerenik još uvijek nije stupio na svoju dužnost. Ostajemo otvoreni za razgovore s financijskim institucijama koje kreditiraju poslovanje Agrokora, ali do postizanja konačnog dogovora odluka o obustavi isporuke ostaje na snazi – obavijestili su dobavljači. – Iz Dukata od sutra ne isporučujemo ništa ako ne bude dogovora jer mi kao dobavljači ovisimo o bankama, hoće li one regresna prava prebacivati na dobavljače ili će teretiti Agrokor, odnosno Konzum – kazali su nam jučer iz Dukata, koji je Konzumov najveći dobavljač mlijeka i sireva. Neki su dobavljači, kako neslužbeno doznajemo, u boljoj poziciji jer nemaju regresna prava i mjenice, ali se, objašnjavaju nam, svi moraju držati zajedno žele li doći do novca. – Imamo odgovornost i mi ćemo sutra isporučiti kruh Konzumovim trgovinama – rekli su nam jučer iz Mlinara koji s kruhom, kojemu je rok trajanja svega 24 sata, zapravo imaju najveći problem od svih dobavljača. No moraju socijalno razmišljati, poručili su, dok manji pekari dvoje jer ne znaju ni što će lex Agrokor konkretno značiti niti su povučeni prvi potezi, kako objašnjava Mijo Prgomet, čelnik Hrvatske udruge proizvođača pekarskih i slastičarskih proizvoda. Mali su pekari trenutačno, bez obzira na to u kakvoj su situaciji, zbunjeni, jer nisu bili ni pozvani na velik broj sastanaka većih dobavljača – ističe Prgomet. Veći pak svakodnevno razgovaraju s bankarima, a podsjetimo se, prije neki dan na papir su stavili svojih devet zahtjeva. Najveći dio njih odnosi se i na obročno plaćanje starih dugova te zahtjev da mjenice koje su došle njima na naplatu, zato što ih Agrokor nije mogao platiti, budu vraćene na naplatu Agrokoru. U prisilnu naplatu ili čekanje Mnogi dobavljači žale se da preživljavaju posljednje dane i da im postaje upitna isplata plaća. Mnogima od njih Konzum kasni s plaćanjem i više od pola godine. Zbog problema s njihovom likvidnošću, i njima naplata postaje problem. Već nekoliko dana ne znaju trebaju li i oni ići u prisilnu naplatu ili čekati dogovor. Plenković: Ako i kada se Zakon aktivira, Vlada će biti spremna Predsjednik Vlade Andrej Plenković poručio je u petak kako je Zakon o postupku izvanredne uprave u trgovačkim društvima od sistemskog značaja za RH na snazi te da će Vlada, ako i kada se zakon aktivira, biti spremna, a izrazio je i uvjerenje da će se idućeg tjedna situacija u hrvatskom gospodarstvu u vezi s Agrokorom stabilizirati. "Zakon je na snazi, poznate su vam njegove odredbe", kazao je premijer na konferenciji za novinare nakon sastanka u Banskim dvorima s čelnicima PPD-a i Petrokemije te ponovio kako je "u ovom trenutku, sukladno propisu koji je donesen, jedino bitno da se procedura pokrene".  Naime, Zakon o postupku izvanredne uprave u trgovačkim društvima od sistemskog značaja za RH određuje da se njegove odredbe aktiviraju na zahtjev dužnika ili vjerovnika, uz pristanak dužnika. Zahtjev se podnosi Trgovačkom sudu u Zagrebu, koji o tome obavještava Vladu i Ministarstvo gospodarstva. To ministarstvo potom predlaže Vladi kandidata za izvanrednog povjerenika, a kojeg na prijedlog Vlade imenuje Trgovački sud. Na upit zna li jesu li ili hoće li iz Agrokora pokrenuli taj postupak, premijer je kazao kako ne može prejudicirati bilo čiju odluku, istaknuvši da "ako i kada se te procedure pokrenu, Vlada će biti spremna". Naglasio je da građani neće podnijeti teret spašavanja Agrokora, odnosno da je "poanta ovog zakona bila upravo da se spriječi takav scenarij". "Čvrsto stojim kod toga", naveo je Plenković. Osvrnuo se i na jučerašnji sastanak s koordinacijskim odborom šest najvećih banaka kreditora – Sberbanke, VTB-a, PBZ-a tj. Intese, Zagrebačke banke tj. Unicredita, Erste i Raiffeisen banke, ocijenivši kako je to bio "vrlo detaljan i sadržajan sastanak", na kojem je stekao dojam da su banke spremne odobriti sredstva za tekuću likvidnost Agrokoru.  "Mislim da su i bankari shvatili koliko je Vlada i svi nadležni ministri detaljno upoznata s dosjeom. Čak sam stekao dojam da su otišli s uvjerenjem da Vlada jako dobro anticipira sve korake i sve što radi, da je dobro predvidjela. Nije bilo nikakvih dvojbi, barem što se mene tiče, da su sve banke, barem ovih šest, vrlo zadovoljne činjenicom da je Vlada donijela poseban zakon, smatraju ga primjerenim zakonskim i institucionalnim okvirom za pronalaženje izlaska iz ove situacije i ono što je, prema mome sudu, ključno i najbitnije za početak rješavanja jest da su oni, moja je impresija, spremni dati novu svježu likvidnost Agrokoru koja bi omogućila redovito poslovanje, isplate plaća, poreznih obveza, naravno deblokadu i mogućnost da svi dobavljači nastave dostavljati svoju robu Agrokorovim kompanijama", rekao je Plenković. Dodao je da se na taj način generiraju novi prihodi i "ne dolazi ni do kakve negativne lančane reakcije, nego se u biti potiče normalan ciklus poslovanja, stabiliziranje onoga što je za Vladu i za državu i za sve nas najbitnije, normalno i kvalitetno funkcioniranje hrvatskog gospodarstva. Plenković je rekao i kako misli da je Vlada napravila korake koje očekuju i dobavljači i banke. Na pitanje novinara tko bi mogao biti izvanredni povjerenik ako se procedura pokrene, odgovorio je "o tom potom", a upitan bi li to mogao biti Antonio Alvarez, kazao je da će se o njegovom budućem angažmanu razgovarati poslije. Ujedno je apelirao i na strpljenje dobavljača, koji su jučer dali 24-satni rok za početak rješavanja situacije s Agrokorom, kako ne bi obustavili opskrbu tvrtki koncerna svojim proizvodima, poručivši kako idućeg tjedna očekuje stabilizaciju. "Što se tiče dobavljača, ja sam se sastao s njima, barem s jednom velikom skupinom velikih dobavljača i HGK, koja posredno zastupa brojne male dobavljače. Ministar poljoprivrede u kontaktu je s OPG-ima, ministrica Dalić, čini mi se, jučer se ponovno našla s dobavljačima. Dakle, ti su kontakti intenzivni i kontinuirani i apeliram na njihovo strpljenje, na činjenicu da je okvir spreman, da su koraci razrađeni i da će se idućeg tjedna, prema mom dubokom uvjerenju, situacija u hrvatskom gospodarstvu u vezi s Agrokorom stabilizirati", rekao je Plenković.  Novinare je zanimalo i je li u kontaktu s Ivicom Todorićem ili drugim članovima Uprave Agrokora, na što je premijer odgovorio kako u proteklih nekoliko dana nije bilo kontakata, ali su se prije vidjeli. >> 'Lex Agrokor': Ovo je 5 ključnih točaka! >> U Saboru nakon višesatne rasprave izglasan lex Agrokor 