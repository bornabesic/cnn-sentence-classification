HDZ-ov kandidat za gradonačelnika Varaždina Damir Habijan, kojemu je predsjednik Hrasta Ladislav Ilčić spočitnuo način života suprotan kršćanstvu na koje se poziva HDZ, izjavio je kako je on kandidat moderne europske stranke desnog centra i zalaže se za sve europske vrijednosti te za Varaždin 21. a ne 15. stoljeća. "Krajnje je vrijeme da Varaždin stavimo na prvo mjesto, da grad koji je godinama u mraku uključimo i vratimo život u njega. Varaždinke i Varaždinci su mi prioritet i zaslužuju bolje vođenje grada", stoji u Habijanovoj izjavi. Istaknuo je kako Varaždin mora biti moderan europski grad, iznad podjela i ideologija. "Ja želim voditi i živjeti u Varaždinu koji će napokon postati dio 21.stoljeća, a ne ga vraćati u ideološko vrijeme 15.st." izjavio je Habijan.  Ilčić je danas, najavljujući kandidaturu na gradonačelnika Varaždina, izjavio kako bi podržali kandidate HDZ-a kada bi im se oni sviđali. "Što se tiče kandidata u Varaždinu, stranka koja se poziva na kršćanstvo ima kandidata koji živi na potpuno suprotan način", izjavio je Ilčić koji nije želio pobliže objasniti tu izjavu o HDZ-ovu kandidatu Habijanu. Podržao ga i Plenković – Očito je odlučio ići u izbornu utakmicu u Varaždinu. Ja čvrsto i snažno podržavam kandidata HDZ-a Habijana, riječ o sjajnom mladom čovjeku, kandidatu koji ima sve kvalitete koji mogu pridonijeti... A drugo, što se tiče gospodina Ilčića, očito je to njegova osobna odluka, ja nisam uopće niti znao da namjerava dati ostavku – komentirao je predsjednik HDZ-a Andrej Plenković.  >> llčić podnio ostavku, više nije savjetnik Stieru: Kandidat HDZ-a u Varaždinu živi životom koji je suprotan demokršćanskom >> Varaždinski HDZ stao u obranu Damira Habijana od prozivki Ladislava Ilčića