HDZ-ov Mato Franković novi je gradonačelnik Dubrovnika. Pobijedio je HNS-ovog protukandidata Valentina Dujmovića, pokazuju rezultati DIP-a nakon što su prebrojani svi listići, s 58,45 posto glasova u odnosu na Dujmovićevih 36,70. Time je HDZ ponovno preuzeo vodstvo tim gradom na jugu Hrvatske, koji je 2009. godine izgubio kada je tadašnju gradonačelnicu Dubravku Šuicu (aktualna europarlamentarka) pobijedio HNS-ov dosadašnji gradonačelnik Andro Vlahušić. HDZ je pobijedio i u utrci za župana. Župan ostaje Nikola Dobroslavić (HDZ, HSLS, HSP AS, HSU), koji je osvojio 58,54 glasova, dok je Nikola Grmoja (Most) osvojio 38,01 posto. Valentin Dujmović rekao je za HRT da su odradili iznimno dobar posao i da je zadovoljan ovime što je HNS napravio. - Bit ćemo konstruktivna oporba, nećemo rušiti, radit ćemo u interesu Grada Dubrovnika - rekao je Dujmović. - Da Sabor nije donio odluku da se Andro Vlahušić ne može kandidirati, on bi pobijedio - poručio je Dujmović. Dobroslavić je rekao da je vrlo zadovoljan rezultatima. - Ostvarili smo odličan rezultat, imat ćemo uredan mandat u županijskoj skupštini koja će imati stabilnu skuošptinu. Kako smo radili protekla dva mandata ozbiljno, odgovorno, transparentno, tako ćemo raditi i u ovom mandatu. Očekujem uspješan, kvalitetan mandat - rekao je Dobroslavić. Grmoja je čestitao protukandidatu te rekao da je znao da je Dobroslavić favorit. - Zezao sam se s kolegama Buljem i Panenićem, rekao sam da sam napravio najbolji rezultat u prvom krugu, ali sam uvjeren da ćete napraviti bolji rezultat u drugom krugu - rekao je Grmoja, dodajući da su Bulj i Panenić ostvarili izvrsne rezultate u utvrdama HDZ-a. Osvrnuo se i na poraz Mosta u Metkoviću. - S obzirom na to da smo treća politička snaga, gubitak Metkovića za Most neće značiti. Žao mi je zbog Metkovića, vraća se ekipa zbog koje je mene strah što će biti s gradskim financijama, projektima koje smo pokrenuli - rekao je Grmoja. Nakon što je Most donio zakon kojim se pravomoćno osuđenima brani kandidiranje, Vlahušić nije mogao u novu utrku za čelo Dubrovnika, a njegova zamjena, Valentin Dujmović, nije se pokazala tako uspješnim odabirom. Sve o lokalnim izborima čitajte OVDJE.