Administracija američkog predsjednika na odlasku Baracka Obame u četvrtak je izvela dosad najsnažniji protuudar na Rusiju, koju optužuje da je kibernetičkim napadima pokušala utjecati na rezultat nedavnih predsjedničkih izbora na kojima je pobijedio Donald Trump. Kako javlja New York Times, donesen je niz odluka i mjera, a među njima je i protjerivanje 35 ruskih diplomata, odnosno obavještajnih operativaca iz SAD-a, kojima je dan rok od 72 sata za odlazak, te uvođenje sankcija dvojici vodećih ruskih obavještajnih dužnosnika te četvorici vodećih vojnih obavještajaca za koje u Obaminoj Bijeloj kući smatraju da su naredili napade na servere Demokratske stranke i drugih američkih političkih organizacija. Rusima će od petka biti onemogućen i pristup dvama kompleksima zgrada, koje ruski dužnosnici koriste za obavještajne sastanke. Očekuje se da će Amerikanci uskoro objaviti i dokaze koji upućuju na to da iza cyber napada uistinu stoje ruske obavještajne službe. Kada se sve zbroji, bit će to dosad najsnažniji američki odgovor nekoj državi koju smatra odgovornom za cyber napade na SAD. Cilj sankcija je i ograničiti manevarski prostor izabranog predsjednika Trumpa, koji čitavo vrijeme govori da ne vjeruje u ruski utjecaj na izbore te da nema povjerenje u američki obavještajni sustav i način na koji se došlo do zaključka o ruskoj upletenosti u napade. Trump će, kako primjećuje NYT, biti doveden u situaciju da kada preuzme vlast donese odluku o ukidanju ovih sankcija i to u trenutku kada su upravo njegovi republikanci među najglasnijima u zahtjevima da se istraže tvrdnje o ruskom hakiranju. Kada bi ukinio ove mjere, i sebe i cijelu američku obavještajnu zajednicu doveo bi u krajnje neugodnu situaciju međusobnog nepovjerenja. - Mislim da bismo trebali nastaviti sa svojim životima, mislim da su računala umnogome zakomplicirala stvari u današnje doba. Nitko zapravo ne zna što se točno događa, prokomentirao je u srijedu Trump najavu sankcija Rusiji. NYT doznaje da će Obamina administracija ovih dana objaviti opsežan analitički izvještaj FBI-a i američkog ministarstva domovinske sigurnosti koji se dijelom temelji na podacima koje je prikupljala agencija NSA. Dodatno i još detaljnije izvješće u javnost bi trebalo biti pušteno za tri tjedna. Službena Moskva čitavo vrijeme opovrgava da ima ikakve veze s hakerskim napadima, a u prvim reakcijama ruskih dužnosnika može se čuti da Obamin potez smatraju 'antiruskom paranojom'. Glasnogovornik Vladimira Putina Dmitrij Peskov rekao je da je ruski predsjednik razočaran Obaminim potezom te je dodao da će vjerojatno uslijediti i protumjere.