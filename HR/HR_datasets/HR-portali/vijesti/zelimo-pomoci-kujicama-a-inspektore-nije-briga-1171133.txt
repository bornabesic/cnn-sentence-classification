Đina i Zera žive u istom dvorištu. Zavezane na kratkom lancu mogu samo zakoračiti iz trošnih kućica pa se ne mogu ni družiti. Njihovoj vlasnici, kako ona sama kaže, služe da laju. Da je upozore kad netko uđe u dvorište. I tako već devet godina. Ne znaju kujice kako je prošetati zelenom travom, potrčati, igrati se, ne znaju što je to biti kućni ljubimac. Sve puno smeća - Oko kućica razbacan je izmet, kosti i lubanje mrtvih životinja s kojima ih hrani, iako je rekla kako je samo jednom Đini bacila mrtvu kokoš s perjem koju je navodno ubio jastreb. Sve izgleda kao da nikada nije očišćeno - kažu volonterke koje su pokušale pomoći kujicama. Obje bi, ističu trebale veterinaru - Đina zbog izrasline iznad oka, a Zera zbog tvorbe na trbuhu. - Priznala nam je da nisu bile kod veterinara, da nisu sterilizirane, ali da je samo Zera prije tri godine imala štence. U dvorištu smo pronašli i mačku s mačićima, za koje kaže da ih sama 'rješava'. Nije nam htjela dati kujice, a za sterilizaciju mačaka ne želi ni čuti  jer onda neće htjeti loviti miševe. Kaže, radije će ih se riješiti nego da ih mi odvedemo  - pričaju volonterke. O svemu što se događa u dvorištu kuće u blizini Bjelovara volonterke su obavijestile i veterinarsku inspekciju i tražile da zaštite životinje. No, nisu baš ništa napravili. Na naš upit je li inspekcija bila u nadzoru, u kakvom su stanju kujice, što je odlučeno i hoće li inspekcija provjeriti jesu li njihove odluke provedene iz Ministarstva poljoprivrede odgovaraju: Nisu ništa pronašli - Temeljem zaprimljene anonimne prijave izvršen je 27. travnja inspekcijski nadzor u predmetu držanja kućnih ljubimaca kod vlasnice pasa. Veterinarski inspektori koji su obavili nadzor utvrdili su da su provedene sve zakonom propisane mjere (cijepljenje i mikročipiranje) kod dva psa koja su zatečena u dvorištu te nisu primjetili nikakve tragove koji bi upućivali na ugrožavanje dobrobiti pasa. Vlasnici su dane upute o poboljšanju uvjeta držanja. Inspektori su 8. svibnja ponovo kontrolirali držanje pasa te su utvrdili da vlasnica drži pse u skladu s njihovim potrebama te da način držanja i prostori nastambi u kojima se životinje drže odgovaraju njihovim fiziološkim i etološkim potrebama - stoji u odgovoru Ministarstva. I premda u Zakonu o zaštiti životinja stoji da je životinjama zabranjeno nanositi patnju, očito je, inspektori ne misle da je patnja život na kratkom lancu, hod po vlastitom izmetu i zdjelica u kojoj je umjesto vode mulj. Najvažnije je da su cijepljene i čipirane, a što jedu i kako žive, to je dobra volja njihove vlasnice.