Jedan od dvojice preživjelih teške pomorske nesreće Velimir Šetka iz naselja Momići u općini Kula Norinska došao je u danas ujutro svojoj kući, piše Dubrovački vjesnik. Šetka potvrđuje da gumenjak nije bio osvijetljen. Valovi su bili preveliki i ništa se nije moglo vidjeti. – Sve se događalo u djeliću sekunde. Toliko je trebalo da se čovjek spasi ili da se utopi. Mogu vam reći da sam se ponovno rodio. Ovo je moj drugi rođendan – rekao je Šetka. Žao mi je ljudi koji su bili sa mnom u tom gliseru. Posebno mi je žao majke i sina koji su se utopili – dodao je. – Do četiri ujutro tražili smo stradale. Brod lučke kapetanije osvijetlio je mjesto nesreće, ali nikoga nismo mogli vidjeti. Eto, od nas devet, ostali smo živi ja i moj prijatelj Markota – zaključio je preživjeli stradalnik.  U nesreći su stradali Danijel i Jela Kobaš (58) iz Velike Gorice, piše Cityportal. – Pet puta zvao sam policiju u Dubrovnik i nitko ni nije htio ništa reći – odbijali su mi poziv. Kada sam nazvao šesti put, rekli su da su mi majku pronašli, ali da još nije identificirana. Sad sam čuo preko nekih ljudi u Dubrovniku da mi je i brat nađen – rekao je Nikola Kobaš. Nikola Kobaš naglasio je da je drugi brod kriv.  – Ja sam se s tim brodom vozio prošle godine i znam da ima svjetla i GPS navigaciju. Kako je moguće da devet ljudi na brodu nije vidjelo veliki brod – pita se Kobaš. >> Nesreća kod Dubrovnika: Poginuli ugostitelji iz restorana s otoka Šipana, jedna osoba puštena iz bolnice >> U veliku potragu uključen i helikopter: Poginuli je bio poznat policiji, u gumenjaku su većinom bili sezonski radnici