Župan splitsko-dalmatinski Zlatko Ževrnja u ponedjeljak je kritizirao ministra zaštite okoliša i prirode Slavena Dobrovića zamjerivši mu da mjesecima koči potpisivanje dokumentacije koja bi omogućila ishodovanje uporabne (lokacijske) dozvole za izgradnju regionalnog Centra za gospodarenje otpadom Lećevica, a time se, tvrdi župan, sprečava "povlačenje" oko 400 milijuna kuna bespovratnih sredstava iz EU fondova za taj centar te oko 200 milijuna kuna za sanaciju splitske deponije Karepovac. – Mi smo spremni odmah krenuti u realizaciju projekta izgradnje regionalnog Centra za gospodarenje otpadom Lećevica, koje je ukupne vrijednosti sa šest pretovarnih stanica na području splitsko-dalmatinske županije oko 560 milijuna kuna, i mogli bi povući 400 milijuna kuna bespovratnih sredstava iz fondova EU, grad Split bi mogao povući 200 milijuna kuna za sanaciju deponija Karepovac, a na području cijele Hrvatske moglo bi se povući oko četiri milijarde kuna za izgradnju regionalnih centara za gospodarenje otpadom – rekao je Ževrnja na konferenciji za novinare. Naglasio je da je županija proslijedila gotovo svu potrebnu dokumentaciju kojom se daje suglasnost državnih tijela za regionalni Centar Lećevica, a "zeleno svjetlo" dali su i konzultanti Europske komisije (EK). – Ministar Dobrović koči taj projekt i drži kod sebe u ladicama dokumentaciju, a naš je dojam da tu dokumentaciju nije niti pogledao. Nas se namjerno blokira, gubimo vrijeme i prijete nam financijski penali koje će nam EK zaračunati ako se do kraja 2018. ne izgradi 13 regionalnih centara za gospodarenje otpadom, za što je Hrvatska u predpristupnim pregovorima potpisala i sporazum sa EK –upozorio je Ževrnja. Novinarima je pokazao dokument za koji je rekao da je dopis EK od 29. travnja kojim se, po njegovim riječima, upozorava hrvatsku Vladu na "bitno kašnjenje realizacije projekata regionalnih centara za gospodarenje otpadom". Tvrdi kako je sa svojim suradnicima nekoliko puta odlazio u Zagreb na sastanke s ministrom Dobrovićem kojeg su upozorili na ozbiljnost situacije. – Situacija je posebice kritična na deponiji Karepovac u Splitu na koju otpad odlaže 65 posto gradova i općina s područja splitsko-dalmatinske županije i pozivam ministra Dobrovića da dođe u Split na teren i uvjeri se koliko je situacija ozbiljna – kazao je. Ževrnja smatra da, ministar Dobrović ima neke svoje koncepcije koje odudaraju od državne strategije gospodarenja otpadom i od onoga što je Hrvatska potpisala s EK.  – Promišljanja ministra Dobrovića nama su nejasna jer on umjesto 13 velikih regionalnih centara za gospodarenje otpadom sada želi izgradnju 100 mini centara u Hrvatskoj. Za tu njegovu viziju nema niti vremena niti će to financirati EU niti je moguće nabaviti više od dva milijuna kompostera za otpad da ih ljudi drže na balkonima, a koje on spominje – istaknuo je Ževrnja. Smatra kako činjenica da je Vlada tehnička ne može dodatno otežati potpisivanje dokumentacije potrebne za lokacijsku dozvolu. Rekao je da nije potrebna nikakva odluka Vlade nego je nužan samo potpis ministra Dobrovića koji on može staviti i u tehničkom mandatu. Nakon tog potpisa Splitsko-dalmatinska županija mogla bi odmah raspisati međunarodni natječaj za izgradnju Centra Lećevica i povlačiti bespovratna sredstva iz fondova EU za tu namjenu, ustvrdio je župan splitsko-dalmatinski Zlatko Ževrnja. 