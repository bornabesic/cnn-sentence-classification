Hercegovačko Međugorje dugih je 36 godina bilo lokacija koju nijedan vjernik putujući Balkanom nije mogao propustiti. Hodočasničko odredište godišnje bi posjetilo oko milijun katoličkih vjernika (i ostalih), i to prije svega talijanskih hodočasnika, piše Slobodna Dalmacija. Upravo su Talijani bili među prvima koji su krenuli na mjesto navodnih Gospinih ukazanja, a sada se njihov broj i više nego prepolovio.  Gianni Mauro, vlasnik agencije ''Mauro'', u talijanskim je medijima objavio zatvaranje svog poslovanja koji je većim dijelom bio oslonjen na hodočasnike iz Italije. Tvrdi kako je godišnje u Međugorje stizalo više od 200.000 Talijana, da bi se u ljeto 2016. taj broj smanjio na tek pedesetak osoba po trajektu. Za ovakav pad putnika vlasnik agencije pronalazi dva razloga. Najprije, ekonomska kriza u Italiji, ali i kritike koje je međugorskom fenomenu uputio papa Franjo, koji je u nekoliko navrata izjavio kako ''Bogorodica nije poštarica koja bi svakodnevno ostavljala poruke''. I Rea Karninčić, vlasnica agencije ''Solo Croazia'' iz Milana, koja se više od 20 godina bavi hodočasničkim turizmom, potvrdila je kako broj hodočasnika rapidno pada u zadnje dvije godine. – Možda ćete najbolje shvatiti koliko je Talijana išlo prema Međugorju kad vam kažem podatak da bi se jadna hodočasnička grupa nekad rasporedila u osam punih autobusa s 55 mjesta, a sada, ako se popuni i četrdesetak mjesta u jednom autobusu, možemo biti zadovoljni. Neusporedivo s nekadašnjim godinama. Moram napomenuti da su trajektima za Split putovali hodočasnici s juga Italije, a autobusima su dolazili oni sa sjevera, ali očit je pad jednih i drugih – objašnjava Karninčić. Potvrđuje kako su upravo Papine kritike dovele do smanjenja organiziranih hodočašća i dodaje: – Papa Ivan Pavao II. činio se sklon Međugorju, papa Benedikt nije se izjašnjavao, ali papa Frane je izrazito kritičan, što djeluje na vjernike. I premda povremeno uputi izjave koje bi se mogle odnositi na Međugorje, ipak bi bilo dobro da donese svoj službeni sud jer prošle su skoro dvije godine otkad je dobio izvješće međunarodne komisije teologa o Međugorju. Tako bi i organizatori i vjernici mogli lakše prosuditi što im je raditi. >> Tko je papinski izaslanik za Međugorje? Omiljeni Poljak proučavao je ukazanja u Ruandi >> Kaos u Međugorju: Maskirani huligani tražili obračun s Veležovim navijačima