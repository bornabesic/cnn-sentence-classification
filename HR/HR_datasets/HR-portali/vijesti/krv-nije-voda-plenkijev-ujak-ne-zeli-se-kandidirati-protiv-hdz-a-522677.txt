Premijer Plenković je dio djetinjstva proveo u Makarskoj kod djeda i bake te ujaka Marka Raosa. Prije nekoliko tjedana Raos je za 24sata najavio da će na lokalne izbore izaći kao neovisni kandidat za gradonačelnika jer je nezadovoljan stanjem u lokalnom HDZ-u. No sada se, kako doznajemo, povlači iz utrke. Makarani kažu kako je Raos sposoban i čovjek i mnogima je žao što je odustao. Vjeruju kako ga je upravo Plenković odgovorio od tog nauma, a nagađa se da će se Raos pridružiti HDZ-ovoj listi za izbore. U Makarskom HDZ su, kako doznajemo, dvije struje. Podijelili su se oko kandidature Jure Brkana za gradonačelnika zbog pritužbi na njegov račun. Zato su se Brkanovi protivnici nadali da će se Raos kandidirati. - Plenković je u zadnji čas odlučio maknuti i župana Zlatka Ževrnju pa je tako mogao i Juru Brkana. ali iz nekog razloga to nije učinio nego je iz utrke maknuo svog ujaka -  rekli su nam nezadovoljni članovi stranke. Raos nam u utorak nije htio reći hoće li se kandidirati na neku drugu funkciju na HDZ-ovoj listi. Raos je uvijek biranim riječima govorio o svom nećaku. - Bio je jako društven dječak. Dobar i zaigran. Nikad nije gledao tko je siromašan, a tko bogat, svi su mu bili prijatelji. Tako je i danas. Nikad nije došao u Makarsku da svojem prijatelju iz djetinjstva Živku Paniću nije donio neki poklon, bilo majice, bilo čokolade. On je čovjek koji voli narod i sve poštuje. Tako je odgojen - ispričao je Raos u rujnu prošle godine za Express. Dodao je da su bili radnička obitelj u kojoj se poštovao čovjek. Imali su masline, čak i svinje, te se redovito išlo u crkvu, kako nedjeljom, tako i na sve blagdane svetaca. - U nas se jelo što se imalo. Vrata naše kuće bila su otvorena za sve, znate baš kao u seriji ‘Prosjaci i sinovi’. Mnogi su dolazili kod nas na konak, a Andrejeva prabaka sve što je imala izvadila bi na stol. Kroz njezinu kužinu prošlo je stotine ljudi. Eto, u takvoj obitelji je odgojen naš Andrej. I danas je ostao pošten i osjećajan čovjek. Drži do starih prijatelja, pa čim dođe u Makarsku, odmah se javlja Josku, Živku, Bilome... Svakome bi da krvi ispod vrata - ispričao je Raos za Express.   Tema: Lokalni izbori 2017. 