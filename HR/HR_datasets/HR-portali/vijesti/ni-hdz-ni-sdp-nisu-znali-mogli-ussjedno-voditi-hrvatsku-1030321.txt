Poput velike većine građana Hrvatske i nesuđeni gospićki gradonačelnik Karlo Starčević želi i sve će učiniti kako bi se, za početak, makar na lokalnoj razini dogodile pozitivne promjene Najuspješniji lički poduzetnik Karlo Starčević, vlasnik pivovare LIČANKA u Donjem Pazarištu, odnedavno je predsjednik HSP-a. Karlo Starčević zahvalan je sugovornik, bilo da je riječ o gospodarskim ili političkim temama, napose je osjetljiv za teme koje se tiču njegove rodne Like. Elokventan i odrješit, jasnih misli i riječi. Konkretan i direktan. Tipičan Ličanin. Britkost i istinitost njegovih riječi svakako imaju pokriće u njegovom poduzetničkom, političkom i ljudskom znanju i iskustvu dok otvoreno i bez uvijanja žestoko kritizira i HDZ i SDP kao jedine i glavne krivce zbog kojih je Hrvatska danas u teškoj gospodarskoj, ekonomskoj, političkoj i moralnoj situaciji. Poput velike većine građana Hrvatske i nesuđeni gospićki gradonačelnik Karlo Starčević želi i sve će učiniti kako bi se, za početak, makar na lokalnoj razini dogodile pozitivne promjene, one radikalne, ne kozmetičke i lažne kao dosad. Puno puta ponovio je kako ga je HDZ pokrao na prošlim lokalnim izborima, a kako će biti na onima u svibnju odlučit će građani Gospića. Karlo Starčević nema dvojbi oko krajnjeg ishoda. Samouvjeren je i siguran u svoju pobjedu. Kako je Lika kolijevka pravaštva, evo nove političke prilike glasačima da ideje Ante Starčevića danas oživotvori njegov prezimenjak Karlo Starčević. Poduzetnik i političar iz Donjeg Pazarišta rekao bi – vrijeme je za Hrabre, Sposobne i Poštene. Nikome nije politički ili interesni dužnik, političke smicalice i prljave igre kao i klanove interesnih skupina ne želi u svome okruženju, i što je vrlo bitno – za razliku od velike većine hrvatskih političara, od najniže do najviše razine, materijalno je toliko i tako situiran da politiku ne doživljava kao uhljebljenje ili izvore prihoda, nego kao želju da pomogne Lici a time i Hrvatskoj. Duboko je svjestan činjenice kako gradu Gospiću ali i cjelokupnoj Lici i Hrvatskoj trebaju promjene načina funkcioniranja lokalne ali i regionalne kao i državne uprave, i tu za njega nema malih ili nebitnih stvari. Njegov uspješan životni i poslovni put najbolji je dokaz kako je riječ o poduzetniku i političaru koji zna, može i želi. U nesklonom političkom trenutku za pravaše preuzeli ste čelnu poziciju HSP-a, kako komentirate i doživljavate pravaštvo na hrvatskoj političkoj sceni? – Bit ću vrlo konkretan i jasan, bit će teško zaustaviti pad, i nije potrebno trošiti riječi koliko će nam trebati političke mudrosti i znanja, političke energije, kako bi se pokrenuo napredak. Kao predsjednik HSP-a sve ću učiniti kako bih “odbjegle pravaške sinove i kćeri” vratio tamo gdje pripadaju i gdje bi po svom političkom habitusu trebali biti. Žao mi je što je pravaštvo toliko podijeljenio i rascjepkano u toliko pravaških ili, točnije rečeno, pravaštvu sličnih frakcija. Stanje u HSP-u samo je refleksija stanja u državi, ali i loših međuljudskih odnosa, koji uvijek imaju svoj politički background, jer iza ideje uvijek netko stoji… Što najprije namjeravate učiniti? – U određivanju polazišne točke najprije moramo sondirati stanje u državi, društvu i stranci. Nije potrebno naglašavati, no za one kratkog političkog pamćenja, želim još jednom podvući – HSP je temeljni čimbenik državnosti i demokracije u hrvatskoj povijesti. Pravaštvo je zapravo temeljni kamen hrvatskog političkog izričaja. Rekao bih, i osjećaja. Gdje je HSP danas? U ponoru, na dnu, bez ijednog zastupnika u hrvatskom Saboru i ovdje je očito riječ o tipičnom “hrvatskom paradoksu” – svi se pozivaju na Antu Starčevića, njegovo pravaštvo i državotvornost, dok u isto vrijeme, glasači biraju one koji misle i djeluju sasvim suprotno u političkoj praksi, u političkoj sebičnosti i uskogrudnosti, klanovskoj i interesnoj umreženosti ili pak ideološkoj zatupljenosti, s kojima nas truju i danas i vode Hrvatsku putem koji nije dobar! Cilj novog vodstva HSP-a bit će napori oko korjenitih promjena, jer je potrebno onemogućiti daljnje zapostavljanje državnih, općih, javnih i stranačkih interesa, potrebno je zaustaviti političko (ne)djelovanje koje u tom slučaju djelovanje stranke svodi na deklarativnu ispraznicu. Također želim jasno reći, u HSP-u stranačke dužnosti ne mogu i ne smiju obnašati oni koji su u posljednjih 25 godina izdali HSP, osiromašili ga i uništili, prodali ili njime trgovali. Na isključenja pojedinaca nećemo trošiti energiju, ali ćemo onima koji su činili ili čine štetu jednostavno zahvaliti na suradnji! Gdje je po vama glavni problem Hrvatske danas kao i njene politike? – Hrvatska ne može napraviti iskorak dok caruju laži i licemjerje, lažna obećanja prije izbora, stranačka ili neka druga podobnost a ne sposobnost. Potrebna je konkretna politička i ljudska odluka – dati nešto, svoj udio za dobrobit Hrvatske, a ne samo očekivati i uzimati! Prljave političke trgovine i sitni osobni interesi velike su ljage hrvatske političke scene. Pogledajte samo, to se događa od najniže, lokalne razine do one najviše: koliko je samo afera i kriminala protutnjalo i još tutnji Hrvatskom od njena samostalnosti! Kao veliki problem vidim i žestoki otpor nužnim korjenitim promjenama u svim državnim i stranačkim strukturama. Nestanak sustava vrijednosti posebno je težak udarac Hrvatskoj: mediji nas zasipaju naslovima i sadržajima o korupciji, mitu, opstrukciji, prijevarama, mešetarenjem i trgovinom. Stvoren je kult nerada, izdaje i veleizdaje nacionalnih interesa. Narušeni su odnosi prema radu i stvaralaštvu. U Hrvatskoj se poduzetništvo zasniva na povlasticama, gospodarenje na zaduživanju, dok se ljudi, prosječan čovjek, nalazi u okovima dužničkog ropstva, gdje je blokada “najnoviji izum” onih koji vladaju našim životima. I našim novčanicima. Tužna je stvarnost da su oni svakim danom sve prazniji. Tko je kriv za takvo stanje? – Oni koji su Hrvatskom vladali u posljednjih 25 godina, dvije stranke koje se izmjenjuju i koje su se pokazale nedoraslima i nesposobnima. Posebno pitanje bilo bi ono o dobroj volji. Državu treba znati, moći i htjeti uspješno voditi. Zar mislite da onaj tko uđe u politiku i nužno voli Hrvatsku i njen napredak? Jedan od većih problema je i taj što se država ne koristi elementima novčarskog(monetarnog) suvereniteta za razvoj hrvatskog gospodarstva. Vladajuće strukture sustavno su pljačkale i pljačkaju hrvatski narod što je jedinstveno u svijetu. Računa se da ta suma godišnje iznosi otprilike 25 milijardi kuna i to je zastrašujući podatak. O tome nećete čitati u medijima koji su uvijek bili servis i glasnogovornici politike promašenih hrvatskih 25 godina! Ovdje je vidljivo da Hrvatskoj nedostaje upravo izvorna ideja pravaša, kojoj je jedan od temeljnih ciljeva socijalna osjetljivost. Znaju li današnji hrvatski političari da je Ante Starčević skoro svoju cijelu plaću redovito dijelio siromašnima? Ako već nemaju socijalnu osjetljivost, koja je jedan od temelja uspješne politike, zašto nastavljaju “guliti kožu” ionako, u velikom postotku siromašnim ljudima, na granici svake izdržljivosti? Nama pravašima prvotni cilj je, ponajprije u svojim redovima, osloboditi se kulta nerada i svih onih negativnosti koje prate politiku i političare. A da bi to ostvarili potrebno nam je puno mudrosti, znanja i poštenja kako bi se izbjegle ponovne zamke koje su vidljive pri svakoj homogenizaciji pravaštva. Medijska scena svakako je jedan od sukrivaca ovakvog stanja, u medijima i danas djeluju ljudi kojima su Tito i petokraka vrhovni bogovi, koji još spavaju kao prikriveni spavači u obavještajnom podzemlju ili nadzemlju, koji još snivaju svoje antihrvatske snove? – Da. Nemjerljiva je uloga medija, no oni su ipak dio jednog sustava i tu ništa loše nije slučajno. U Hrvatskoj je medijski prostor isključivo u službi vladajućih, povlaštenih, privatnih, neokomunističkih pa i stranih interesa, i to sve na štetu hrvatskog naroda. Mediji proizvode i generiraju laži, prešućuju istinu i tendenciozno izvještavaju s ciljem ideološkog razjedinjavanja hrvatskog nacionalnog bića. Novo vodstvo HSP-a pokušat će stvoriti vlastiti ili omogućiti nezavisno medijsko djelovanje razvijanjem kritičkog i slobodnog mišljenja, izražavanja ili medijskog istraživanja. Vidimo dokle su nas dovele medijske laži, demagogija i prešućivanje istine. Svakako, veliki izazov je pred nama. HSP će pokušati stvoriti klimu održivog razvoja, istinske demokracije, slobode misli, stvaralaštva, čistih računa, ljudskog dostojanstva i blagostanja, i ma kako to sada utopijski izgledalo iz današnje perspektive, sve ćemo učiniti u realiziranju zacrtanih pravaških ciljeva. Ponavljam, Hrvatsku mogu spasiti samo korjenite promjene na svim razinama hrvatske države i tu vidim veliku ulogu HSP-a. Pokušajte u jednoj rečenici reći vašu nastupnu glavnu poruku, kako bi ona glasila? – Nitko me ne može nagovoriti na nešto što je protiv interesa Hrvatske i njenih ljudi, nitko me ne može kupiti, nitko me ne može ucijeniti, nitko me ne može uplašiti i završavam u šaljivo-ozbiljnom tonu – mogu me samo jednom ubiti ali na svoju veliku štetu! Sve ovo dužni smo učiniti prema onima koji su dali živote za Hrvatsku, ali i prema onima koji dolaze iza nas! Vratimo se sada na konkretne poteze nakon sondiranja situacije, što nam pravaši s vama na čelu mogu ponuditi a nije već viđeno u dosadašnjim lažnim i demagoškim predizbornim obećanjima? – Nakaradan je politički sustav naslijeđen iz bivše i bivših država. Nastojat ćemo u Ustavni zakon ugraditi broj izbornih jedinica, maksimalno njih 65. Hrvatskoj je dovoljno 80 zastupnika, od toga 65 iz Hrvatske i 15 iz dijaspore. Također ćemo pokušati preispitati financiranje političkih stranaka, uvesti mehanizam opoziva zastupnika, smanjiti broj ministarstava na maksimalnih 10, što je dovoljno i što možemo kao država financirati. Sve ostalo iznad toga beskrupulozno je uhljebništvo. Također smatramo da je potrebno ukinuti nepotrebne agencije gdje se ne zna tko pije a tko plaća, ali nažalost, ovu izreku u Hrvatskoj možemo prevesti – mi plaćamo, oni jedu i piju. Možda nekome moje riječi neće baš leći u uho, no glavno hrvatsko pitanje danas glasi – ovo nije dobro, koja nam je alternativa? Ako HDZ i SDP nisu znali, mogli ili htjeli, dajmo demokratsku priliku onima kojima je pravaštvo jedina opcija s ciljem opstanka i prosperiteta hrvatske državotvornosti. Ako već nije provedena lustracija, a trebala je i morala biti, krajnji je trenutak za lustraciju zdrave pameti: dajmo priliku i posao sposobnima, ne uhljebima i podobnima. Dajmo priliku onima koji su se već negdje dokazali, a ne onima kojima je politika prvo “radno mjesto.” Takvi ne mogu voditi ni kućni savjet ili mjesnu zajednicu i zato je stanje u Hrvatskoj, dakle, zbog takvih deprimirajuće, materijalno i duhovno siromašno i naizgled beznadno. Dajmo priliku, a HSP će je dati, onima koji mogu svoj život i financijsku egzistenciju osmisliti i realizirati i bez politike. Ukoliko ne progovorimo otvoreno i jasnim, nedvojbenim tonom, te promijenimo smjer, nitko nas više ne može spasiti…  Socijalna slika Hrvatske iscrtana je ružnim i tužnim bojama onih kojima je račun u blokadi i prekopavanjem kontejnera. Što se tu može učiniti i što nam HSP nudi? – Socijalna slika u Hrvatskoj je nakaradna. Niti smo socijalna država, niti smo kao narod socijalno osjetljivi. Već sam naveo primjer dr. Ante Starčevića i njegove socijalne osjetljivosti, i danas je HSP na poseban način pozvan i dužan slijediti svoga utemeljitelja. Nadamo se da se čaša neće preliti dok nešto ne poduzmemo… Kako tumačite loš politički rejting pravaša? – Neki su se pravašima pridružili po zadatku i nalozima prijašnjih struktura, kod nekih je prevladalo pomanjkanje znanja i sposobnosti, i dok je u Domovinskom ratu pravaštvo na bojišnici snažno živjelo i dalo odlučujuću prevagu za pobjedu nad velikosrpskim agresorom, drugi, oni koji su jučer vladali i koji danas vladaju, ugrabili su veliki plijen pozicija, nekretnina i bankovnih računa. Dakle, ti drugi na tim krilima i danas lete. Što mislite o svojim prethodnicima na čelu HSP-a? – Dobroslav Paraga je nažalost postao žrtva vremena i sustava, Danijelu Srbu i suradnicima zahvaljujem što su uspjeli sačuvati ime. Dalje se nije ni moglo u tim prljavim okolnostima Ive Sanadera, koji je postao gori od notornih neprijatelja, sve pod krinkom i maskom domoljublja. Ima još divnih pravaša poput Nikole Bićanića, tu je Goran Ante Blažeković, Krešimir Pavelić, dr. Boris Kandare i mnogi zapovjednici HOS-a…ostalima će suditi povijest, drugo nisu niti zaslužili. Kome ćete na predstojećim lokalnim izborima u svibnju pružiti koalicijsku ruku? – Na lokalnim izborima lokalne su teme. Nitko nam ih neće nametati, ni u kojem slučaju nećemo koalirati s onima kojima je Milorad Pupovac koalicijski partner! Na lokalnoj razini koalirat ćemo s ljudima koji vole svoj kraj, koji vole Hrvatsku. Poštenje i sposobnost se podrazumijevaju. Lika je u posebno teškom stanju, ono malo stanovnika stalo bi u jedan osrednji grad, caruju obamrlost, beznađe i iseljavanje kao glavni problemi Like? – Dosadašnja vladajuća struktura uništila je Liku. Postali smo jedina zelena pustinja u Europi i više nemamo snage samostalno izići iz ponora: nepotizam i kriminal uzeli su svoj danak. Nadam se i vjerujem da su ljudi danas u Lici više nego ikad spremni na promjene. Ovom prigodom pozivam sve, posebno građane srpske nacionalnosti, da ne nasjedaju lažime i demagogiji vladajućih, koji su ih marginalizirali i s njima manipuliraju zbog svojih sebičnih stranačkih i osobnih interesa. Gradonačelnik Gospića ili župan Ličko-senjske županije pitanje je koje se nameće, gdje i kako vidite svoju političku budućnost? – Ja ni posljednji put nisam odlučivao hoću li se kandidirati. Ljudi su to tražili od mene. Mislim da je danas cjelokupnoj oporbi, na poseban način mladima Like jasno, kako u Gospiću tako i u županiji – bilo kakav ostanak na vlasti današnjih struktura značio bi nepovratno propadanje Gospića i cijele Like. Što ste nam ostavili za kraj, razgovor je na samom kraju? – Osobno sam se dokazao u poduzetništvu, prije desetak godina na Oxfordu su provedena testiranja i ispitivanja uzoraka piva i moje VELEBITSKO pivo bilo je među najboljima na svijetu! To je moja osnovna poduzetničko-gospodarska referenca. Stanimo jednom na kraj izjednačavanju HDZ-a s hrvatstvom i domoljubljem: moj politički orijentir i pravac je pravaštvo, upravo onakvo kako je zamišljao dr. Ante Starčević, dakako, u novim povijesnim okolnostima. Hrvatstvo i domoljublje najbolje se dokazuje, nije ga potrebno prokazivati, prikazivati ili trivijalizirati lažima i demagogijom – hrabrošću, znanjem, sposobnošću i poštenjem.