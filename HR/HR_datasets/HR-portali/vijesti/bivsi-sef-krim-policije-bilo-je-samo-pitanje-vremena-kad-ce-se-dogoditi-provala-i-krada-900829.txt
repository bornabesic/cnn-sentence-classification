Bivši načelnik Uprave kriminalističke policije i magistar kriminalistike Željko Cvrtila, za Tportal kazao je kako nije iznenađen krađom i provalom u ured načelnika Službe organiziranog kriminala Željka Dolačkog, u zgradi MUP-a u Heinzelovoj. Cvrtila upozorava na neadekvatno osiguranje te zgrade, kako u ljudstvu, tako i u tehnici. Djelatnici osiguranja noću su uglavnom na ulazu u zgradu; pitanje je prošeću li tu i tamo oko objekta. - Ali nema protuprovalnog alarma ni videonadzora. Ovako nešto bilo je pitanje vremena jer vrlo malo objekata u MUP-u štiti se tehničkom zaštitom - otkriva Cvrtila. - U policijske objekte rijetko se provaljuje jer lopovi, naravno, ipak zaziru od toga. Ali bilo je slučajeva, i krađa iz kancelarija i provala, iako iznimno rijetko - dodaje Cvrtila. Videonadzor je iz davne 1998. i ta je oprema zastarjela, ali vjerojatno još funkcionira. Ni unutarnje osiguranje MUP-ovih objekata nije blistavo, prema Cvrtilim saznanjima. Uredi su, primjerice, često nezaključani. - Sumnjam da bi ijedna organizacijska cjelina u MUP-u mogla proći standardizaciju po ISO 27001 standardu za informacijsku sigurnost. Iako, u kabinetu ministra odnedavno postoji Služba za informacijsku sigurnost. Oni valjda pokušavaju te stvari uvesti, ali mislim da nema previše sluha za to - ocijenio je Cvrtila i kazao kako je uobičajeno da se u sefovima drže veliki iznosi novca i zlato. - To može biti ili dokazni materijal ili materijal za operativne akcije - za otkupnine, operativne troškove i slično. Zlato bi prije bilo dokazni materijal, oduzet u nekom slučaju. Budući da je to dosta novca, onda je i to vjerojatno bilo oduzeto, ali može biti i za operativne troškove. A možda je dio za jedno, dio za drugo - kaže Cvrtila koji smatra da se ovdje radilo o tzv. tipovanoj provali. - To znači da je netko znao. Vrlo je izvjesno da je netko iznutra dao informaciju za to ili eventualno da je onaj kome je to oduzeto - ako je oduzeto - znao točno gdje to jest. Jer to je već moglo biti negdje, ili u centralnom skladištu MUP-a ili predano na sud... Taj materijal se, inače, mora predati odvjetništvu, odnosno sudu, obično u roku od 30 dana. Ne bi netko išao riskirati provalu u policiji ako ne zna što će naći u sefu - zaključio je Cvrtila za Tportal.