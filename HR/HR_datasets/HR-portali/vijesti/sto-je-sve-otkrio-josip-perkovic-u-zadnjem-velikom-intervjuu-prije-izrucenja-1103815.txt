U Münchenu su danas izrečene osuđujuće presude i doživotne kazne Josipu Perkoviću i Zdravku Mustaču zbog pomaganja u ubojstvu hrvatskog emigranta Stjepana Đurekovića. Josip Perković je u vrijeme ubojstva 1983. godine obnašao funkciju čelnika odjela II. Službe državne sigurnosti (SDS) zaduženog za emigraciju. Perković je krajem 2013. godine, prije izručenja Njemačkoj, dao prvi i zadnji veliki intervju za Večernji list, u kojemu je, među ostalim, rekao da je u svojoj istrazi otkrio tko je ubio Đurekovića i naredio ubojstvo, ali da nije njegov zadatak rješavati taj slučaj već samo dokazati da nije sudjelovao u ubojstvu. Rekao je da ga se optužuje na osnovi pisanja beogradskog tiska te da je riječ o običnoj konstrukciji. Perković je rekao da je Đureković emigrirao 23. travnja 1982. godine te da je napustio Zagreb u društvu mlade dame koja ga je automobilom prevezla do Graza. Njegova je supruga podnijela prijavu da je nestao, a u ljeto 1982. po Njemačkoj se počeo predstavljati grupama hrvatskih emigranata kao netko tko kotira visoko u vladi, a nakon toga je najavio izdavanje knjige i tada je postao "sigurnosno zanimljiv". – Na sajmu knjiga u Frankfurtu s knjigama se pojavljuje prvi put. Tada je ostvario izuzetno velik broj kontakata s emigrantima, a među njima i s velikim brojem ljudi koji su u našoj službi ili nekoj od zapadnih obavještajnih službi bili okvalificirani kao potencijalni teroristi ili ljudi iz kruga onih koji se bave terorizmom. Tada nam je upao u oči. Oni su od njega odmah tražili da sufinancira neke njihove aktivnosti jer Đureković se hvalio da ima novca, da želi kupiti brod na kojem bi instalirao jaku radijsku postaju koja bi bila pozicionirana u međunarodnim vodama Jadranskog mora – rekao je Perković u intervjuu. Operativnu obradu Đurekovića, rekao je Perković, započeo je u ljeto 1982. godine Operativni centar Zagreb na Zrinjevcu. – Bila je to operativna akcija kodnog imena „Brk“. Angažiran je veći broj sudionika u policiji, od službe koja je pratila emigraciju pa do sigurnosnih službi u Ini. Napravljen je cjelovit plan rada, koji ja nisam vidio jer je najviše bio povezan s istragama kriminalnih aktivnosti i s Inom. Ja sam prikupljao podatke koji su dolazili iz inozemstva. Sve je predložio Franjo Vogrinec. Moje aktivnosti odobravao je Zdravko Mustač – rekao je Perković. Otkrio je i da je za ubojstvo Đurekovića saznao od Mustača dok je bio na godišnjem odmoru u Valbandonu.  Ovdje možete pročitati cijeli intervju u pet dijelova: 1. Osuđuje me se samo na temelju pisanja beogradskog tiska 2. Volio bih da svi dokazi i svjedočenja budu javno objavljeni  3. Ja sa smrću Đurekovića apsolutno nemam nikakav dodir  4. Ja sam za postupak u Hrvatskoj i njemu ću se prepustiti 5. Nakon 1. općeg sabora HDZ-a osvanuli su naslovi: 'Tko je pustio ustaše u Zagreb'