Foto: Pozega.hr GRADONAČELNIK Požege Vedran Neferović organizirao je druženje s predstavnicima medija na zajedničkom doručku kako bi im se zahvalio na suradnji u protekle četiri godine i naglasio važnost suradnje i informiranja sugrađana o svim događanjima u našem gradu, objavljeno je danas na službenim stranicama Grada Požege. Doručak kod nasilnika  Naime, prigodno druženje novinara i gradonačelnika dogodilo se svega tri dana nakon što je gradonačelnik Neferović fizički nasrnuo na novinara Mladena Mirkovića, da je kolega završio na obradi u bolnici. Šef HDZ-a Andrej Plenković osudio je taj čin te je tražio od Neferovića da se ispriča novinaru, no gradonačelnik Požege to nije napravio.   Nevjerojatno zvuči današnja vijest da su se novinari u tom gradu odazvali pozivu ovog nasilnika kako bi im se uz doručak zahvalio na dosadašnjoj suradnji. Predsjednik HND-a Saša Leković smatra sramotnim to što su se neki novinari umjesto da se solidariziraju s kolegom, odlučili otići na doručak s gradonačelnikom. Novinari ponizili sami sebe  "Nakon što je fizički nasrnuo na novinara, Vedran Neferović ne bi smio više niti dana biti gradonačelnik. Umjesto toga on je jutros pozvao lokalne novinare na druženje uz doručak kako bi im se 'zahvalio na suradnji u protekle četiri godine i naglasio važnost suradnje i informiranja sugrađana o svim događanjima u našem gradu'. Od njegovog cinizma još je sramotnija odluka dijela lokalnih novinara da se odazovu njegovom pozivu i s njim doručkuju umjesto da se solidariziraju sa svojim kolegom, žrtvom gradonačelnikovog fizičkog napada, kojem se Neferović nije niti ispričao. Niti jedan političar ne može poniziti novinara onoliko koliko novinar može poniziti samoga sebe i druge novinare ako nema samopoštovanja", kaže Leković za Index.hr.