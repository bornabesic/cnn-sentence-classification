Foto: Facebook/Rimac Automobili VELIKI tjedan za Rimac Automobile.  Nakon što je u javnost dospjela informacija kako je kineska Camel Group u tvrtku investirala oko 30 milijuna dolara u najuspješniji hrvatski start up vezan uz tehnologiju u New York je stigao obnovljeni Rimac Concept_One. Vodeći američki mediji tako pišu kako je salon automobila u New Yorku ugostio ultra brzi Concept_One, koji je sada još snažniji, ali i još brži. Podsjetimo, snaga mu je sada porasla na 1.224 KS, a ugrađene su i nešto moćnije baterije kapaciteta 90 kWh. Prevedeno, Rimčev bolid sada uhvati 100 km/h za 2,5 sekundi, na 200 km/h je za okruglih 6 sekundi, a 300 km/h postigne za 14 sekundi. Automobil je odnedavno u ponudi Manhattan Motorcarsa, distributera ekskluzivnih automobila.