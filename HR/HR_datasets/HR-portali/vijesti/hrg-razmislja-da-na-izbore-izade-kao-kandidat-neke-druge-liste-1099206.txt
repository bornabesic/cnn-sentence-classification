Odluka većine dubrovačkog HSS-a da napusti tu stranku zbog odluke Glavnog odbora stranke da raskrsti s HDZ-om i ide u predizbornu koaliciju sa SDP-om nije previše uzrujala predsjednika stranke Krešu Beljaka. Proteklih je dana, naime, prvo ostavku na dužnost podnijela predsjednica dubrovačkog HSS-a Silvija Petrlić Saltarić zatraživši ispis iz članstva, a njezin primjer kasnije je slijedila i većina Gradskog odbora stranke uz obrazloženje da sa SDP-om ne dijele iste vrijednosti ni svjetonazor. – Svi koji su živjeli na račun grba HSS-a odlaze po nalogu svojih poslodavaca. Dubrovački HSS davno se počeo urušavati zahvaljujući ovim strukturama koje nas sada napuštaju. Meni je žao Petrlić Saltarić jer je dobila posao u Županiji (kojom upravlja HDZ op. a.) pa je morala podnijeti ostavku u stranci – komentirao nam je Beljak. Vjeruje da će takvih protestnih odlazaka biti još, ali ne u jakim organizacijama koje su odluku o koaliciji podržale. Jedino je upitno što će biti s križevačkom organizacijom u kojoj je bivši šef HSS-a Branko Hrg. – Bitno mi je da mi se javljaju stari članovi, kao i naš bivši predsjednik Zlatko Tomčić i svi pozdravljaju odluku da idemo sa SDP-om jer je to jedina logična odluka. Politika se vodi mozgom, a ne srcem – ističe Beljak. Upitan rezultat HSS-a u drugoj jedinici Bivši predsjednik HSS-a Branko Hrg kaže da je već ranije odlučio da ne želi biti istaknut na listi Narodne koalicije, a slične najave dolaze i od koprivničko-križevačkog župana Darka Korena. – Nitko u županijskoj organizaciji, a nakon toga ni u gradskoj, nije podržao koaliciju sa SDP-om pa je pitanje tko će iz ove naše druge izborne jedinice, koja je za HSS uvijek bila najjača, htjeti biti na listi Narodne koalicije – čudi se Hrg, koji kaže da je zbog svega toga vrlo upitan rezultat HSS-a u drugoj jedinici. Nitko od tamo za sada nije napustio HSS. – Ja sam na pola puta da se aktiviram na ovim izborima, ali kao kandidat na nekoj drugoj listi, a time automatski prestajem biti član HSS-a. Imam ponuda, odlučit ću do drugog tjedna – kaže nam Hrg. Iako nije želio otkriti o kojim je ponudama riječ, za očekivati je da bi mogao ići s HDZ-om, pogotovo kada kaže da očekuje da će i nakon ovih izbora vlast slagati Domoljubna koalicija s Mostom. Pitanje je onda hoće li još tko od HSS-ovaca, i koliko njih, poći za Hrgom. > > 'HSS je pogriješio jer na izbore idu sa SDP-om. Neka im je sa srećom' 