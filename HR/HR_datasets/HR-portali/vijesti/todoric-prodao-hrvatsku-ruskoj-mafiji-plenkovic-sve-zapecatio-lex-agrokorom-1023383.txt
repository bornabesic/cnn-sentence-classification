Ukoliko se dug proda ruskoj mafiji (a tko bi drugi i mogao preuzeti dug prema upropaštenom i opljačkanom koncernu kojeg je sad preuzela naša lopovska država), stvari postaju puno ozbiljnije. Ni mafija, naravno, nije što je bila - zaboravimo filmove sa snagatorima obrijanih glava i kvocijentom inteligencije trideset i sitno - ovo su našim opisima nedostižni krugovi bogatih poslovnih ljudi, različitih legalnih i ilegalnih izvedenica KGB-a, FSB-a... To su mafijaši novog kova... Osvrt 7Dnevno na nedavnu izjavu potpredsjednika ruske Sberbank, Maksima Poletayeva, kako s obzirom na donošenje zakona popularno nazvanog lex Agrokor, postoji mogućnost da ta banka proda svoja potraživanja prema Agrokoru, o čemu već pregovara s mogućim klijentima, imao je rijetko viđenu čitanost koja obvezuje na daljnje istraživanje ove teme. Tim prije što ništa nije riješeno – sve je i dalje mutno, a svakodnevno medijsko pokazivanje simpatične Ramljakove njuške i emitiranje Plenkovićevih umirujućih izjava, i to još kada mu Vlada visi zbog istog tog Agrokora, sasvim sigurno nije ono što se zove transparentno poslovanje, a još manje transparentno vladanje državom u demokraciji. Koji se vrag tu događa i je li nas Todorić stvarno prodao ruskoj mafiji? Mafijaši novog kova Ukoliko se dug proda ruskoj mafiji (a tko bi drugi i mogao preuzeti dug prema upropaštenom i opljačkanom koncernu kojeg je sad preuzela naša lopovska država), stvari postaju puno ozbiljnije. Ni mafija, naravno, nije što je bila – zaboravimo filmove sa snagatorima obrijanih glava i kvocijentom inteligencije trideset i sitno – ovo su našim opisima nedostižni krugovi bogatih poslovnih ljudi, različitih legalnih i ilegalnih izvedenica KGB-a, FSB-a i ostalih, za koje ne znamo ni kako su se zvali i nama potpuno nejasnih veza s onim što se zove ruska država ili Putinov feud, kako vam drago. To su mafijaši novog kova. Mogu Moskovljani i ostali svaki dan trubiti na trgovima da hoće demokraciju, majčica Rusija je čista, nepatvorena moć koja doseže svakog tipa koji joj je nešto kriv, ma u koju se mišju rupu sakrio, a kamoli u Hrvatsku. Mi imamo Hrvatsku, a oni imaju mafiju koja se bavi naplatom i ovakvih dugova. I nije im prvi put. Rade to veoma često i kreću se financijskim krugovima, osvajajući komadiće Europe za rusku domovinu, ne topovima i ostalom artiljerijom – nego novcem. Ako već odete malo na crnogorsko primorje voziti se uz obalu, pa vam nije jasno zašto stalno vidite ulične panoe na ruskom jeziku (gdje sam ja to?), pitajte malo Engleze čime su sve zavladali Rusi u ponosnoj domovini Shakespearea… Tako je, na primjer, u jednoj od sočnih priča čiji scenarij govori o vještini tih dečkih nove mafije brojki, ugovora i dionica (ali može i koji metak), Vladimir Antonov, bivši zaposlenik Sberbanke, kupio 49 posto dionica Akadmechembank koja je tada bila na rubu bankrota. Prema informacijama britanskog Ministarstva unutarnjih poslova, javno dostupnim, Vladimir je i bivši član KGB-a. Velika stvar, to je i car Vladimir, pa to i nije neka tajna. No, ne lezi vraže, sposobni Vladimir Antonov je preuzeo funkciju potpredsjednika Akadmechembanka, nakon čega banka doživljava pravi poslovni procvat pranjem novca kriminalnog podzemlja. Neovisno o tome, Antonov je uspio izbjeći nevolje prije nego što je počeo poslovati s Ruskim željeznicama, njihovoj inačici našeg HŽ-a. Tako je nagovorio Ruske željeznice da deponiraju 660 milijuna dolara u njegovu banku. Nakon što je taj posao realiziran, odlučio je promijeniti naziv banke u – Converse Moscow. Kako je potpredsjednik Centralne banke Rusije, Andrew Kozlov, odbio prihvatiti tu banku u depozitni sustav osiguranja, Antonov je tada smislio plan kako da zaobiđe odluku Kozlova, transferom svoje banke Peteru Chuvilinu i Germanu Gorbuntsovu, koji su posjedovali potrebna odobrenja. Akadechembank je tako preimenovana u Capital Commercialbank i ta banka je prihvaćenja u depozitni sustav osiguranja. Preživio šest metaka Sve se činilo idealnim dok Ruske željeznice nisu zatražile povrat svog depozita, tada vrijednog već milijardu dolara. Iako je u međuvremenu izgradio bankarsko carstvo preuzimanjem većeg broja britanskih i baltičkih banaka, Antonov je odbio vratiti depozit, što je dovelo do pokušaja atentata na njega i njegovu obitelj. Njegov partner, German Gorbuntsov, ustrijeljen je sa šest metaka, pet u trbuh, jedan u prsa, ali je nekim čudom preživio. Nakon toga, Ruskim željeznicama je isplaćeno milijardu dolara, a Antonov je pobjegao iz Rusije u Englesku. (Koga zanima cijela sočna priča može je potražiti na https://thefinanser.com/2012/11/how-the-russian-mafia-use-the-banking-system-including-britains.html/). To je teška materija, nije uvijek lako pohvatati konce tko je država, tko je partija, a tko je mafija – bit će da je to dosta ispremiješano, a očito se tu i tamo i zapuca. Strani mediji i novinske agencije s velikim interesom prate krizu u Agrokoru, a izjava potpredsjednika Poletayeva je obišla cijeli svijet, dok se u Hrvatskoj malo tko zbog toga uzbuđuje. Još je važnije o koliko je novca tu riječ. Naši mediji nerijetko ignoriraju iznos ukupnog duga prema Sberbanku. Radi se o 1,1 milijarde eura i odgovornost za ovu situaciju imaju svi političari koji su bili na vlasti u vrijeme kada su uzimani zajmovi od Rusa, počevši s vladom Zorana Milanovića. (Oglasio se i Reuter, navodeći o kojem se iznosu radi na više izvora, a jedan je ovdje:http://www.reuters.com/article/croatia-agrokor-sberbank-idUSL8N1HX5KJ). Radioaktivni otrov Naravno, iznosu od 1,1 milijarde eura, moraju se dodati kamate i penali zbog pokušaja prijevare, što se vidi i iz slučaja Vladimira Antonova. O tome s kolikim oprezom i strahom se u drugim državama prilazi suradnji sa Sberbankom, svjedoči i skandal koji je potresao Ameriku i posljedično umanjio šanse Hillary Clinton da postane predsjednica. Tony Podesta, ugledni i poznati lobist demokrata, a ujedno i suradnik Hillary Clinton, našao se u centru afere Panama Papers, kada je otkriveno da ga je za lobiranje plaćao i Sberbank. Američke obavještajne agencije su utvrdile kako Sberbank, koji je u vlasništvu Rusije, ima bliske veze s ruskim organiziranim kriminalom, odnosno ruskom mafijom. Zbog toga se veza između Modesto grupe (tvrtke Tonyja Podeste) i Sberbanka tretirala kao povreda nacionalne sigurnosti. (o svemu više na http://observer.com/2016/04/panama-papers-reveal-clintons-kremlin-connection/) I dok se saga oko „panamskih papira“ može promatrati i kroz složene geopolitičke odnose i podjele, ostaje činjenica kako Sberbank predstavlja današnju Rusiju u kojoj svakako postoji i jaka ruska mafija. Samo ta mafija, za razliku od Hrvatske, nema vlast nad državom, nego je nadopunjava, odnosno djeluje za njen interes kada pregovori propadnu, a upravo se to dogodilo s Todorićem i Agrokorom. Prodaja duga trećoj strani može značiti samo jednu stvar – odricanje od odgovornosti nad načinom naplate. Stvari znaju s tim društvom biti jako gadne. Kad se 1. studenoga 2006., Aleksandar Litvinjenko, bivši pripadnik sovjetskih i ruskih tajnih službi naglo razbolio, te umro u jednoj londonskoj bolnici nakon tri tjedna, mediji su prenijeli navode službene istrage da je, vjerojatno, otrovan radioaktivnim izotopom polonijem 210, koji mu je ubačen u čaj. Njegovu agoniju i smrt budno je pratilo oko javnosti, iz dva razloga. Prvi je izgledna upletenost Kremlja i time opravdanost Litvinjenkovih optužbi, te povezanost njegova slučaja s ostalim disidentskim likvidacijama, osobito novinarke Ane Politkovske. Drugi je razlog – način na koji je Litvinjenko likvidiran, odnosno radioaktivnost i ugroženost svih koji su bili u kontaktu sa žrtvom. Stoga je pokrenuta opsežna istraga koja je britanske agente dovela u Moskvu, no ondje nisu naišli na suradnju. Prije smrti, Aleksandar Litvinjenko je govorio o vezi između hrvatskog državljanina i jednog od šefova ruske mafije, Semiona Mogiljevicha i Vladimira Putina, koja, navodno, traje još od devedesetih godina prošlog stoljeća. Navodno je, danas pokojni Ferdinand Jukić, dok je vladao Badelom, prevario jednu državnu rusku tvrtku za nekoliko desetaka milijuna tadašnjih maraka. Konkretno se radilo o neplaćanju sirovine etilnog alkohola. Svjedoci iz tog vremena govore kako su se tada pred zagrebačkim Badelom parkirala četiri audija, a iz svakoga su izašla po trojica krupnih muškaraca, poprilično opasnog izgleda. Jukić je tada zarobljen u vlastitom uredu i imao je doslovno pola sata vratiti novac, što je nekako i uspio. Sasvim sigurno, Agrokor se ne može promatrati jednako, ali je i ova (ne)zgoda dobar primjer simbioze ruskih ekonomskih krugova i organiziranog kriminala. O vezama ruske države i organiziranog kriminala pisali su mnogi, među njima i Deutsche Welle.(http://www.dw.com/en/eastern-european-mafia-is-well-connected-in-the-west-says-leading-expert/a-5359844 Klasično drukanje Izgledno je da su svega toga, ako ne u svim pojedinim detaljima, ali svakako u cjelini, svjesni oni u Hrvatskoj koji su za to i odgovorni – od Zorana Milanovića do Andreja Plenkovića i nema sumnje da je izjava potpredsjednika Sberbanka, njima izazvala osjećaj nelagode, pa i straha. Ipak, oni se, valjda, nadaju kako se odgovornost za dug može jednostavno raspršiti na veći broj ljudi, a bave se i klasičnim drukanjem, odnosno prebacivanjem odgovornosti s jednih na druge. Tako je Martina Dalić već izjavila kako je Todorić uzimao zajmove od ruskih banaka za vrijeme vlade Zorana Milanovića, što je točno, samo je tada ona, kao i cijeli HDZ, o tome šutjela… Prava istina je da se ovakav scenarij mogao i morao predvidjeti, ali nikoga očito nije bilo briga što je Hrvatska sa svakim novim zajmom postajala sve veći dužnik Rusiji. Uostalom, ne radi se tu samo o Sberbanku, nego i o drugim ruskim bankama, poput VTB banke, te raznim poznatim i nepoznatim kreditorima. U pitanju su milijarde eura koje će se naplatiti milom ili silom… Rusi s pravom drže Ivicu Todorića za najodgovorniju osobu ovog poslovnog fijaska i ako mu država ne zaplijeni imovinu, učinit će to Rusi. Todorićeva bahatost i ignorancija mogle bi sasvim realno rezultirati i reperkusijama, koje uključuju i brutalno nasilje. S druge pak strane, još je vjerojatnije kako će svi akteri ove prijevare najveće banke najopasnije države svijeta, kada su nađu leđima uza zid, ipak vratiti novac i to s debelim kamatama. Problem je samo u tome što – novca nema. Agrokor, koji je do sada sa čak 15 posto sudjelovao u nacionalnom BDP-u, doslovno je na koljenima. Mnogi dobavljači su mu otkazali, police su poluprazne, a kupci većinom izbjegavaju Konzum u širokom luku. Famozni lex Agrokor, koji je donijela vladajuća većina, stavlja Sberbank na sam kraj dugog reda vjerovnika. Hrvatska je tako postala talac vlastitih političkih elita i tu ne treba praviti velike razlike. Svi su oni bili veoma dobro upoznati s opasnostima uzimanja ruskih zajmova, ali im je bilo važnije da se zapošljavaju u Agrokoru, te štite i pokrivaju svog sponzora Todorića (što i dalje čine), što je dulje moguće. Takvim razmišljanjem doveli su naše gospodarstvo do kolapsa i još nam navukli opravdano bijesne Ruse za vrat. Može se reći da je Ivica Todorić prodao Hrvatsku ruskoj mafiji. Ono što na prvi pogled zvuči kao filmski scenarij, pretvoreno je u notornu činjenicu svjesnim obmanjivanjem ruskih bankara, besramnim laganjem i skrivanjem stvarnog financijskog stanja. Vrhunac nekorektnog poslovnog odnosa je donošenje zakona kojim se, de facto, pokušava spriječiti Ruse od naplate njihovih stvarnih potraživanja. Plenković je cijeli lopovluk zapečatio. U tome veliku krivnju snosi i Zdravko Marić… Epilog svega bit će rasprodaja zdravih tvrtki iz koncerna Agrokor, dakle nositelja domaćeg gospodarstva. Ako se previše bude otezalo s plaćanjem duga Rusima, Ivici Todoriću, pa i pripadnicima političke elite, uključujući i samog premijera Andreja Plenkovića, nitko ne može jamčiti sigurnost. Prema Rusima se naš premijer ponaša kao suučesnik u prijevari, a ne kao ozbiljan državnik. Da nije tako, Todorić bi već odavno bio uhićen, a sva njegova sredstva zaplijenjena. Umjesto toga, saborska većina je donijela lex Agrokor koji ga štiti i amnestira od svake kaznene i imovinske odgovornosti. Blago nama! Što ćemo učiniti kada se Rusi dođu naplatiti? Mi love nemamo. Najbolje da odmah zajauknemo: Izvinjite druzja, u nas denjgi njet! Doduše, kao i oni, vrlo dobro znamo tko je ima… 