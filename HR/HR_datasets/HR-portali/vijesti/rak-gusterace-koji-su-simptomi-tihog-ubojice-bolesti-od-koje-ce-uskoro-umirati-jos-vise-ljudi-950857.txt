Foto: 123rf  RAK GUŠTERAČE u idućem će desetljeću postati četvrta smrtonosna bolest u Velikoj Britaniji i prestići broj smrti od raka dojke, upozoravaju iz udruge s istim imenom na području Velike Britanije, prenosi Independent koji dodaje kako je najveći problem kod te bolesti taj što se ne otkrije dovoljno rano jer su simptomi dosta nejasni u početku.  Upravo zato udruga upozorava kako će do 2026. godine, svake godine od te bolesti umirati 11279 osoba, što je povećanje od 28 posto u odnosu na 2014. godinu.   Jedino što osobi koja oboli od raka gušterače može spasiti život je operacija koja će ukloniti tumor. No, u 92 posto slučajeva rak se otkrije kada je prekasno za operaciju. Spomenimo, osim loše dijagnostike, uzroci porasta u broju obolijevanja i smrti od raka gušterače su porast pretilosti i dijabetesa.  Independent prenosi kako se simptomi tog "tihog ubojice" mogu pojaviti ali i nestati nakon toga.  Ovo su najčešći simptomi  Žutica Svi koji dobiju žuticu obavezno moraju napraviti sve pretrage kako bi isključili rak gušterače! Uz žuticu, ljudi često osjećaju svrbež, imaju svijetlu stolicu i tamnu mokraću. Navedeni simptomi mogu se pojaviti i u slučaju nekih drugih bolesti, koje nisu smrtonosne, no preporuča se svima starijima od 40 godina da naprave sve pretrage kako bi isključili rak gušterače.  Bol u trbuhu  Gušterača je velika žlijezda "zakopana" duboko u tijelu pa je česti simptom raka i bol u trbuhu koji se može širiti u leđa. Bol se pritom pojčava kada osoba legne ili nakon jela.  Neobjašnjiv gubitak težine i apetita  Gubljenje težine može biti također znak raka, iako se isto može pripisati i stresu ili nekim drugim bolestima.  Loša probava  Također jedan od simptoma, no toliko ljudi ima problema s probavom da zapravo na temelju toga liječnici rijetko posumnjaju na rak gušterače.  Promjene u radu crijeva  Rak gušterače utječe na probavu pa može doći do izlučivanja masti iz hrane u velikim količinama koja se ne može razgraditi. Stolica postaje svijetla, masna s vrlo odvratnim mirisom. Proljev i zatvor također mogu biti znaci raka.  Teškoće s gutanjem  Ovo je još jedan simptom koji može biti uzrokovan drugim zdravstvenim problemima. No, i oboljeli od raka gušterače često imaju problema s gutanjem, kašljem, imaju osjećaj gušenja ili osjećaj kao da im je hrana ostala u grlu.  Mučnina  Osoba oboljela od raka može povraćati i osjećati mučnine.  Nedavno dijagnosticiran dijabetes  U slučaju dijabetesa, preporuča se da svi stariji od 60 godina koji su izgubili na težini da naprave pretrage koje mogu otkriti rak gušterače. Pankreatitis  Iako Independent to ne navodi, jedan od simptoma raka gušterače može biti i upala ili infekcija gušterače.