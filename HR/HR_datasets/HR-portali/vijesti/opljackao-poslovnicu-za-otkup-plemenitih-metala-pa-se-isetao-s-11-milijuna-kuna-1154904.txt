Desetak minuta trebalo je razbojniku da obavi ‘posao života’ na jedanaestom katu Eurotowera – najvišeg zagrebačkog nebodera iz kojeg je u srijedu oko 13 sati išetao bogatiji za 1,1 milijun kuna. Te poprilične količine novca domogao se pljačkom koju je naoružan pištoljem počinio nad 27-godišnjom zaposlenicom tvrtke za otkup plemenitih metala Moro&Kunst. Nije bio maskiran Ono što ovu pljačku čini jednom od neobičnijih koje su se u Zagrebu, ali i Hrvatskoj, dogodile u posljednjih nekoliko godina upravo je lokacija na kojoj se sve odigralo. Za ulazak u urede koji se nalaze u Eurotoweru potrebno je najprije proći pokraj recepcije koja se nalazi u prizemlju. Tamo će vas službenica pitati kamo idete te vas tek nakon provjere pustiti da prođete do lifta. Tako je sasvim sigurno da je i pljačkaš – muškarac srednje građe u četrdesetim godinama – morao proći tu provjeru, osim ako nije zaposlenik u istom neboderu. Potom je bez ikakve maske na licu ušetao u prostorije Moro&Kunsta. Odmah je izvadio pištolj i zatim naredio zaposlenici da mu da sav novac i nakit iz ureda, a u jednom trenutku došlo je i do naguravanja između njih. Zaposlenica u šoku Sve se odigralo u samo nekoliko minuta, nakon čega je pljačkaš smireno izašao iz ureda, pozvao lift i išetao iz nebodera. Neupadljivo je prošetao pokraj mnoštva ljudi koji su u to vrijeme stajali pred Eurotowerom ili sjedili u restoranu koji se nalazi u prizemlju odmah do ulaza, a koji je u tom trenutku bio prepun. – Vidjeli smo dva policijska automobila i vozilo hitne pomoći koji su se parkirali pred ulaz u neboder. Hitna je otišla nakon pola sata, a policija se zadržala nešto dulje, ali nismo znali što se događa – kratko nam je kazao jedan od konobara u restoranu. Zaposlenik opljačkane tvrtke potvrdio je kako je hitna bila tu zbog pružanja pomoći njegovoj kolegici koja je bila u šoku, ali nije ozlijeđena. Podsjetimo, u utorak su trojica razbojnika u Zagrebu presrela kombi za prijevoz novca i ukrala nešto više od milijun kuna. Nedavno je u Zagrebu opljačkana i poslovnica Hrvatske pošte u Zagrebu, a nekoliko dana prije na meti razbojnika našla se i pošta u Ozaljskoj ulici na zagrebačkoj Trešnjevci. Poslovnica je orobljena pola sata prije podneva, što je vrijeme kada je inače ta prometna ulica puna prolaznika. U pljački nitko nije ozlijeđen, a razbojnik je s plijenom uspio pobjeći i to uz pomoć “kolege” koji ga je čekao na motoru. Policija je pred poštu “doletjela” samo nekoliko minuta nakon prepada i to čak s tri vozila, što i ne čudi s obzirom na to da je policijska postaja smještena tek tristotinjak metara od pošte. Česte pljačke Nekoliko dana prije toga poslovnica Hrvatske pošte opljačkana je i na Markuševcu. Prije nepunih mjesec dana, kod zagrebačkog Cvjetnog trga, usred dana opljačkana je i poslovnica OTP banke u Preobraženskoj ulici. Razbojnik je ubrzo priveden, a kako je izvijestila policija, muškarca su zatekli u banci, gdje su ga i priveli. Krajem prošle godine u istom danu opljačkane su i dvije poslovnice Hrvatske pošte, jedna u zagrebačkom naselju Podsused, druga u Voltinom. >>Filmska pljačka u Zagrebu: Prebio zaštitara 'Sokola' i pobjegao sa 60.000 kuna >>VIDEO Umirovljenik u pljački banke: Dajte sve pare, imam bombu! >>Hrabri kontrolor parkiranja suprotstavio se razbojnicima >> Presreli kombi za prijevoz novca i pobjegli s milijun kuna plijena >> Lopovi su u 918 razbojstava u 2016. 'zaradili' 12,1 milijun kuna 