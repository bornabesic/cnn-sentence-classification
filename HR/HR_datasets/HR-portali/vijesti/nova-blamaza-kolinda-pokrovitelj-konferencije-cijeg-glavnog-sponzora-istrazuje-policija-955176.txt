Foto: Hina, Index  PREDSJEDNICA Kolinda Grabar Kitarović preuzela je pokroviteljstvo nad Kongresom poduzetnica jugoistočne Europe, koji se danas održava u Zagrebu, a čiji glavni sponzor je tvrtka OneCoin, za koju je više zemalja EU izdalo upozorenje da bi se moglo raditi o prevarantima.  Organizator Kongresa koji se danas održava na Zagrebačkom velesajmu su Virtualni poduzetnički centar i Grad Zagreb, a pokrovitelji su predsjednica RH Kolinda Grabar Kitarović i potpredsjednica Vlade i ministrica gospodarstva, poduzetništva i obrta Martina Dalić koje će prema najavama i govoriti na kongresu. Kolinda pokrovitelj, a sumnjiva firma iz Bugarske sponzor  Generalni sponzor je OneCoin iz Bugarske koji se predstavljaju kao "najbržerastuća kriptovaluta na svijetu", no Hrvatska narodna banka izdala je jučer upozorenje koje upozorava na njihove sumnjive aktivnosti, i poziva građane na oprez.  "S obzirom na to da su na području Republike Hrvatske uočene aktivnosti oglašavanja i prodaje OneCoina koji je prikazan kao virtualna odnosno kriptovaluta, Hrvatska narodna banka smatra potrebnim upozoriti javnost na neke činjenice i moguće rizike koji proizlaze iz tog proizvoda:  OneCoin nije elektronički novac u skladu s definicijom iz Zakona o elektroničkom novcu niti je platna usluga prema Zakonu o platnom prometu.  Poslovne subjekte koji izdaju tu vrstu proizvoda i njome trguju nije licencirala Hrvatska narodna banka niti je njihovo poslovanje pod nadzorom HNB-a.  Novčana sredstva uložena u navedeni proizvod nisu zaštićena sustavom osiguranja depozita i osobe koje se odluče na takav oblik ulaganja u cijelosti snose rizik gubitka uloženog", navodi se u upozorenju HNB-a.  U Velikoj Britaniji pod istragom policije  Na njihove aktivnosti upozorava i više nadležnih tijela zemalja Europske unije.  "Nadležno tijelo iz Velike Britanije (The Financial Conduct Authority, FCA) upozorava na činjenicu da je OneCoin pod istragom policije, nadležno tijelo iz Belgije (The Financial Services and Markets Authority, FSMA) napominje da nije licenciralo osobe i institucije povezane s izdavanjem i reklamiranjem OneCoina, a mađarska središnja banka (Magyar Nemzeti Bank, MNB) ističe mogućnost da se u ovom slučaju radi o tzv. piramidalnoj shemi te skreće pozornost na moguće rizike koji proizlaze iz navedene činjenice.  Građanima stoga savjetujemo da spomenute informacije uzmu u obzir i kod odlučivanja o proizvodu OneCoin postupaju vrlo oprezno", upozoravaju iz HNB-a.