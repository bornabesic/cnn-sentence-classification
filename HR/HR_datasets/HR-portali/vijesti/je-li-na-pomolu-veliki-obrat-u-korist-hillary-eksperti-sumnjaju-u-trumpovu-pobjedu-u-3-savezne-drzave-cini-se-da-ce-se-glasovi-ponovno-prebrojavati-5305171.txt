Bivša kandidatkinja Zelene stranke za američku predsjednicu Jill Stein tvrdi da je prikupila dovoljno novca kako bi se financiralo ponovljeno prebrojavanje glasova na predsjedničkim izborima u saveznoj državi Wisconsin, piše BBC. Steinin zahtjev za novim prebrojavanjem stiže nakon što su dva izborna stručnjaka sugerirala da glasove u toj saveznoj državi treba ponovno prebrojati zbog male razlike s kojom je republikanac Donald Trump pobijedio demokratsku protukandidatkinju Hillary Clinton. Stručnjaci su rekli da nema indikacija da je Trump pobijedio uz pomoć hakiranja, međutim jedan član izbornog povjerenstva Wisconsina tvrdi da se ta država priprema za ponovno brojanje glasova. U utorak je, naime, časopis New York prvi izvijestio da je skupina stručnjaka, predvođena odvjetnikom Johnom Bonifazom i direktorom Centra za računalnu sigurnost i društvo pri Sveučilištu u Michiganu J. Alexom Haldermanom, kontaktirala stožer Hillary Clinton te da je vodećim ljudima stožera sugerirala da zatraže ponovno brojanje glasova u Wisconsinu, Pennsylvaniji i Michiganu, državama u kojima je Trump pobijedio s relativno malom razlikom. Halderman je u objavi na Mediumu ponovno izrazio sumnje u sigurnost strojeva za glasanje bez papira. Halderman je dodao da hakeri 'vjerojatno nisu' zaslužni za razliku u rezultatima izbora u tim trima državama u odnosu na predizborne ankete. Svaka savezna država ima rok do kada se može zatražiti prebrojavanje glasova i taj rok u Wisconsinu je petak 25. studenog. Rok za Pennsylvaniju je ponedjeljak (28. studeni), dok je za Michigan rok srijeda (30. studeni). Stein je na svojoj stranici napisala da je ponovno prebrojavanje potrebno kako bi se 'pokazalo koliko je sustav američkih izbora nepouzdan'. Stein je do srijede navečer prikupila više od 2,5 milijuna dolara, dovoljno da bi se glasovi u Wisconsinu ponovno prebrojali. Procjenjuje se da bi sedam milijuna dolara bilo potrebno da se glasovi ponovno prebroje u sve tri države. Jim Young / REUTERS Jill Stein   Mediji u Wisconsinu javljaju da je prema neslužbenim rezultatima Trump u toj državi pobijedio za samo 27 tisuća glasova. Demokrati su u Wisconsinu pobijedili na sedam prethodnih predsjedničkih izbora za redom. Eventualna pobjeda Clinton u Wisconsinu ne bi promijenila konačni ishod izbora, međutim, ako bi se ispostavilo da je pobijedila i u Pennsylvaniji i u Michiganu, tada bi ona dobila većinu u elektorskom zboru i postala bi predsjednicom. Šef izbornog povjerenstva Wisconsina Michael Haas rekao je za novine The Wisconsin State Journal da 'nema razloga sumnjati u ispravnost izbornog procesa', ali da se povjerenstvo priprema za ponovno brojanje. Spomenuti list navodi da bi ponovno brojanje bio potez 'bez presedana'. Donald Trump namjeru Jill Stein nije komentirao, a Hillary Clinton i Demokratska stranka nisu formalno zatražili ponovno brojanje glasova.