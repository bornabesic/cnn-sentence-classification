Na tri jahte, u ljeto 2006., Ante Todorić, njegovi prijatelji i kumovi plovili su Jadranom. Snimke otkrivaju poseban luksuz kojim su bili okruženi. Ni cijena baš nije mala: samo za gorivo za tri broda potrošili su, kažu upućeni, najmanje 200.000 kuna. Ta snimka ljetovanja Todorićevih, njihovih prijatelja i kumova pojavila se na javno dostupnoj internetskoj stranici. Traje nešto više od 15 minuta i daje dosad nezabilježen uvid u privatni svijet koji su tako pozorno čuvali od vanjskog svijeta. U jednom trenutku Todorićev stariji sin Ante ushićeno kaže da je krstarenje savršeni spoj Konzuma i Jadrana. I zaista prizori s njihovih krstarenja prosječnim građanima Hrvatske izgledaju fascinantno: skupe jahte, sa svim mogućim luksuzom, propinju se na jadranskim valovima. Veseli Todorići i njihovi kumovi te prijatelji dobro se zabavljaju. Jede se i pije. Ničega ne fali dok mala flotila plovi srednjim Jadranom. Na snimkama se često čuje Ante Todorić. On zabavlja društvo, snima suprugu i djecu. Upravlja jahtom. Nije ništa manje angažiran njegov kum Ivica Crnjac. Bivši financijski direktor Agrokora najbliži je prijatelj starijeg Todorićeva sina. Često je u kadru, pogotovo dok se jede. Društvo na jahtama aktivno provodi vrijeme. Zavlače se u morske špilje, uživaju u uvalama s poznatim restoranima. Ukratko, guštaju. Dio snimke pokazuje i let korporacijskim helikopterom. Do otoka Smokvica, koji je dugo godina bio u vlasništvu Ivice Todorića. Sad ga je država vratila u svoje vlasništvo. Sa Smokvice helikopter leti preko Jadrana do Opatije. Do druge obiteljske vile. One u Medveji, s karakterističnom krovom koji je prepoznatljiv svima. Tamo su stariji članovi obitelji, koji očito mirnije provode ljetni odmor. Njihov je tempo sporiji, vila je okružena morem i uživa se. U svemu. Na snimkama nema mlađeg Todorićeva sina. Stariji brat i njegovi prijatelji možda nisu to ljeto bili njegovo omiljeno društvo. U flotili koja je plovila Jadranom najviše se isticala “Jana”. Jahta koja vrijedi više od tri milijuna eura, s prepoznatljivim plavim trupom i srebrnim natpisom na krmi bila je simbol uspjeha Todorića i njegovih tvrtki. Sad se prodaje da bi se namirili dugovi. Druge jahte su nešto manje, ali ne zaostaju previše za “Janom”. Na jednoj od njih je kum Ante Todorića. Ivica Crnjac voli se snimati i govoriti u kameru. I komentirati što se zbiva okolo. Na jahtama su i skiperi koji se bave navigacijom i rade kao mornari kako bi gosti mogli uživati u godišnjem odmoru. Posjećuju se restorani, puno se jede. Pravi ljetni hedonizam koji jasno pokazuje o kojoj je klasi ljudi riječ. U tih tjedan dana krstarenja Todorići, kumovi i prijatelji prošli su cijeli Jadran. Todorići su se znali dobro zabaviti na svojim jadranskim krstarenjima. I sve to snimiti. Za uspomenu. U jednoj od uvala mlađi Todorić i njegov prijatelj uskočili su u brze gumenjake i show je počeo. Krenuli su, onako junački, ludovati po uvali, gdje je bilo i drugih jahti. Uz navijanje ekipe. No stvari znaju izmaknuti kontroli, pa je Todorić udario u drugi gumenjak i umalo “pomeo” prijatelja. “Uh, dobro je prošao”, kaže nepoznati glas na snimci. Inače, vidi se da je stariji sin Ivice Todorić te godine Jadranom krstario na tri jahte. U konvoju. Skromna procjena stručnjaka kaže da ih je samo gorivo stajalo više od 200.000 kuna. Osim jahti, na ljetovanju je korišten helikopter, koji je sad na prodaji. Uobičajena ruta je bila Zagreb - Smokvica te dalje do vile u Medveji kraj Opatije.  >>> Nepoznato o obitelji Todorić, njihovom načinu života, imovini, istrazi Državnog odvjetništva možete u iduća četiri dana pročitati u 24sata i posebnom prilogu politčkog tjednika Express koji je na kioscima već sutra...