Foto: Screenshot Youtube PREMIJER Andrej Plenković primio je muftiju dr. Aziza ef. Hasanovića, predsjednika Mešihata Islamske zajednice u RH, iskazavši zadovoljstvo odnosima između hrvatske države i Islamske zajednice, a model uređenja tih odnosa ocijenio je kao primjer ostalim europskim državama.  "Predsjednik Vlade Andrej Plenković iskazao je zadovoljstvo dosegnutim standardima uređenja odnosa između Republike Hrvatske i Islamske zajednice u Hrvatskoj. Posebno je naglasio uspješnu provedbu Ugovora o pitanjima od zajedničkog interesa. Hrvatski model uređenja odnosa države i Islamske zajednice ocjenjuje se kao primjer ostalim državama na području Europe", navodi Plenković, čiju izjavu u priopćenju prenose iz Banskih dvora.  Hrvatska je primjer zajedničkog života  Muftija Hasanović predstavio je rad Islamske zajednice u Hrvatskoj, označivši RH kao primjer zajedničkog života, a ne samo suživota, te primjer uključenosti pripadnika islamske zajednice u društvo.  "Kultura dijaloga i tolerancije koju je uveo predsjednik Vlade jamstvo je da će se pitanja u društvu rješavati dogovorom", naglasio je te dao punu potporu radu Vlade, stoji u priopćenju.  Razgovaralo se i o aktualnoj migrantskoj krizi te o situaciji u Bosni i Hercegovini, pri čemu je premijer Plenković još jednom dao čvrstu potporu europskom putu BiH, a muftija Hasanović  izrazio je zadovoljstvo takvim pristupom Vlade i odabirom BiH za prvi službeni vanjskopolitički posjet hrvatskog premijera.   Gotovo 63,000 vjernika Islamske zajednice  U Vladinu priopćenju stoji i kako je u Hrvatskoj, prema zadnjem popisu stanovništva iz 2011., 62.977 vjernika Islamske zajednice, koja je javna i samostalna vjerska organizacija građana koji slobodno ispovijedaju islam, temeljeći svoju autonomnost na Zakonu o priznavanju islamske vjeroispovijesti u kraljevinama Hrvatskoj i Slavoniji od 27. travnja 1916. godine.  Sastanku su nazočili i potpredsjednik Vlade i ministar vanjskih i europskih poslova Davor Ivo Stier, predstojnik Ureda predsjednika Vlade Davor Božinović i Šime Jerčić, ravnatelj Ureda Komisije za odnose s vjerskim zajednicama.