Uz Bosnu i Hercegovinu na razmjeni svjetskih agencijskih vijesti najčešće se spominje Milorad Dodik, predsjednik Republike Srpske. Brojni su strani dužnosnici ocijenili kako je organiziranjem referenduma o Danu toga entiteta, čime je prkosio odluci Ustavnog suda, prešao crvenu liniju. No, Dodik je samo tjedan dana kasnije prošao još jednu liniju. Potukao je srpsku konkurenciju na izborima i nikada nije bio politički moćniji. Njegov kandidat pobijedio je i u Srebrenici, zbog čega su brojne bošnjačke stranke i udruge počele s međusobnim optuživanjima, ali i pokrenule mehanizme za ponovno organiziranje izbora. Dodik povezuje zbivanja u Srebrenici i nasilje u Stocu te podržava inicijative da Hrvati dobiju vlastitu federalnu jedinicu u zemlji. Kao da, gospodine Dodik, nisu gotovi ni ovi lokalni izbori na kojima su brojni očekivali vaš pad. Traži se ponovno brojenje glasova za Srebrenicu, nasilje u Stolcu. Kako na to gledate?! To je politika koja je izgubila na izborima, barem ovdje u Republici Srpskoj. To je politika Srpske demokratske stranke (SDS) zajedno sa Strankom demokratske akcije (SDA) koja je bila motivirana time da SDS mene napada, a da im SDA osigura logistiku kako bi preko Tužiteljstva BiH pokušali mene procesuirati. I ta je politika izgubila na svim mjestima koji su za njih zanimljiva. SDS je izgubio na mnogim mjestima, a SDA-u je bila najvažnija Srebrenica. Što vam govori činjenica da su Bošnjaci glasovali za vas u Žepi, susjednom malome mjestu koje je također uz Srebrenicu teško stradalo u ratu, ako je već SDA i bošnjačka politika protiv vas? Bošnjaci su zloporabljeni od političkog Sarajeva u Republici Srpskoj. Oni im samo trebaju kada su izbori i kada se promoviraju određene nacionalne teme pa se Bošnjake pokušava iskoristiti kao remetilački čimbenik. Mi smo tim ljudima rješavali realne probleme. Žepa pripada općini Rogatica i tome mjestu izgradili smo asfaltni put od 11 kilometara koji je konačno povezao naselje u kojemu žive Bošnjaci s magistralnim putevima. Vjerojatno je njihovo glasovanje za nas odgovor neke ljudskosti. I mi želimo sa svim Bošnjacima razgovarati i rješavati te probleme. No kada se umiješa SDA i Islamska zajednica, odmah se manipulira s Bošnjacima i ne prolaze ni racionalne stvari. Na jednak način surađujemo i s Hrvatima i sa svim građanima u RS-u. Hoće li se izbori ponoviti u Srebrenici? Ne! Zašto neće? Za to nema razloga. Ovdje u Srebrenici srušen je i jedan mit po kojemu svaki put kada bi Bošnjaci zaplakali odmah bi svi trebali liti suze i solidarizirati se s njima. SDA je izgubila izbore i nema definitivno ništa neregularno što bi vodilo tome da se izbori ponove. Ali nije problem samo Srebrenica. Pogledajte Stolac, desetine stvari od kojih se stvaraju mitovi. Mi više nećemo reagirati na te njihove suze i plač jer se radi o politikama.  Postoji strah, prije svega udruženja Majki Srebrenice da će se poremetiti obilježavanje 11. srpnja kada se dogodio strašni zločin nad Bošnjacima? Nitko ništa neće učiniti da se promijeni ceremonija obilježavanja te tragedije u Potočarima. Ali ostalo u Srebrenici – sve će biti drukčije. Čovjek kada sretne te majke ne može da mu ne zastane dah i da ne osjeti suosjećanje. Ali je problematično kada se i te žene počnu baviti politikom. Za te žene tada nemam emocija, postoji samo politički stav. Stolac je jedina općina nakon rata u BiH u kojoj su bošnjački politički aktivisti nasilno zaustavili izbore. Da su kojim slučajem Srbi u Srebrenici pretukli općinsko izborno povjerenstvo, ukrali sve kutije i biračke popise ili da su slično učinili Hrvati u Stocu, što mislite, kakva bi bila reakcija domaćih vlasti, ali i međunarodne zajednice? Možda bi NATO digao zrakoplovstvo. Što vam to govori? To mi govori mnogo toga. Zar vam nije strašno što su politički predstavnici Bošnjaka rekli kako Srbin ne može biti načelnik u Srebrenici. To je za mene još dramatičnije nego prekinuti izbore. Da sam ja rekao kako Bošnjak ne može biti načelnik samo zbog tog razloga, vjerojatno bi žestoko reagirali iz međunarodne zajednice. Govori prije svega da su Bošnjaci navikli da je istina samo ono što oni kažu. Sada vjerujem kako je ovo nasilje ojačalo poziciju Hrvata u Stocu i da to treba formalizirati u smislu izborne pobjede. Ali, želim pritom istaknuti kako u Stocu živi 300 Srba za koje imamo interesa i ja očekujem da će oni podržati predstavnika Hrvata u lokalnoj vlasti. Ja ih pozivam da to naprave. Poanta moga pitanja oko nasilja u Stocu je zakazivanje i nereagiranje države, medijske harange gdje se nasilnik i nasilje opravdava?! Koja države? Znate koje?! Ne trebate biti iznenađeni. Očigledno u Sarajevu misle kako je u redu da prave privatnu državu samo za sebe. Da je bilo obrnuto, vjerojatno bi reagirala država o kojoj vi govorite, tužiteljstvo, sud i sve ono što su tamo vještački stvorili. Najveći problem ove države, napose Hrvata i Srba jest što u Sarajevu djeluje dobar dio institucija izvan ustava i zakona. A to su Sud, Tužiteljstvo, Ustavni sud ... Oporba tvrdi da ste pobijedili vi i vaša stranka jer vas nisu uhitili, a da je za to kriv državni tužitelj kojega su nedavno i smijenili. Kako to komentirate? (smijeh) Nemate komentara?! Politika koju su oni promovirali jest uhićenje Dodika jer oni hoće to napraviti fizički budući da me ne mogu eliminirati politički. Vjerojatno to nije sav asortiman koji imaju ti likovi iz oporbe u vezi s tužiteljstvom. Ja neću likovati, ali im mogu samo reći: "Ako igrate Ligu prvaka, onda morate imati dobre igrače. Ako to nemate, gubite 5:0." Kao u srijedu Barcelona? Jeste li vidjeli. Sjajno su igrali. Hoće li SNSD ući u državnu vlast, o tome se nagađa nakon ovih izbora na kojima ste pomeli stranke koje uime Srba sudjeluju u Vijeću ministara? Ne. Zašto nećete? SDA i njihov Savez za promjene moraju snositi odgovornost za loše politike koje su tamo vodili. SDS i druge srpske stranke nastavile su sa spiralom izdaje nacionalnih interesa. Niz je dokaza i narod je to ovdje razumio. Ovo je i krah međunarodnog projekta koji se zove Savez za promjene koje predvodi SDS. Narod je rekao da ih neće. Predsjednik HDZ-a BiH Dragan Čović, koji je i hrvatski član Predsjedništva BiH, rekao je kako državna vlast, odnosno većina ne postoji nakon što je srušen vrlo značajan zakon kojim se predviđa povećanje trošarina da bi se moglo nastaviti graditi autoceste. Kako to komentirate? Prije nekoliko dana u Washingtonu su predstavnici vlasti to dogovorili s MMF-om i to je njihov zahtjev. Racionalni političari u vrijeme relativno niske cijene nafte lakše mogu progurati povećanje trošarina, što bi dovelo do ubrzavanja izgradnje autocesta, ali oni koji su se slučajno zatekli u državnom Parlamentu to su problematizirali. Oni misle da će RS time oslabiti ako se ne izmijeni taj zakon. Čini mi se da je to pozadina SDS-ova protivljenja zakonu koji smatra da bi se snažnije punio proračun Republike Srpske kojim upravlja Dodik i njegova stranka? Hrvati u BiH su ozbiljna kolateralna šteta najprije uspostave same hrvatske države u sadašnjim granicama ali i njezina pristupa Europskoj uniji Oni su se odrekli Republike Srpske i to najbolje govori o njima. Uhvatili su se BiH i šefa SDA Bakira Izetbegovića. To ne može dugo trajati. Narod je pokazao da oni nemaju potporu za tu politiku. Vjerojatno bi oni ovdje definitivno bili poraženi, ali sada moraju za potrebe nekih stranih veleposlanstava objašnjavati zašto su izgubili pa nastavljaju da treba makar do općih izbora za dvije godine uhititi Dodika. Narod je ovdje pokazao što misli o tome i glasovao je protiv vlasti na razini države BiH i srpskih predstavnika. Nedavni dolazak američke veleposlanice Maureen Cormack i poruke kako je spremna razgovarati s vama budete li poštovali BiH za neke je bio pokazatelj zatopljavanja odnosa. Je li se to dogodilo? To što se dogodilo odnosilo se na izjave za javnost. Mi ovdje nemamo ni jedan razlog biti protiv najveće sile svijeta. Dapače, to ne bi učinili ni ljudi koji imaju problema s vlastitom pameću. Ali ovdje su pitanja koja se tiču dostojanstva. Ne možete doći u poziciju da se od vas traži nemoguće, a onda vas okrive jer to niste napravili. Kao, eto, Dodik bi trebao pokazati svoju brigu o BiH i mi bismo odmah s njim razgovarali. Na kakvu BiH se pritom misli? Ako je BiH ono što oni misle da jest, ja nisam za takvu Bosnu i Hercegovinu. Ako je to BiH u kojoj će se dogovoriti tri strane bez miješanja sa strane, jer očigledno problem prave oni sa strane i to dovodi do nesposobnosti i paralize funkcioniranja BiH, onda se sve može riješiti. Stranci su razvalili politički potencijal Hrvata time što su mijenjali Ustav i zakone u Federaciji BiH. Kada su to završili, onda su htjeli modelirati Republiku Srpsku u korist središnjih institucija BiH. Naravno da se to nije moglo dogoditi ovdje. Ja sam čovjek koji čita Ustav i sve odnose želi tako regulirati. Ako se žele novi odnosi, onda u Ustavu piše da se o tome mora potpisati sporazum. To piše u Ustavu. Ako se tako radi, ja sam partner. Ako se ne radi tako, nisam za dogovor. Prije referenduma medijski baloni zvučali su ovako: "zvecka se oružjem", "podignute napetosti", prijete sukobi. Kako na to gledate? I tada kada se to događalo jasno sam govorio da nema ništa od rata. I to je pokazalo kako se misli da u BiH treba najvažniji biti jauk i plač Bošnjaka. To je poraženo na ovim izborima, ponavljam. Bošnjaci sada prave istu pogrešku kao što su to naivno radili Srbi u bivšoj Jugoslaviji i kao rezultat toga dobili su sve protiv sebe. Smatrali su da njima pripada Jugoslavija i to je bila katastrofalna pogreška. Izgubili su Jugoslaviju. Bošnjaci smatraju da je njihova "Bosna" u kojoj nema Hrvata i Srba ili da u njoj budu Hrvati poput Lijanovića ili pak Srbi poput Bosića. Naravno, ta država ne može proći i oni će izgubiti. Sada Bošnjaci prolaze isti put arogancije kao Srbi kada su bili pod Miloševićem. Spekuliralo se zašto se ne želite odazvati pozivu u Tužiteljstvo da date iskaz oko referenduma, a navodno se govori da imate svakodnevne ozbiljne prijetnje smrću zbog dolaska u Sarajevo?! Naravno. Mene svaki dan obavještavaju o tome. Desetine poruka stižu u kojima se prijeti na taj način. Ne trebam biti naivan i nisam ovdje da dokazujem jesam li kukavica ili sam hrabar. Ali prije nego što odgovorim na vaše pitanje, želim reći kako po Ustavu ne postoji sud ili tužiteljstvo. Ovdje se radi o demonstraciji međunarodne sile. Kada uzmete u obzir prvi akt formiranja suda i tužiteljstva, onda u prvoj rečenici stoji da je uspostavljeno kako bi progonilo korumpirane političare. Da bi to narod bolje progutao. Nedavno je OESS napravio izvještaj koji je na iznimno loš način opisao rad sudova i tužiteljstava. Nitko ne može braniti institucije koje vode sudske postupke kojima pak upravlja SDA. Kada je otpravnik poslova američkog veleposlanstva u BiH Christopher Hill odlazio iz BiH, a s njim sam imao velike prijepore, napisao je na svom profilu na Twitteru da su tužiteljstvo i sud BiH pod izravnim upravljanjem vodeće bošnjačke stranke SDA. Niste mi odgovorili ma pitanje oko vašeg pojavljivanja pred tužiteljstvom?! Problem je u tome što se godinama u tužiteljstvu drže predmeti i onda se sud i tužiteljstvo pretvaraju u glavna politička tijela na razini BiH. Ne bježim ja od davanja toga iskaza i spreman sam ga dati, ali za sebe tražim ono što je omogućeno brojnima drugima koji su ga davali u nadležnom lokalnom sudskom tijelu ili pak videolinkom. Ja ništa drugo na tražim. Ako to ne naprave, tada je za mene riječ o političkoj motivaciji. Nitko to još javno nije objavio, ali međunarodna uprava u BiH je, čini se, ugašena. U međuvremenu znatan dio međunarodnih dužnosnika, uključujući one najmoćnije, ističe kako u Ustavnome sudu treba rješavati glavne prijepore ove zemlje, uključujući i naroda. Kako na to gledate? Sada nema nikakve razlike između Ustavnog suda i Visokog međunarodnog predstavnika. Njega čine tri strana suca i dva Bošnjaka koji za sve mogu nadglasati Hrvate i Srbe koji imaju po dvojicu sudaca. Brojne su negativne odluke koje su donijeli protiv interesa Srba i Hrvata. A kako taj sud funkcionira, najbolje govori činjenica da nije provedeno čak 90 odluka. Kada se pojavila devedesetprva, onda se počelo proganjati Srbe. Nije mi jasno kako su mogli preskočiti prvu, drugu, sedamdesetosmu odluku, presudu za Mostar?! U čemu je razlika? To za mene govori kako je taj Ustavni sud BiH političko tijelo koje donosi političke odluke jer donosi promptno odluke kada je u pitanju referendum i Srbi. Za mene je pitanje Ustavnoga suda u BiH ključno pitanje i ponovno ću u proceduru vratiti Zakon o Ustavnom sudu BiH. Svaki student prava zna da Ustav ne uvodi instituciju Ustavnog suda, nego zakon koji je donesen na temelju ustava. BiH nema zakona o Ustavu BiH. Oni su pak donosili vlastita pravila po kojima rade. To ne postoji nigdje na svijetu. Ako BiH hoće živjeti, treba donijeti zakon, izbaciti strance iz toga suda i uvesti paritet po tri Srbina, Hrvata i Bošnjaka. Hoćete li organizirati novi referendum? Ovisi od teme! Recimo samostalna Republika Srpska?! Jednog dana, ako dođemo u tu poziciju, to će se dogoditi na referendumu. To nije na našem dnevnom redu jer o tome ne razmišljamo. O tome uglavnom samo odgovaram na novinarska pitanja. Ako govorimo načelno, ovdje se moraju stvari rješavati referendumima. Bit će jednog dana i referendum Hrvata koji će svoja prava na taj način braniti. Jeste li vi najveći problem ove zemlje, kako se to čuje iz političkog Sarajeva i dijela međunarodne zajednice? Ako se to sudi po tome da nisam spreman prihvatiti poništavanje statusa Republike Srpske i nas ovdje, onda jesam. Odnedavno se iz Zagreba sve glasnije čuje inicijativa oko promjene Daytonskog sporazuma, prije svega ju je istaknula predsjednica Kolinda Grabar-Kitarović kako bi se popravila pozicija Hrvata. Jeste li spremni podržati te prijedloga Hrvata? Nema potrebe za izmjenom Daytona u tome dijelu nego da se uvaži Daytonski sporazum koji bi stvorio osnovu za dogovor tri naroda. Zna se moj stav. I onda kada je to bilo manje politički pragmatično, ja sam podržavao taj stav. Smatram da Hrvati trebaju formalizirati i teritorijalizirati svoje ambicije u sklopu Federacije BiH. Moram reći kako opća politika Hrvatske u tome dijelu ne pomaže bh. Hrvatima. Te ustavne izmjene, prema razmišljanju iz Zagreba, trebale bi se provesti kroz približavanje BiH u EU, a istodobno se može čuti inicijativa nekoliko zastupnika u Europskom parlamentu oko pripreme rezolucije o osudi referenduma i Milorada Dodika. Idu li te dvije stvari zajedno i kako očekivati da Dodik i RS podrže promjene u interesu Hrvata u BiH, a da istodobno budu žestoko kritizirani? Hrvati i Srbi s na Balkanu u znatnoj mjeri riješili su svoje probleme. Bilo je to na najružniji mogući način, ali su stvari riješene. Ovdje u BiH imamo preslikavanje tih odnosa. Mislim da u znatnome dijelu ni Hrvatska kao država, a ni Srbija ne razumiju tu vrstu priče i da se bave ovdašnjim pitanjima zbog vlastitog pozicioniranja u EU. Prije bilo čega, bilo bi korektno da zastupnici koji pokreću te inicijative u Europskom parlamentu dođu ovdje i pogledaju realnost. Ja nemam problema ni s kim razgovarati, ali naravno da se stvara neugodan osjećaj kada netko tko bi to morao razumjeti pokušava vraćati neke stare odnose i priče. Ja to razumijem na način da se nama govori kako smo manje vrijedni ljudi – Srbi, Dodik i ostali, a da su oni u Europskom parlamentu i da će to sve napraviti radi nekih prošlih vremena samo zbog toga što smo mi Srbi. Ja ne mogu na to utjecati niti ću pokušavati, ali definitivno želim reći da pozicioniranje hrvatske i srpske politike ovdje u BiH mora ostati imuno na sve te stvari koje dolaze sa strane kako bismo održali sadašnje odnose i pristup. To što rade zastupnici HDZ-a u Europskom parlamentu više ide na štetu i potkopavanje interesa Hrvata u BiH, nego nas ovdje. Ja nisam osoba koja nosi strasti iz prošlosti i koja zbog toga mijenja političke stavove. Mene stalno zovu iz Sarajeva pa i neka najutjecajnija veleposlanstva koja ne skrivaju da su osnovni problem bošnjačko-srpski odnosi, a da su Hrvati već riješeni problem. Niste to čuli? Da, čuo sam od nekolicine stranih diplomata! E pa ja ne mislim da je riješen hrvatski problem u BiH, pogotovo pozicioniranjem Hrvata u Federaciji BiH na ovaj način. Nisam mijenjao stav ni onda kada su mi nudili da imam dijalog s bošnjačkim predstavnicima na štetu Hrvata. Mi smo to mogli učiniti prije sedam, osam godina, nudi mi se i sada. Da smo to učinili, Hrvati bi mogli prosvjedovati, galamiti i za nekoliko godina mogli bi napustiti zemlju. Meni to ne treba i ja ne vodim politiku iz tog razloga. Ja smatram da je vrlo važno pozicionirati Hrvate, afirmirati njihov politički interes i imati tronožac u BiH. Mogu razumjeti ljude kojima se diže kosa na glavi na spomen Republike Srpske zbog trauma iz rata i drugoga. I to je realnost. Ali i mnogi naši ljudi Srbi vrlo teško prihvaćaju činjenicu da je Hrvatska država nakon svega što su doživjeli. Ali to su realnosti i to se ne može mijenjati. Što očekujete od nove Vlade RH, a napose premijera Plenkovića za kojega svi ističu kako je važna nova pojava u političkom i državnom životu?! Ne samo nova pojava, nego i nova nada da je moguće da se na potpuno novi način vodi politika kroz razgovor sa svima. Ranije sam razgovarao s predsjednicom Hrvatske Kolindom Grabar-Kitarović i želim istaknuti kako nema nejasnoća u našim odnosima i stajalištima. Novi premijer djeluje stabilizirajuće u smislu poruka koje daje i u tome je veliko osvježenje u regionalnim politikama. Zato vjerujem da će se odnos Hrvatske prema drugima u regiji isključivo zasnivati na uvažavanju svih i njihovih interesa. Kao što se može očekivati od RH da se poštuju njihovi interesi, jasno je da i mi očekujemo da se poštuje naš interes. Spremni smo razgovarati o svemu. Hrvatska je članica EU, ali određeni procesi u toj uniji bitno su drukčiji nego što su bili ranije. Ranije se pokušalo umanjiti značaj nacionalne države i afirmira zajedništvo. Posljednjih godina u Europi se ponovno reafirmira značaj nacionalnih država i u tome kontekstu očekujem da će novi premijer dobro izbalansirati te odnose i da nikada neće biti ničiji izaslanik nego predsjednik Vlade svoje zemlje. Prva izjava gospodina Plenkovića jest BiH bliže EU i potpora Hrvatima oko ostvarenja jednakopravnosti. Kako to komentirate? Nemam problema s time. Hrvati u BiH su ozbiljna kolateralna šteta najprije uspostave same hrvatske države u sadašnjim granicama, ali i njezina pristupa Europskoj uniji. Godinama se Hrvatska nije mogla baviti ovim pitanjem i otvoreno se postaviti kako bi štitila nacionalne interese. Uvažavajući i druge u BiH, vjerujem da će novi pristup biti dobar za Hrvate u BiH. Niste komentirali približavanje BiH prema EU!? Nikakvih problema u RS-u nemamo s time. Ali treba uvažiti mehanizam koordinacije i usuglašavanje politika na razini zemlje bez pokušaja nametanja rješenja. Imate li pritiske iz Beograda zbog europskog puta Srbije, o čemu se nagađa u javnosti? Ne. Definitivno su naši odnosi isključivo na partnerskim osnovama. Nedavno ste posjetili Moskvu, što je opet iskorišteno da se ponovi stereotip. Je li Dodik postao ruski igrač? Evo, za tjedan dana idem u Kinu, vjerojatno će neki reći kako sam kineski čovjek. >> Sankcioniranje Dodikova ponašanja doprinijelo bi stabilnosti BiH. U postojećem ustavnom uređenju kriza će se produbljivati 