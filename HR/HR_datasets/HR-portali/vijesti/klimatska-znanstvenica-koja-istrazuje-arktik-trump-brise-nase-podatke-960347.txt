Foto: Getty Images VICTORIA Herrmann je ravnateljica Instituta za Arktik, znanstvena suradnica na Sveučilištu Cambridge i istraživačica za National Geographic koja se bavi problemima klimatskih promjena, adaptacije na Arktiku i ljudskog razvoja. Kao arktička istraživačica, kaže, navikla je na rupe u podacima. Samo nešto preko 1% američkih teritorijalnih voda u Arktiku ispitano je prema modernim standardima. Neke od znanstvenih karata nisu ažurirane od Drugog svjetskog rata, stoga je njihova navigacija otežana, ali takav izazov dolazi s istraživanjem jednog od najzabačenijih dijelova planeta. No u posljednja dva mjeseca, piše Herrmann za Guardian, morala se nositi s drugom vrstom izazova - brisanjem onih znanstvenih podataka koje imamo od strane administracije američkog predsjednika Donalda Trumpa. Prvi dokumenti izbrisani 21. siječnja Prvi znak upozorenja bio je nalet neaktivnih linkova 21. siječnja. Nacionalna strategija SAD-a za Arktik, Implementacijski plan za strategiju i izvještaj o napretku nestali su u roku od nekoliko minuta. Herrmann je počela grozničavo češljati internet u potrazi za arhiviranim verzijama najvažnijih dokumenata za polarnu strategiju. Međutim, nije imala pojma da je nestajanje podataka tek počelo. Od siječnja do danas, baze podataka, web-stranice i dokumenti sa strategijama za Arktik nastavili su nestajati. Hermannn je počela tjedno dobivati e-mailove sa zahtjevom za zamjenu neaktivnih citata u svojim znanstvenim radovima. No klimatski znanstvenici bili su upozoreni već u prosincu prošle godine, nakon Trumpovog izbora za predsjednika: pohranite svoje podatke. Spremite klimatska mjerenja. Arhivirajte karte najgorih zagađivača u SAD-u. Dokumentirajte znanstvene portale koji uče učenike o lokalnim ekosustavima. Znanstvenici počeli spremati podatke nakon izbora - znali su što se sprema Očekujući masivno resetiranje od strane Trumpove administracije, znanstvenici diljem svijeta oglasili su uzbunu i počeli kopirati koliko god dokumenata sa američkih državnih stranica su mogli prije nego će biti izmijenjeni ili izbrisani. Pridružili su im se hakeri koji su pokušali spasiti što se da. No američka savezna vlada je masivno spremište informacija i neki od njih su im morali promaknuti. Iako su izbrisani citati iritantni, Hermann kaže da joj njihova zamjena ne oduzima mnogo vremena. No namjera iza brisanja je mnogo opasnija: Trumpova administracija ciljano potkopava sposobnost zemlje da donosi dobre političke odluke ograničavajući pristup znanstvenim podacima. A to smo već vidjeli. Harper je radio u Kanadi što Trump sad radi u SAD-u Samo tri godine ranije, tadašnji kanadski premije Steven Harper, konzervativac i "skeptik" oko klimatskih promjena kao i Trump, dao je ukloniti tisuće znanstvenih dokumenata iz javne domene. Pri zatvaranju 11 kanadskih knjižnica ministarstva za ribarstvo i oceane, kao i jedinog arktičkog centra u toj zemlji, uništene su stotine izvještaja i studija, što je povijesni gubitak od kojeg se klimatološka zajednica nikad nije oporavila. A brisanja u SAD-u dolaze u vrijeme dok se Arktik zagrijava dvostruko brže od globalnog prosjeka. Prošlog tjedna utvrđeno je da se zimski led na Arktiku spustio na povijesno najnižu razinu od početka mjerenja. Arktički istraživači moraju provoditi eksperimente i prikupljati podatke u jednom od fizički najzahtjevnijih područja na planetu. Nemaju vremena još i nadoknađivati podatke izbrisane zbog političke zlobe, zaključuje Herrmann.