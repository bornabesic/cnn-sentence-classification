ANDRO KRSTULOVIĆ OPARA, kandidat HDZ-a za gradonačelnika Splita, jutros se družio s novinarima na Rivi. Zazvonio je mobitel. "Halo Aida", javio se Opara. S druge strane je bila Aida Batarelo, SDP-ova kandidatkinja za gradonačelnicu Splita. "Aida mi je čestitala, vrlo lijepo od nje. Rekla je da će pozvati svoje birače da izađu na birališta i misle svojom glavom", kazao nam je Opara.      Opara stigao odraditi i trening Nije imao sinoć problema sa snom. "Spavao sam kao beba i odradio trening nakon toga", otkrio nam je pasionirani biciklist Opara.  Za dva tjedna slijedi drugi krug u kojem će pokušati nadoknaditi razliku od tri tisuće glasove i dobiti ljutog rivala Keruma, koji je poprilično zaoštrio retoriku i u jednom trenutku iz Lore poručio da bi protukandidata iz HDZ-a trebalo poslati - psihijatru. Opara šokiran što ga Kerum šalje psihijatru, na njegovu razinu ne želi se spuštati Opari se "uputnica" nikako nije svidjela. Čudi ga da je izostala reakcija medija, no mediji su već odavno navikli da Kerumu malo treba da plane. A i ta stvar sa psihijatrijom nije novijeg datuma. Kerum je još 2010. godine s otvaranja Boat Showa poručio tadašnjem šefu HDZ-a u Splitu Duji Marasoviću da ima problem psihičke naravi. U svakom slučaju, Opara se ne želi spuštati na tu razinu, što je svakako bolja opcija od one koju je 2009. primijenio Kerumov protukandidat iz SDP-a Ranko Ostojić. "Bitno je sada pobijediti u drugom krugu, a gradonačelnik će sa stabilnom većinom u Gradskom vijeću donijeti proračun i predložiti nacrt proračuna za iduću godinu. Moramo dokinuti ovih osam godina stagnacije, grad nema gradonačelnika, proračun pada. Kuret je Kerumu ostavio više od milijardu kuna proračuna", kazao je Opara.  "Kerum je napravio problem sa Spaladium arenom da bi izgradio svoj poslovni kompleks" Zar nije Kuret ostavio i Spaladium arenu, pitali smo ga. "Ne, problem je učinio onaj koji je došao poslije njega. Kerum je prestao plaćati obveze kako bi s druge strane arene izgradio svoj poslovni kompleks", smatra Opara.  Uvjeren je u pobjedu. "Ostvarili smo odličan rezultat. Ljudi žele promjenu i dokidanje ove jalove politike koja je upropastila naš grad. Sve analize upućuju da ćemo imati uvjerljivu pobjedu u drugom krugu", drži Opara.