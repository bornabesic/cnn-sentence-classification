U ponedjeljak navečer, oko 22:30 prema lokalnom vremenu, ispred Manchester Arene u Manchesteru eksplodirala je bomba pri čemu su poginule najmanje 22 osobe, među njima i djeca, a ranjeno je najmanje njih 59 prema podacima u trenutku pisanja ovog teksta. Do eksplozije je došlo netom nakon završetka koncerta američke pjevačice Arine Grande, u trenutku dok su ljudi napuštali dvoranu kapaciteta za 21.000 osoba. Britanska policija pretpostavlja da je napad izvršio bombaš samoubojica, a prema ostacima na licu mjesta sumnja se da je eksplozivna naprava sadržavala čavle i slične metalne predmete. Iako ni jedna teroristička organizacija zasad nije preuzela odgovornost za napad, što sugerira da je napadač djelovao samostalno, pristaše notorne Islamske države odmah su počele slaviti krvoproliće kao "pobjedu nad križarima Zapada", piše britanski Telegraph.  - Ovo je tek početak. Lavovi Islamske države Levanta i Šama počinju napadati križare - rekao je maskirani muškarac u jednom od kratkih videa koji su se pojavili na internetu nekoliko sati poslije napada. Telegraph dalje navodi da su drugi pristaše napad protumačili kao osvetu Britancima za bombardiranje dva najveća grada pod kontrolom ISIS-a, Mosula i Raqqe:  - Čini se da su bombe britanskih snaga bačene na djecu Mosula i Raqqe našle svoj put prema Manchesteru - stoji u jednom od komentara na društvenim mrežama. Ovakvo ponašanje džihadista odgovara ustaljenom obrascu nakon počinjenih napada u kojima su stradali civili na europskom ili američkom tlu, neovisno o tome jesu li za napad odgovorni njihovi pripadnici. Istovremeno, poznata novinarka Rita Katz, koja prati objave i djelovanje ISIS-a na društvenim mrežeama i internetu općenito, je na svojem Twitter profilu objavila da se povećala aktivnost na društvenim mrežama i stranicama povezanim s džihadističkim grupama. Osim vijesti o slavlju, Katz navodi i da su posljednjih tjedana profili povezani s pripadnicima ISIS-a pozivali svoje pristaše da "love plijen" na području Ujedinjenog Kraljevstva, dijeleći informacije o javnim centrima, turističkim područjima i vladinim objektima. Nadalje, ISIS je nedugo nakon napada opet objavio instrukcije kako napraviti bombu domaće izrade, dok su preko njihovih računa odaslane prijetnje zapadnim državama.