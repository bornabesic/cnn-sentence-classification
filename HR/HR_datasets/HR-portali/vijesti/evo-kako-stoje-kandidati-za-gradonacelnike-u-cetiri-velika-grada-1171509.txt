Dnevnik Nove TV objavio je danas istraživanje provedeno jučer na biralištima četiri velika grada, kada su anketari agencije IPSOS birače pitali za koga bi glasovali u drugom krugu. Sudeći prema dobivenim odgovorima, nekoliko stotina glasova odlučit će o političkoj sudbini Milana Bandića i Anke Mrak Taritaš. Milan Bandić, prema ispitanima, uživa potporu od 43,6 posto, a Anka Mrak Taritaš 43,3 posto, dok je bez odgovora 13 posto ispitanika. Milan Bandić može računati da će u drugom krugu za njega glasovati 56,5 posto birača Brune Esih. Uz njega bi moglo biti i 55,2 posto birača Drage Prgometa, a Anka Mrak Taritaš može računati na potporu 54,9 posto birača Sandre Švaljek.  U Splitu bi za 13 dana Andro Krstulović Opara mogao dobiti 39,2 posto birača, a Željko Kerum 38,7 posto birača. No ovdje je velik broj birača, točnije njih 22,2 posto bez odgovora. HDZ-ov kandidat Andro Krstulović Opara može računati na 37,3 posto birača Marijane Puljak i stranke PAMETNO. No i 15,2 posto birača te kandidatkinje priklonit će se Željku Kerumu. Glasovi SDP-ove Aide Batarelo podijeljeni su na lijevo i desno. 25,4 posto njezinih birača glas će dati HDZ-ovom Opari, a njih 23,2 posto Željku Kerumu. MOST-ovi glasači također su podijeljeni. Njih 32,9 glasovalo bi za Keruma, a njih 32,6 posto za Andru Krstulovića Oparu. U Rijeci bi Vojko Obersnel u drugom krugu mogao dobiti 51,5 posto birača, a Hrvoje Burić njih 38,2 posto. Bez odgovora je 10,3 posto ispitanika. Buriću bi svoj glas dalo 65,7 posto birača HDZ-ovog kandidata Staničića, a za njega bi glasovala i većina glasača Andreja Briščika, točnije 50,3 glasovalo, kao i 52 posto birača narodnjaka Jurja Bukše. Obersnel od HNS-ovih birača može računati na 29,3 posto birača. Što se tiče Osijeka, sudeći prema istraživanju, za 13 dana Ivan Vrkić bi osvojio 57,8 posto birača, a HDZ-ova kandidatkinja Ivana Šojat 28,1 posto. Bez odgovora je 14,1 posto ispitanika. MOST-ovi birači većinom bi, odnosno njih 49,8 posto, glasovalo za Vrkića, a njih 25,7 za Ivanu Šojat. Birači lidera HDSSB-a Dragana Vulina većinom, ili njih 39,5 posto, glasovalo bi za Vrkića, a njih 23,4 za Ivanu Šojat. I na kraju, većina ili 43,9 posto birača Ante Đapića glasovalo bi za Ivana Vrkića, a njih 25,8 za Ivanu Šojat.