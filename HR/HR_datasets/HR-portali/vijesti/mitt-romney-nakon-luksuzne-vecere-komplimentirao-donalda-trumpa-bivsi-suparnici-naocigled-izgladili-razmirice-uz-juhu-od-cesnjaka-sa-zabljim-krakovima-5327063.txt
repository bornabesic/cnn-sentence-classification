Mitt Romney uživao je u večeri u restoranu s tri Michelinove zvjezdice s Donaldom Trumpom, a prije samo mjesec dana ga je kritizirao da je 'folirant' i 'lažan', piše Sky News. Romney je čini se promijenio ploču jer je nakon 'prosvjetljujuće' večere s izabranim predsjednikom Sjedinjenih Američkih Država rekao da je Trump 'osoba nas koja može voditi'. Pretpostavlja se da su se Trump i Romney sastali zato što je Romney navodno u užem izboru za mjesto državnog tajnika u Trumpovom kabinetu. Podsjećamo, Romney je tijekom republikanskih predizbora žestoko kritizirao Trumpa, više puta ga nazivajući 'lažnim', 'prevarantom' i 'folirantom'. Zauzvrat, Trump je Romneyja etiketirao kao 'gubitnika' i 'kiksera' te je rekao da bi se Romney bio bacio na svoja koljena kako bi dobio Trumpovu podršku tijekom američkih predsjedničkih izbora 2012. godine. No, čini se da je međusobni animozitet izbrisala večera u restoranu Jean-Georges u New Yorku, u kojem su Trump i Romney uživali juhi od češnjaka sa žabljim krakovima, Jakobovim kapicama i mesnim odrescima. 'Proveo sam predivno veče s izabranim predsjednikom Trumpom', rekao je Romney novinarima. 'Ponovno smo razgovarali o vanjskoj politici i ti su razgovori bili prosvjetljujući, zanimljivi i stimulativni. Uživao sam u njima.' Romney je Trumpa nastavio obasipati hvalom, rekavši da je njegova poruka o 'uključivosti i zbližavanju ljudi' hvalevrijedna. Dodao je da su kabinetska imenovanja Donalda Trumpa promijenila njegovo mišljenje. 'Sve to zajedno u meni je pobudilo još veću nadu da je izabrani predsjednik Trump prava osoba za vođenje države', zaključio je Romney. Na večeri s Trumpom i Romneyjem bio je i budući šef ureda predsjednika SAD-a Reince Priebus, za koga se vjeruje da je veliki pobornik imenovanja Mitta Romneyja za državnog tajnika.