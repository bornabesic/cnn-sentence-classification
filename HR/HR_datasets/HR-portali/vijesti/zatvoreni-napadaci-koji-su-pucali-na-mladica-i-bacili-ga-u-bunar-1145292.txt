Jednomjesečni istražni zatvor odredio je sudac istrage splitskoga Županijskog suda za dvojicu mladića, osumnjičenih za kazneno djelo ubojstva u pokušaju, zbog napada i teškog ozljeđivanja dvadesetogodišnjaka protekle subote u Vrsinama nedaleko od Trogira, kojega su propucali i bacili u suhi bunar. Prvi osumnjičenik (22) je uhićen u srijedu, dok se drugi, po pisanju lokalnih medija, dan poslije sam prijavio policiji. Obojica su ispitani nakon čega im je zbog opasnosti od ponavljanja djela i utjecaja na svjedoke određen istražni zatvor. Kaznena prijava ih sumnjiči da su 21. siječnja na trogirskom području u mjestu Vrsine vatrenim oružjem zadali teške tjelesne ozlijede 20-godišnjaku nakon čega su ga ostavili u suhom bunaru i udaljili se s mjesta događaja. Obojica su nakon provedenog kriminalističkog istraživanja uz kaznenu prijavu dovedeni policijskom pritvorskom nadzorniku, a nakon toga na sud. Županijsko državno odvjetništvo je prethodno zatražilo kombinirano biološko-kontaktno, daktiloskopsko, balističko i toksikološko vještaćenje, te se još čekaju nalazi iz zagrebačkog Centra za forenzična ispitivanja, istraživanja i vještačenja "Ivan Vučetić". Teško ozlijeđenog 20-godišnjaka u suhom bunaru je pronašao lokalni mladić koji se tuda šetao sa svojim psom i čuo njegovo zapomaganje. Kolima Hitne medicinske pomoći je prevezen na Odjel traume KBC Split gdje mu je utvrđeno više prostrijelnih rana po rukama i nogama. Zadržan je na liječenju u bolnici gdje ga čuva policija. 