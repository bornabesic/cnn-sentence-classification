Klub HDZ-a će u petak do kraja radnog dana u saborsku proceduru poslati zahtjev za smjenom Mostova Bože Petrova s mjesta predsjednika Hrvatskog sabora, doznaje se iz redova saborskog HDZ-a u čijem se klubu, na dva papira skupljaju potpisi za smjenu Petrova te izbor Gordana Jandrokovića za predsjednika Sabora. HDZ-ovi zastupnici uvjeravaju da sve ide glatko, no ne žele otkriti koliko je potpisa na jednom, odnosno na drugom papiru i tko su potpisnici. Ipak, doznaje se da su oba papira, uz HDZ-ove, potpisali i zastupnici manjina, njih osam, HDSSB-ov Josip Salapić, Darinko Dumbović iz Reformista, bivši HSS-ovac Branko Hrg te Kazimir Varda. Predsjednik HNS-a Ivan Vrdoljak je pak najavio da će potpisati za Petrovljevu smjenu, no da neće podržati budućeg predsjednika.