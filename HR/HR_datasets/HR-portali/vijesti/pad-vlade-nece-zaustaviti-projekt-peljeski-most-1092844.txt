Pad Vlade neće zaustaviti ni usporiti razvoj projekta Pelješki most, obećanje je koje je ministar regionalnog razvoja i fondova Europske unije Tomislav Tolušić dao posljednji dan rada Vlade Tihomira Oreškovića. Kako je ministar pojasnio, natječaje za europske projekte mogu otvarati i tehnički ministri pa će tako javni natječaj za izvođače radova za Pelješki most biti objavljen najkasnije u ponedjeljak. – Natječaj će biti objavljen u petak 99,9 posto, najkasnije u ponedjeljak. Znači, Pelješki most nije sporan – kazao je Tolušić jučer na konferenciji “Tri godine u EU - Rast i zaposlenost kroz politike EU”. Iako kao tehnički ministar može raspisati natječaj za Pelješki most i ostale projekte, prepreka iskorištavanju novca iz kohezijskih fondova činjenica je da u tehničkom mandatu ministri ne mogu dobiti dopuštenje za zaduživanje za sufinanciranje projekata pa bi, pojasnio je Tolušić, novi izbori značili gubitak nekoliko milijardi kuna iz europskih fondova. – I ovaj novac koji bismo trebali trošiti ne trošimo tempom kojim bismo trebali. Nećemo zbog izbora ili preslaganja Vlade izgubiti novac danas, ali ga vrlo vjerojatno možemo izgubiti 2019., 2020. ili 2023. – pojasnio je Tolušić. Ugovoreno 506 milijuna eura Ove godine planirano je otvaranje još 250 natječaja, što će sigurno biti usporeno bude li novih izbora, a Tolušić se nada da će uspjeti ostvariti cilj o povlačenju milijardu eura iz fondova EU tijekom godine jer je već realizirano 506 milijuna eura. Ministar poduzetništva i obrta Darko Horvat ima visoke ciljeve jer se nada da će za deset puta premašiti rezultat bivšeg ministra Gordana Marasa, ali s obzirom na nisku bazu od samo 50 milijuna kuna koliko je realizirano u tom resoru tijekom 2015. to i nije neostvarivo. Kriza vlasti unatoč bojaznima ne mora nužno zaustaviti sve procese i ulaganja, tvrde investicijski bankari, koji su raspoloženi za ulaganja u Hrvatsku. EIB ima novac za LNG – Belgija dvije godine nije imala vladu, ali je funkcionirala. Ako smo dovoljno razumni i nacionalni nam je interes na prvome mjestu, to ne bi trebala biti prepreka ulaganjima – poručio je voditelj ureda Europske investicijske banke u Zagrebu Anton Kovačev rekavši da EIB želi financirati projekt LNG terminala, ali i da pregovaraju o ulaganju u poljoprivredu, turizam i industriju. I EBRD je raspoložen za plasman novca u Hrvatsku pa je tako direktorica banke u Hrvatskoj Vedrana Jelušić-Kašić istaknula da su u ovoj godini za Hrvatsku osigurali više novca nego lani. – Od 3,5 milijardi eura koliko smo uložili u Hrvatsku, milijardu eura plasirali smo u posljednje tri godine. Želimo raditi i još se nismo istrošili – kaže Jelušić-Kašić.