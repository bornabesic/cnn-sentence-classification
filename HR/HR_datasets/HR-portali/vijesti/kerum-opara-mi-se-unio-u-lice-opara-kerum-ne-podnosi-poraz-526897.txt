Nisam prešao granicu danas. Nakon snimanja Opara se meni unio u lice. To se tretira kao da je krenuo fight, ja sam se maknuo da bi izbjegao sukob. Ovo je dokaz da se služe svime kako bi dobili izbore u Splitu. Inzistirao sam na fer kampanji, a on na osobnom vrijeđanju. Ali današnja debata je išla u smjeru provokacije. Ja sam odgovarao mirno, ne želeći ući u konflikt, rekao je u srijedu navečer Željko Kerum za RTL Direkt i najavio da će Oparu tužiti.  Podsjetimo, suparnici na lokalnim izborima za mjesto gradonačelnika Splita suočili su se u redakciji Slobodne Dalmacije i nisu se ustručavali koristiti se teškim riječima. Željko Kerum opleo je nisko po protukandidatu Adri Krstuloviću Opari. Oparu je Kerum u divljačkom ispadu nazvao 'lošim čovjekom', 'dnom dna', 'budalom' i optužio ga da se prostituirao u Milanu za vrijeme dok je tamo bio savjetnik u konzulatu RH.  Kad su se kamere isključile, mikrofoni su zabilježili i prijetnju u kojoj je Kerum Opari rekao: 'Što me gledaš, hoćeš li dat' kroše, majmune glupi'. Nakon toga, Kerum je pokupio stvari i iznerviran napustio salu te na izlazu svome protivniku dobacio – 'pederčino', javlja Slobodna Dalmacija. - Na današnjem sučeljavanju u organizaciji Slobodne Dalmacije maske su pale. Kerum je pokazao jasno i glasno svoje pravo lice. Salve gnjusnih, odvratnih uvreda i prijetnji koje je uputio na moj račun ispod su svake razine ljudske komunikacije da bih ih ponavljao. To nije bilo sučeljavanje argumentima i rasprava o programu, to je bilo ludilo jednog poraženog čovjeka koji se sa svojim neuspjesima očito ne zna nositi. Pod rizikom da se sljedeće sučeljavanje ne bi pretvorilo u još jedan divljački Kerumov ispad, ne želim građane Splita, svoju obitelj, a ni sebe izlagati ludilu tog čovjeka te otkazujem sva planirana sučeljavanja. Svim medijima i građanima Splita i dalje ostajem na raspolaganju odgovoriti na svako pitanje vezano za moju viziju grada i program kojega nudim. Izađite u nedjelju na izbore i Vi se suprotstavite ovakvom divljanju i izaberimo čestiti, tolerantni i pristojni Split - odgovorio je Opara.  Tema: Lokalni izbori 2017.