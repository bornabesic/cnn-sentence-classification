EU i Kina, okupljene na summitu u četvrtak i petak u Bruxellesu, spremne su braniti sporazum iz Pariza o borbi protiv klimatskih promjena, dok se istodobno očekuje objava odluke američkog predsjednika Donalda Trumpa vezana uz najavljeno povlačenje SAD-a iz tog sporazuma, do čega bi trebalo doći kasnije tijekom dana. U Obaminoj eri, Washington i Peking bili su stupovi potpisivanja Sporazuma u prosincu 2015., u sklopu kojeg se 196 zemalja pod pokroviteljstvom UN obvezalo na ograničavanje globalnog zatopljenja i smanjenje ispuštanja stakleničkih plinova. Nakon dugotrajne napetosti vezane uz konačno stajalište novog američkog predsjednika, Trump je u tvitu objavio da će u četvrtak u 20 sati obznaniti odluku o sudjelovanju SAD-a u Pariškom sporazumu. Nije rekao koja će biti njegova odluka, ali prema navodima više američkih medija, vjerojatno se radi o američkom povlačenju iz Sporazuma. U petak u Bruxellesu, Kina će uz Europsku uniju biti spremna potpisati zajedničku deklaraciju kako bi se "potvrdio njihov angažman u povijesnom sporazumu iz Pariza" i "ubrzala suradnja radi poboljšanja njegove provedbe", doznaje se iz nacrta deklaracije. EU i Kina "odlučne su napredovati glede politika i mjera" nužnih za "konkretnu" primjenu obveza preuzetih u sklopu Pariškog sporazuma, ističe se u dokumentu dobivenom ranije na uvid. Povlačenje SAD-a, jednog od najvećih zagađivača u svijetu, bio bi težak udarac borbi protiv klimatskih promjena, samo godinu i pol nakon euforije koju je izazvao Pariški sporazum. Predsjednik Europske komisije Jean-Claude Juncker upozorio je u srijedu navečer u Berlinu da je Pariški sporazum "međunarodni ugovor sa zakonskim obvezama te da će trebati nekoliko godina ako ga se SAD želi osloboditi". Europa spremna na svjetsko vodstvo oko klime Upitan u srijedu o tom pitanju, potpredsjednik Europske komisije zadužen za energetiku Maros Sefcovic rekao je kako je svjestan tih stalnih "glasina". "Osjećamo to. Velika su očekivanja naših partnera u svijetu, u Africi, Aziji, Kini, da Europa osigura vodstvo u tom naporu", izjavio je Sefcovic. "Europa je spremna preuzeti čelnu poziciju pokreta. Sigurno ćemo to učiniti", nastavio je on, ocjenjujući čak da "neće to biti kraj čovječanstva" ako se SAD povuče. Na Twitteru je njegov kolega odgovoran za Akciju za klimu, Miguel Arias Canete, pregovarač za EU u Parizu u prosincu 2015., također kazao da će Unija ispuniti zadatak. "Svijet može računati da će Europa sačuvati svjetsko vodstvo u području klime. Zajedno ćemo podržati Pariz, obraniti Pariz", dodao je Canete. Za EU, kao i za Kinu, dinamika u korist smanjenja ispuštanja plinova odgovornih za klimatske promjene je "nepovratna". Od dolaska na vlast, američki predsjednik Trump izrazio je spremnost podržati upotrebu fosilnih energenata (ugljen, nafta, plin) uime zaštite radnih mjesta. Za Europljane, kao i Kineze, energetska tranzicija predstavlja izvor rasta. "Mislim da smo jasno dokazali u Europi da korištenje čišćih tehnologija, povećanje proizvodnje obnovljivih energenata, ekonomski govoreći ima smisla", istaknuo je Maros Sefcovic.