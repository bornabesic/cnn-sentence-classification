Na proslavi Dana Hrvatskog sabora koji se obilježava 30. svibnja okupio se državni vrh, najviši predstavnici sudske vlasti, predstavnici crkve i vjerskih zajednica, članovi generalskog zbora, nekolicina saborskih zastupnika, bivši predsjednici Sabora te brojni uglednici iz javnog i političkog života, diplomatskog zbora, kulturnih i gospodarskih ustanova.  Bili su tu premijer Andrej Plenković, HDZ-ovi ministri, guverner Boris Vujčić, kardinal Josip Bozanić, bivši predsjednici Sabora Vladimir Šeks i Luka Bebić...  Predsjednica države Kolinda Grabar Kitarović na svečanost nije došla, ali je poslala izaslanika, savjetnika za digitalnu transformaciju i STEM Nenada Bakića. Nisu došli ni predsjednik Mosta Božo Petrov, ali ni SDP-a Davor Bernardić, koji se bave lokalnim izborima i obilascima gradova i pripremom za drugi krug. Svečanost je započela intoniranjem himne Lijepa naša, a potom i minutom šutnje za poginule u Domovinskom ratu nakon čega se okupljenima obratio predsjednik Sabora HDZ-ov Gordan Jandroković. Podsjetio je kako se današnji dan slavi kao dan spomena na konstituiranje prvog demokratski izabranog višestranačkog Sabora 30. svibnja 1990. godine. - Još su živa sjećanja na taj dan i zanos koji je vladao među hrvatskim ljudima, kao i na sve događaje koji su uslijedili u stvaranju današnje Hrvatske. Tog dana Hrvatska je učinila iskorak prema ostvarenju višestoljetne težnje, prema demokratskoj preobrazbi, svojoj slobodi, neovisnosti i samostalnosti. Ili, kao što je prvi hrvatski predsjednik dr. Franjo Tuđman u svom govoru na konstituirajućoj sjednici Hrvatskoga sabora istaknuo: "Hrvatska je učinila prvi korak na povratku hrvatskoga naroda i njegove države europskoj civilizacijskoj, političkoj, kulturnoj i gospodarskoj tradiciji." Dodao bih i povratak kršćanskoj tradiciji i univerzalnim humanističkim vrijednostima - rekao je Jandroković.  Istaknuo je kako je nemoguće govoriti o putu prema današnjoj slobodi, demokraciji i parlamentarizmu bez spominjanja žrtava hrvatskih branitelja tijekom Domovinskog rata. - Jer bez njih danas Hrvatskoga sabora i višestranačja ne bi bilo. Tijekom proteklih 27 godina Hrvatska je prošla kratak vremenski put, ali dugačak u zbivanjima koja su se dogodila i u postignućima koje je ostvarila - poručio je te se osvrnuo i na sve do sad učinjeno. - Obranili smo Domovinu, osigurali međunarodno priznanje Hrvatske, postali ugledna članica najvećih međunarodnih organizacija i osigurali svoje zasluženo mjesto u međunarodnom poretku. I naposljetku, ostvarili strateški cilj, postali članica Europske unije i NATO-a. Sa ponosom možemo reći da je je rijetko koja država u tako kratkom vremenu ostvarila razvoj kao Hrvatska - rekao je. Podsjetio je i na govor predsjednika Tuđmana u kojem je iznio 10 najvažnijih zadaća koje su stajale pred novom demokratskom vlasti. A to su donošenje novog Ustava, uređenje novog ustavnog položaja Hrvatske, uključivanje u Europu i europeizacija Hrvatske, ustanovljenje poretka pravne države i modernizacija državne uprave, duhovna obnova, korjenite promjene u vlasničkim odnosima i gospodarstvu, demografsko oživljavanje, povratak i uključivanje iseljeništva, nužnost promjena u javnim službama i moralna obnova i etika rada. - Danas možemo reći da smo neke od tih postavljenih zadaća u potpunosti ispunili. Međutim, na nama, ali i na budućim naraštajima ostaje obaveza da trajno i sustavno pridonosimo ispunjavanju svih ostalih obaveza - poručio je Jandroković.  Istaknuo je kako treba raditi na ostvarivanju stabilnog i trajnog gospodarskog rasta, stvaranju novih i kvalitetnih radnih mjesta, unaprjeđenju sustava odgoja i obrazovanja, zaustavljanju iseljavanja i demografskoj obnovi, unaprjeđenju istraživanja i znanosti, tehnološkog razvoja i inovacija, prilagodbi novom globalnom okruženju, društvenoj pravednosti i solidarnosti i jačanju građanskih i moralnih vrlina u društvu. Hrvatski sabor kao zakonodavno tijelo, rekao je Jandroković, mora nastaviti raditi na političkoj stabilnosti te je pozvao zastupnike na suradnju u osiguravanju političke stabilnosti, jačanju institucija te gospodarskog rasta i razvoja. Citirao je i govor hrvatskog političara i pjesnika te prvog bana pučanina Ivana Mažuranića iz Sabora 13. prosinca 1886. - Vjerujem u Hrvatsku, u njezinu prošlost, njezinu sadašnjost i njezinu budućnost - zaključio je Jandroković. Bivši predsjednik Sabora Luka Bebić uoči svečanosti komentirao je proslavu Dana Hrvatskog sabora, ali i na pitanje novinara i aktualnu političku situaciju. - Ja sam izračunao da nas (predsjednika Sabora) je dosad bilo 15, kao i predsjednika Vlada. Mi smo mlada država s jednom prošlošću koja se iščekivala stoljećima i sve što se dešava ne smatram čudnim, već objektivnim i normalnim. Imamo i stanovite velike uspjehe, a Sabor je bio taj koji je označio stabilnost i ponosan sam što sam bio dio te tradicije - istaknuo je Bebić. Na pitanje ide li Hrvatska dobrim putem, Bebić se pita što je to dobar put. - Što je to dobar put? Pravac kojim idemo je dobar, uz male varijacije, ali što se tiče glavne trase mislim da je dobar. Uvjeren sam da imamo većinu. Rekao sam da će Plenković imati sve veću potporu i nisam promijenio mišljenje - zaključio je Bebić. Potpredsjednik Sabora i bivši predsjednik Sabora u prošlom mandatu HDZ-ov Željko Reiner poručio je kako je današnji dan jedan od najznačajnijih praznika za Hrvatsku.  - Na taj dan održana je sjednica prvog, demokratski izabranog, Hrvatskog sabora i time je zapravo započelo jedno razdoblje hrvatske države koje je obilježeno sa svim onim što mi danas uživamo, a to su demokracija, sloboda, neovisnost - rekao je Reiner dodavši kako je dr. Franjo Tuđman uspio svoju viziju o slobodi uspio pretvoriti u stvarnost.  - Naravno, svega toga ne bi bilo bez naših branitelja i moram naglasiti viziju prvog predsjednika dr. Franje Tuđmana koji je zapravo u tom trenutku, kada se to činilo teško vjerojatno, koju je uspio pretvoriti u realnost. Hrvatska je imala puno velikih ljudi, od Starčevića do Radića koji su sanjali o slobodi, neovisnosti, ali je dr. Tuđman to prvi uspio ostvariti. Ostvarili su to svi hrvatski građani zajedno s njime, poglavito preko 15.000 civila i branitelja koji su dali svoje živote za to, ali sve to objedinjuje ovaj današnji dan. Žao mi je što se njemu ne pridaje ono značenje šire u društvu , osim ovdje u Saboru, koje taj dan zaslužuje - rekao je Reiner.