U engleskom gradu Birminghamu tijekom noći izvedeno je nekoliko racija, izvještava BBC. Policija na početku nije htjela otkriti imaju li racije na Hagley Roadu ikakve veze s napadom u Londonu, ali oko 9 ujutro potvrđeno je da je uhićeno 7 osoba koje se dovode u vezu s luđačkim pohodom koji je na kraju završio s tri mrtve osobe. Policija je provalila u šest kuća na području drugog najvećeg engleskog grada. Čini se da je i napadač u iznajmljenom automobilu svoj krvavi pohod započeo upravo iz Birminghama. - Napadač je djelovao sam - rekli su jutors iz policije dodavši da je sedmero ljudi u bolnici u kritičnom stanju. Ulica Hagley Road je sinoć bila zatvorena gotovo tri sata, a svjedoci kažu da su jasno vidjeli kako policija 'ubacuje' ljude u svoja vozila. - Operacija je u tijeku, ne možemo vam otkrivati detalje - rekli su iz policije. U međuvremenu, procurila je jeziva snimka divljanja na Westminster mostu. S obzirom da je kamera bila poprilično udaljena ne vidi se baš najbolje što se dogodilo, ali jasno je da je terorist ubrzavao dok je bio na mostu. Također se vidi kako jedna žena skače u rijeku Temzu. Zapravo, nije jasno je li namjerno skočila ili ju je automobil odbacio, ali u svakom slučaju završila je u hladnoj rijeci. Srećom, žena je iz rijeke spašena i s njom će sve biti u redu. Dan nakon napada ispred zgrade britanskog parlamenta, policija i dalje pretpostavlja da je riječ o "islamskom terorizmu".   Četrdesetak osoba je ozlijeđeno kada se bradati muškarac u crnom u srijedu poslijepodne zaletio automobilom u mnoštvo na Westminsterskom mostu, preko puta Big Bena, a zatim nožem ubio policajca pokušavajući ući u parlament. Napadača koji je po mišljenju istražitelja djelovao sam i za kojega čin još nitko nije preuzeo odgovornost, nakon toga je "ustrijelio drugi policajac", rekao je Mark Rowley iz protuterorističke policije. "Neću govoriti o identitetu napadača (...), ali pretpostavljamo da je riječ o islamskom terorizmu", rekao je Rowley u srijedu navečer. Među ozlijeđenima su troje francuskih učenika koji su bili na školskom izletu, dvoje Rumunja, petero Južnokorejaca i Portugalac, objavile su novinske agencije i vlade zemalja kojih su državljani stradali u napadu. Premijerka Theresa May koja je rekla da je napad djelo "izopačenog" uma, istaknula je nakon krizne sjednice vlade da "nas sile zla neće podijeliti". Ovo je najteži napad u Velikoj Britaniji nakon bombaškog napada 7. srpnja 2005. za koji su odgovornost preuzeli simpatizeri Al Qaede, u kojima je u londonskom gradskom prijevozu poginulo 56 ljudi. Sva britanska glasila u četvrtak pišu o napadu, a tabloid Daily Mirror (lijevi) naziva ga "napadom na demokraciju". "Londončani neće dopustiti da ih terorizam uplaši", poručio je londonski gradonačelnik Sadiq Khan.