FOTO: Goran Stanzl/PIXSELL  KAKO smo već pisali na Indexu, prošlotjedni izbor Jasminke Buljan Culej, savjetnice ministra Pave Barišića, za novu voditeljicu kurikularne reforme na upražnjenom mjestu Borisa Jokića digao je veliku uzbunu u medijima i javnosti. Razlog tome je prije svega to što je postupak izbora bio sve samo ne demokratičan, transparentan i stručan kako se na njezinu predstavljanju hvalio ministar obrazovanja Pavo Barišić.  U tom kontekstu istaknuli smo pet najvećih nebuloza koje su bile izrečene na konferenciji za novinare održanoj povodom imenovanja Jasminke Buljan Culej kao najbolje kandidatkinje. Jedna od njih bila je to što je rekla da neće odmah predstaviti svoj akcijski plan na temelju kojeg je pobijedila, nego da će to učiniti tek kada počne raditi s Ekspertnom radnom skupinom za provođenje kurikularne reforme. Tom prilikom izrazili smo sumnju da je njezin akcijski plan možda u nečemu sporan jer nije bilo jasno zašto ga ne bi predstavila javnosti ako je uistinu najbolji.   Pod pritiskom medija, voditeljica reforme odlučila je u ponedjeljak ipak objaviti svoj plan. No usporedba tog dokumenta s Nacrtom akcijskog plana koji je izradilo Posebno stručno povjerenstvo za provedbu Strategije obrazovanja, a koji su Barišić i Dijana Vican predstavili premijeru Andreju Plenkoviću 20. travnja, otvorila je nova ozbiljna pitanja. Naime, pokazalo se da je akcijski plan Jasminke Buljan Culej po svojoj strukturi i grafičkom dizajnu praktički identičan Nacrtu koji je napravilo Povjerenstvo te da je cijeli niz sadržaja tabela u njemu identičan ili vrlo sličan onome u Nacrtu.  Razlog za ostavku i poništenje natječaja   Pitanje koje se nameće je sljedeće: kako je to moguće kada je Nacrt trebao biti tajan? Njega kandidati nisu mogli ni smjeli vidjeti, osobito ako su bili djelatnici MZO-a, kao što je bila Jasminka Buljan Culej. Oni su svoje akcijske planove trebali temeljiti na Strategiji. Pritom je važno istaknuti da sličnost spornih tekstova u planu Jasminke Buljan Culej ne dolazi isključivo iz Strategije. Drugim riječima, nije moguće reći da su sve sličnosti rezultat toga što se strogo držala Strategije.   Iz uvida u brojne očite podudarnosti teško je oteti se dojmu da je netko u Ministarstvu, tko je imao pristup Nacrtu, dokument dao na uvid Jasminki Buljan Culej ili da joj je možda čak pomagao u sastavljanju Akcijskog plana. Budući da je ona u prvoj polovini travnja došla raditi u MZO na mjesto savjetnice ministra, nameće se pitanje je li bila unaprijed izabrana za buduću voditeljicu kurikularne reforme te jesu li joj u tome djelatnici MZO-a svojski pomagali, kako dokumentima tako i kasnijim dizanjem ruku.  Ako je netko u MZO-u doista na takav način pomagao Jasminki Buljan Culej, to bi trebalo biti jak razlog za njezinu ostavku i za poništavanje natječaja.  Primjeri sličnosti  Sve sličnosti Nacrta Povjerenstva i Akcijskog plana Jasminke Buljan Culej nemoguće je predstaviti u jednom tekstu, a da on ne premaši normalne gabarite novinskoga članka. Stoga smo ovdje izdvojili samo neke očitije.  Za ilustraciju sličnosti koje teško mogu biti stvar slučaja, dolje smo vam predstavili tri dokumenta u PDF-u, redom: Akcijski plan Borisa Jokića, Akcijski plan Buljan Culej i Nacrt koji je izradilo Povjerenstvo (pogledajte sasvim dolje). Usporedba pokazuje da je Plan Buljan Culej u mnogočemu neuobičajeno sličan Nacrtu, dok Jokićev Plan to nije. Također je vidljivo da je Jokićev Plan mnogo detaljnije i argumentiranije izložen od onoga Buljan Culej.  Sličnost u grafičkom rješenju i nazivima  Ako u PDF-ovima dolje usporedite Akcijski plan (nadalje u tekstu AP) Buljan Culej i Nacrt Povjerenstva (nadalje NP), vidjet ćete da oni imaju praktički identičnu organizaciju i dizajn. Tablice su im identično organizirane i imaju identičnu podjelu na pet kolumni: Aktivnosti, Nadležnost, Provedba, Vrijeme provedbe i Pokazatelji provedbe. Jokićev plan organiziran je drugačije i grafički i nazivljem. Kolumne su u njegovim tablicama položene horizontalno, ima ih četiri, a zovu se slično, ali ipak ne isto: Aktivnost, Nadležnost, Rok i Pokazatelj ostvarenosti.  Sličnosti u sadržajima  1)    Ako usporedite stranicu 3 AP-a Buljan Culej sa stranicom 26 (oznaka u donjem desnom uglu) NP-a, naći ćete gotovo identičan tekst. U NP-u piše: Izrađen i donesen jedinstven i cjelovit metodološki pristup za izradu strukture nacionalnog kurikuluma. U AP-u Buljan Culej gore desno piše: Izrađen i donesen jedinstven i cjelovit metodološki priručnik za izradu nacionalnih kurikula na svim razinama. Sve je gotovo isto, osim par riječi.  2)    Na stranici 28 NP-a piše: Izraditi prijedlog predmetne/modularne strukture nacionalnih kurikuluma prema odgojno – obrazovnim područjima s optimalnim i maksimalnim opterećenjem učenika te satnicom nastavnog plana za osnovnoškolski odgoj i obrazovanje. Na stranici 6 AP-a Buljan Culej piše: Izraditi prijedlog predmetne i/ili modularne strukture nacionalnog kurikula prema odgojno – obrazovnim područjima s pripadajućom satnicom. Na sličan način podudara se i desna kolumna na istim stranicama NP-a i AP-a.  3)    Na stranici 33 NP-a piše: Izraditi smjernice prema usvojenoj metodologiji za pisanje udžbenika i drugih nastavnih sredstava na temelju novih kurikuluma. Na stranici 12 AP-a Buljan Culej dolje lijevo piše: Izraditi smjernice prema usvojenoj metodologiji za pisanje udžbenika i pomoćnih nastavnih sredstava.  4)    Na stranici 33 NP-a piše: Raspisati i provesti natječaj za udžbenike i pomoćna nastavna sredstva izrađena na temelju novih kurikuluma. Na stranici 13 AP-a Buljan Culej gore lijevo piše: Raspisati i provesti natječaj za udžbenike i pomoćna nastavna sredstva izrađena na temelju novih kurikula.  5)    Na stranici 43 NP-a piše: Analizirati infrastrukturne, kadrovske i druge uvjete za uvođenje obveznoga devetogodišnjega osnovnoškolskog odgoja i obrazovanja; razraditi plan ostvarivanja uvjeta. Na stranici AP-a Buljan Culej piše: Analizirati infrastrukturne, kadrovske i druge uvjete za uvođenje novih kurikula (devetogodišnji odgoj i obrazovanje).   U dvama dokumentima mogu se pronaći brojne druge sličnosti za koje ovdje nismo imali dovoljno prostora. Ako imate volje, potražite ih sami, ne bi trebalo biti teško.  Da bismo razjasnili kako su mogle nastati takve sličnosti ako joj Nacrt akcijskog plana nije bio dostupan, pokušali smo Buljan Culej dobiti na mobitel. No ona u vrijeme pisanja teksta nije bila dostupna. Neslužbeno smo uspjeli doznati samo da Barišićevo ministarstvo ima već pripremljen demanti koji će danas biti javno objavljen. Akcijski plan - Boris Jokić by Index.hr on Scribd Akcijski Plan - Jasminka Buljan Culej by Index.hr on Scribd Nacrt Prijedloga Akcijskog Plana Provedbe SOZ by Index.hr on Scribd