Istarska policija kazneno će, zbog dovođenja u opasnost života i imovine opće opasnom radnjom ili sredstvom, prijaviti vlasnika psa rotvajlera koji je u subotu u vinogradu kod Potpićna napao i teže ozlijedio 37-godišnju ženu, a lakše njezinog 6-godišnjeg sina.  Potvrdila je to u utorak Hini glasnogovornica PU istarske Nataša Vitasović.     Napad se dogodio u subotu oko 11,30 sati u mjestu Zajci kod Potpićna, kada je rotvajler u vlasništvu 64-godišnjaka izgrizao majku i dijete. Majka se s djetetom nalazila u vinogradu, kada je do njih iz susjednog vinograda dotrčao pas i ugrizao dijete po nogama. Žena je pokušala odvojiti dijete od psa, no rotvajler je tada napao i nju te ju više puta ugrizao za nogu.  Oboje su prevezeni u riječku bolnicu, gdje je utvrđeno da je dijete lakše ozlijeđeno, a žena teže te se nakon operativnog zahvata oporavlja u bolnici. Njezin sin je na kućnoj njezi. >> Dječaku šivali spolovilo nakon što ga je nezgodno ugrizao pas >> Pas napao dvogodišnjeg dječaka i desetak puta ga ugrizao za glavu 