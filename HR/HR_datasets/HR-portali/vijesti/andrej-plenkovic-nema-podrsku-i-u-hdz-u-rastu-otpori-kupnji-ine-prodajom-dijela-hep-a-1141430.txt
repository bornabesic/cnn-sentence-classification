Premijer Andrej Plenković dobio je potporu Predsjedništva HDZ-a za povratak Ine u hrvatsko vlasništvo, ali nije dobio potporu (sigurno ne jedinstvenu) tog najvišeg stranačkog tijela za model prema kojem bi se prodala četvrtina HEP-a da bi se otkupile MOL-ove dionice Ine. Najprimjereniji način Predsjedništvo HDZ-a, iako je potpredsjednica Vlade Martina Dalić predstavila model IPO-a HEP-a i otkupa Ine (premda se još uopće ne zna cijena tih dionica), preksinoć nije glasalo o toj odluci. Dakle, političke odluke HDZ-a o toj temi nema, a više sugovornika prenijelo nam je da oni članovi Predsjedništva koji su se preksinoć javili za riječ jesu za povratak Ine u hrvatsko vlasništvo, ali da nisu za to da se to čini novcem od prodaje HEP-a. Najjasnije stavove protiv tog modela iznijeli su potpredsjednici HDZ-a – Ivana Maletić i Darko Horvat (bivši ministar poduzetništva i obrta), ali zamjerke su na neki način artikulirali ili se složili s tvrdnjama dvoje potpredsjednika, tvrde naši izvori, i Branko Bačić, Milan Kovač, Andrija Mikulić... Iako je premijer Plenković i sinoć nakon sjednice Predsjedništva rekao da je najprimjereniji način za otkup Ine IPO HEP-a te da očekuje da će se na toj operaciji, koja je po njemu strateški potez državničkog karaktera, raditi tijekom ove godine, očito je da se unutar HDZ-a javlja sve više otpora ideji da se prodaje HEP kako bi se kupila Ina. Dosad je HDZ-ov partner Most zagovarao tezu da je prodaja HEP-a zbog Ine samo jedan od mogućih modela te da bi se novac od IPO-a HEP-a trebao uložiti u razvoj HEP-a, a sada se iskristaliziralo da određene strukture unutar HDZ-a, zapravo, zagovaraju jednake teze kao i Most. Da se zbog HEP-a i Ine javljaju ozbiljni nesporazumi između Plenkovića i Petrova, svjedoči i to što je Plenković u ponedjeljak navečer tvrdio da je prodaja HEP-a najprimjereniji model, a Petrov je svega koji sat prije govorio o traženju najboljeg modela. Petrov je konstatirao da radna skupina HDZ-a i Mosta raspravlja o modelima, a tražio je i zaštitu strateških tvrtki Ustavom što je Plenković preksinoć u izjavi glatko odbio. Darko Horvat jučer je pak obznanio svoj stav koji je iznio na Predsjedništvu, a to je da se HEP ne smije prodavati da bi se kupila Ina, nego da bi se Inu moglo kupiti HEP-ovom zadržanom dobiti (enormna dobit zadnjih godina, emisija obveznica u iznosu od 500 milijuna dolara, a nikakvo investiranje), a ostatak namaknuti prodajom državne imovine i malih udjela u trgovačkim društvima koja nisu od strateškog interesa za Hrvatsku. Najidealnija opcija Horvat nam je jučer rekao da on nikada ne bi digao ruku za prodaju HEP-a zbog kupnje Ine. I Ivana Maletić zalagala se na Predsjedništvu za to da se Ina otkupi prodajom državne imovine, odnosno da se razmisli i o drugim modelima. Neslužbeno, njezina je teza da bi bilo najidealnije da se za Inu nađe strateški partner koji bi otkupio MOL-ove dionice, a da novac od prodaje HEP-a može ići samo za razvoj te tvrtke. Članovi Predsjedništva jučer su se čudili kako je Plenković mogao reći da je dobio podršku za model HEP – Ina, no on je lukavo rekao da ima potporu HDZ-a za povratak Ine, ali je izostavio da nije dobio ovacije za prodaju HEP-a. >> Martina Dalić trebala bi se kloniti Ine do odluke Povjerenstva 1. Prodaja državne imovine Ivana Maletić zalaže se za to da se MOL-ove dionice Ine otkupe prodajom državne imovine, tj. da se ne ide u prodaju HEP-a 2. Dobit HEP-a i prodaja imovine Darko Horvat smatra da se Ina može kupiti HEP-ovom zadržanom dobiti i prodajom imovine ili udjela u tvrtkama  3. Strateški partner Kao opciju trebalo je razmotriti i to da  MOL-ove dionice Ine  otkupi novi strateški partner          