Njemačka kancelarka Angela Merkel izrazila je ljutnju zbog činjenice da su s večere predsjednika Europske komisije Jeana Claudea Junckera i britanske premijerke Therese May u Londonu uoči prošlotjednog summita Europske unije u javnost procurili detalji koji su pokazali negativnu atmosferu na tom susretu, piše tjednik Der Spiegel u subotu. "Nije baš konstruktivno na ovaj način podgrijavati atmosferu", rekla je Merkel a prenosi Der Spiegel pozivajući se na krugove bliske kancelarki. Detalji razgovora koji je, navodno, prošao u negativnoj atmosferi objavljeni su prošli tjedan u njemačkom dnevniku Frankfurter Allgemeine Sonntagszeitung (FAS) a u uredu kancelarke vjeruju da je detalje javnosti ciljano plasirao ili sam Juncker ili šef njegovog ureda, njemački političar Martin Selmayr. Na večeri je bilo riječi o uvjetima pod kojima bi se trebao odviti Brexit a informacije koje su procurile pokazuju suprotna stajališta britanske i EU strane. Juncker je tom prilikom navodno rekao kako je "Brexit osuđen na neuspjeh" te kako britanska premijerka "živi u vlastitoj galaksiji". S večere su procurili detalji koji pokazuju i nesuglasice unutar tima britanske premijerke May. Kako je javljao FAS, Juncker je jutro nakon neuspjele večere u Londonu nazvao njemačku kancelarku Merkel koja je nakon toga promijenila svoj tekst obraćanja Bundestagu istoga dana u svezi s Brexitom i osjetno pooštrila ton naspram Velike Britanije. Jedna od glavnih točaka svađe na spomenutoj večeri bila je i britanska blokada odobrenja višegodišnjeg budžeta Europske unije.   Spiegel citira njemačkog zastupnika u EU parlamentu Jensa Geiera koji je izrazio sumnju da će Velika Britanija u "zatrovanoj atmosferi", kojoj je djelomice kumovalo i "curenje" detalja sa sporne večere, odustati od blokade sredstava. Kako prenosi Der Spiegel, radi se o nekoliko milijardi eura namijenjenih programima za suzbijanje nezaposlenosti mladih kao i poboljšanju sigurnosti vanjskih granica Europske unije. 