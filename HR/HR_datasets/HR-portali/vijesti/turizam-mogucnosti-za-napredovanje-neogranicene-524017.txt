Svoju prvu turističku sezonu Marija Franjić u Valamaru je, kao tek završeni kuhar, odradila 2009.godine. Danas, devet godina kasnije je voditeljica u a la carte restoranu Valamar Rivijere, a za napredovanje je, osim vlastitog truda presudna, bila specijalistička edukacija u sklopu Valamar Akademije. Radi se o projektu voditeljskog razvoja ljudskih potencijala Valamar Rivijere, kroz koji je u posljednjih deset godina prošlo 150 ključnih zaposlenika koji danas rade na srednjim, višim i visokim menadžerskim pozicijama. Upravo kroz takve projekte, uz razne programe nagrađivanja i osiguranja dobrih uvjeta za zaposlenike, kompanije osiguravaju kvalitetu radne snage u sektoru u kojem se vide i najmanje pogreške. Važnost ovakvih projekata za podizanje konkurentnosti turističkih kompanija došla je još više do izražaja u aktualnoj krizi kadrova koju u zadnje dvije godine prolazi turistički sektor u Hrvatskoj. Kao dio propulzivne turističke djelatnosti hotelijerske kompanije su među najtraženijim poslodavcima koji traže i zapošljavaju zaposlenike najrazličitijih profila – od konobara i kuhara do kadrova u ICT-u, financijama i računovodstvu, kontrolingu ili pravnoj službi. Primjer Marije Franjić pokazuje kako se isplati ulagati u edukaciju i motivaciju zaposlenika da ostanu u kompaniji koja im omogućuje napredovanje. U početku karijere, dakle odmah nakon završene škole Marija Franjić radila je u pansionu s 4 zvjezdice, potom je sezonu odrađivala u hladnom bloku, odnosno na sladoledima. Nakon toga je počela raditi u a la carte restoranu, gdje se od prošle godine nalazi na poziciji voditeljice. Početkom prošle sezone krenula je na Akademiju, jer se istaknula aktivnim radom. Naime, Marija Franjić osvojila je prvo mjesto u kategoriji restoranskog menija u organizaciji HKS-a (Hrvatski kuharski savez), na natjecanju na kojem je Valamar sponzorirao nagrade. Pred dvije godine sudjelovala je na natjecanju u organizaciji Udruge Talijana, gdje je osvojila 3. mjesto u kategoriji profesionalaca za najljepši kolač. Akademija joj je bila sljedeći izazov. „Toplo preporučam ovu edukaciju, za mene je to bilo jako ugodno iskustvo, i tko god da je spreman na izazove neka se priključi Akademiji. Puno se tu nauči, svi imaju priliku kuhati i prolaziti različite pozicije. Mi kao kuhari prolazimo sve pozicije, slastičarnicu, doručak, a la carte, hladne i vruće blokove“, pojašnjava Franjić. Zahvaljujući programu Valamar akademije, ali i ostalim programima u politici ljudskih resursa, Valamar Riviera stekla je odličan imidž na tržištu rada i u javnosti, što rezultira povećanim brojem otvorenih molbi kao i prijava za stručnu praksu. Uspješni hotelijeri danas ulažu u razvoj i karijeru top kadrova različitih profila jer tek sinergija znanja i vještina različitih kadrova čine turistički portfelj uspješnim. Kako je poznato, Valamar Riviera nositelj je certifikata Poslodavac partner posljednjih 11 godina, te se nalazi među Top 5 poslodavaca u Hrvatskoj. Kompanija je samo u prošloj godini uložila 3 milijuna kuna u vanjsku edukaciju i razvoj ljudskih potencijala te više od 6 milijuna kuna u interne treninge i Valamar Akademiju. Isto tako, u promociju strukovnih zanimanja i stipendiranje uloženo je 600 tisuća kuna a u preventivne sistematske preglede 430 tisuća kuna. Radnici Valamar Rivijere u prošloj su godini imali 6% veću plaću od prosjeka RH te čak 29% veću plaću od prosjeka turističkog sektora u Hrvatskoj. Također, radnike nagrađuju kroz 17 različitih programa, te su u 2016. isplatili 10,3 milijuna kuna nagrada i stimulativnih dodataka na plaću. Ove godine je potpisano 178 novih ugovora na neodređeno vrijeme i gotovo 1000 ugovora sa stalnim sezoncima od kojih je preko 50% u programu Valamar+3 koji im garantira cjelogodišnja primanja i rad od najmanje 9 mjeseci tijekom godine. U okviru Valamar Akademije osposobljeno je 66 % direktora, voditelja i pomoćnika direktora objekata Valamar Rivijere, što čini veći dio današnjeg upravljačkoga tima hotela i kampova. U kompaniji ističu kako, uz uspješan razvoj ključnih kompetencija zaposlenika, program Valamar akademije ima veliki motivacijski učinak na nominirane i uključene polaznike te njihov doživljaj priznanja, prepoznavanja i ponosa.   Tema: Promo sadržaj