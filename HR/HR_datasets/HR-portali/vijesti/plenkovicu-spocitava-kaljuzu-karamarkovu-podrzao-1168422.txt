U proljeće prošle godine Zlatko Hasanbegović, tada kao ministar kulture i “pravi HDZ-ov desničar”, krajem svibnja postao je i član najvišeg stranačkog tijela – predsjedništva stranke. U tjednima koji slijede on će, nešto u funkciji ministra, nešto kao član predsjedništva, podupirati i aktivno dizati ruku za rušenje Vlade Tihomira Oreškovića te za Karamarkovo preslagivanje u Hrvatskom saboru. Svima je tada bilo jasno da će to završiti rušenjem vlastite Vlade i da će Most poslije minirati Karamarkov projekt. Hasanbegović je, premda je, kao i sada, volio govoriti u korist osovine HDZ – Most, tada ipak bio dio Karamarkove ekipe koja je do zadnjeg trena pokušavala ostvariti novu saborsku većinu pa je na kraju pregovarala i s manjincima i s HNS-om i HSS-om. Ne samo da je HDZ tada pregovarao s Miloradom Pupovcem nego mu je Karamarko, tvrde upućeni bio nudio i mjesto potpredsjednika “presložene” Vlade. “Lijevi” Vrdoljak i Beljak također su bili dobrodošli u tomu, pa je Karamarkova ekipa pregovarala i s njima o tome kako “preskočiti” Most i izglasati presloženu novu Vladu. Stvar je propala pa se krenulo na nove izbore, a umjesto Karamarka HDZ instalira Plenkovića. Hasanbegović je tada ostao u HDZ-u i nije cijeli taj “nemoral” i pokušaje političkog trgovanja nazvao “kaljužom”. Niti godinu dana poslije, svjedoci smo, Hasanbegović je poveo protestni ustanak protiv Plenkovićeva vođenja HDZ-a. Odmaknuo se od HDZ-a, osvanuo na izbornoj listi druge političke opcije te dočekao i službeno izbacivanje iz HDZ-a. U obrazloženju svog odmicanja od HDZ-a Hasanbegović tvrdi da je to učinio jer su Plenkovićeve manipulacije “politički život pretvorile u moralnu kaljužu”. Za njega je, dakle, ovogodišnje preslagivanje snaga u Saboru “moralna kaljuža”, dok mu lanjsko “kaljužanje” nije tako smetalo. U čemu je razlika? Vjerojatno u tome da je ono prošlogodišnje vodio njegov politički otac Karamarko, a ovogodišnje Plenković. Ono prošlogodišnje je propalo, a ovogodišnje je, zasad, uspjelo. Kako Hasanbegović ima zasigurno veće političke ambicije od podupiranja zagrebačke izborne liste Brune Esih, jasno je da će se na Zagrebu vježbati jačanje i utemeljenje nove desne političke opcije. Koja ima dva zadatka – stvarati alternativu za desne nezadovoljnike unutar HDZ-a i njihova biračkog tijela, ali i biti mjesto gdje se može začahuriti sve dok Plenkovića voda ne odnese s vrha HDZ-a. Da Hasanbegović nakon niti dvije godine u HDZ-u sebe tumači kao “istinskog”, a ne “alternativnog” HDZ-ovca, vidi se kada govori o “stvarnom identitetu HDZ-a”, a koji nije franšiza Europske pučke stranke i bruxelleskih struktura. Sad još samo treba uvjeriti birače da je Karamarkov HDZ bio uspješniji. 