Foto: Index  U OPĆEM potopu SDP-a u Splitu ispod radara je prošao zanimljiv podatak. SDP-ov kandidat za župana Arsen Bauk dobio je više glasova od HDZ-ovog kandidata za gradonačelnika Andre Krstulovića Opare. Razlika je neznatna, iznosi svega 283 glasa, no s obzirom na ostale rezultate koje je ostvario SDP u Splitu, podrška Splićana Arsenu Bauku djeluje gotovo pa spektakularno. Podsjetimo, kandidatkinja za gradonačelnicu Aida Batarelo dobila je tek 4.913 glasova, a lista za Gradsko vijeće 7.315 glasova. Treba, međutim, priznati i da Bauk među protukandidatima nije imao konkurenciju za lijevo orijentirano biračko tijelo. Uz Blaženka Bobana iz HDZ-a, MOST-ovog Mira Bulja, za naklonost birača natjecali su se još Kerumov šogor Petroslav Sapunar i Luka Roguljić kao kandidat HRAST-a. Ipak, u situaciji u kojoj se SDP raspada po šavovima, a predsjednik Bernardić poziva izbačene članove dva dana prije izbora natrag u stranku, nema sumnje da će Baukov rezultat u Splitu biti neka vrsta nade za esdepeovce da bolji dani ipak dolaze.   "Škorić presmiono izjavio da je ljevica u Splitu doživjela debakl" Bauk nam je komentirao svoj rezultat u Splitu, a osvrnuo se i na izjavu šefa splitskog HDZ-a Petra Škorića koji je jutros osokoljen katastrofom SDP-a na izborima za Gradsko vijeće požurio izraziti zadovoljstvo rezultatima izbora te konstatirati kako je ljevica u Splitu poražena. "S obzirom da sam dobio više glasova od njihovog kandidata za gradonačelnika, Škorić je presmiono izjavio da je ljevica u Splitu doživjela debakl, tim više što će im glasovi ljevice trebati ako misle ostvariti pobjedu u drugom krugu", kazao nam je Bauk. "Ovih 18 tisuća glasova u Splitu je minimalni potencijal koji SDP ima i koji se mogao realizirati da je bliska prošlost bila manje turbulentna", smatra Bauk. Bauk pobijedio na Visu, Šolti, u Supetru, Milni i Bolu  Šef Splitsko-dalmatinskog SDP-a po prvi put se ovako neposredno izložio na izborima i mora se priznati da je u teškom trenutku za partiju ostvario vrlo respektabilan rezultat u HDZ-ovoj utvrdi. MOST-ov Miro Bulj pobjegao mu je tek za nešto više od tri tisuće glasova. U Sinju je ostvario presudnu razliku. Na svom domaćem terenu Bulj je pobjednik izbora s više od 4 tisuća glasova. Blaženko Boban dobio je 3.805 glasova, a Bauk tek 1.350. Zanimljivo je možda da su Bulj i Boban u Vrgorcu dobili identičan broj glasova, po 1.415.  Bauk je pobjedio na Visu, i u Visu i u Komiži te u Bolu, Supetru, Milni i na Šolti. Kerumov HGS drži ključ Županijske skupštine Svakako će biti zanimljivo vidjeti i kako će se složiti vlast u Županijskoj skupštini. Sve i da Bulj nekim čudom pobijedi Bobana i postane prvi neHDZ-ov župan u povijesti, dočekat će ga nezavidna situacija sa Skupštinom. Naime, od 51 vijećnika, HDZ ih ima 22, MOST 10, SDP 8, Kerumov HGS 7, a Pametno četiri. S kim bi MOST mogao u koaliciju? Sve i da okupe Pametno i SDP, a tu je problem koalicijski partner HNS koji u ovom trenutku nije spreman za suradnju s MOST-om, dobit će jednak broj vijećnika kao i HDZ - 22, što znači da će Kerumovi vijećnici biti ključni. HGS je punih osam godina u koaliciji s HDZ-om u Županiji, a Kerumov šogor Petroslav Sapunar isto je toliko predsjednik Županijske skupštine. Kako stvari stoje, praksa bi se mogla nastaviti.