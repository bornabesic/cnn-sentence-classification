Pamtim mnogo izbora i dočekivanja svakakvih izbornih rezultata. Ali ne pamtim da je igdje bila tako dobra i pozitivna vibra kao sinoć s Ankom Mrak Taritaš i njenim izbornim timom, napisao je HNS-ov saborski zastupnik Goran Beus Richembergh na svom Facebook profilu jutro nakon izbora. Uobičajeno je, kaže, da se okupljeni raziđu nakon što se glavni kandidat ili kandidatkinja obrate javnosti, ali to sinoć u stožeru Anke Mrak Taritaš nije bio slučaj. Baš svi su htjeli navratiti, javiti se i biti tamo, napisao je Richembergh, a iako se Mrak Taritaš obratila okupljenima u 21.30 sati, gužva je trajala još satima. Nikome se nije išlo kući i svi su bili odlično raspoloženi. Eto, to je Anka. Komentirao je i rezultate HNS-a u drugim dijelovima Hrvatske ocijenivši ih ambivalentnima.  Gubitak Varaždina i Varaždinske županije ozbiljan su udarac stranci tamo gdje je više od desetljeća imala vrlo važno i snažno uporište. Gubitak Dubrovnika, makar očekivan, bolan je i težak baš kao i gubitak Kraljevice jer su rezultati vođenja tih gradova bili fantastični. Obranjeni su Međimurska županija te brojni gradovi i općine Varaždinske županije poput Ivanca i Lepoglave, a također i Osijek, Pirovac, Cres i Sveti Ivan Zelina, kao i deseci općina, svugdje uglavnom od jakih izazivača iz HDZ-a. Rezultat Anke Mrak Taritaš u Zagrebu, kaže HNS-ov zastupnik, zapravo je sjajan jer je ona prvi put u 16 godina ozbiljno ugrozila primat najmoćnijega hrvatskog gradonačelnika svih vremena i tek nekoliko postotaka je dijelilo od pobjede u glavnom gradu. Rezultati bi bili bolji, smatra Richembergh, da u posljednja tri mjeseca stranku nisu opterećivali kobnim spekulacijama i sumnjama o mogućem ulasku u vladu HDZ-a. One su, vjeruje, obeshrabrile HNS-ove potencijalne birače. To je problem koji ćemo riješiti u naredna dva dana na našim stranačkim tijelima. HNS će ostati jedinstvena i snažna stranka, jasnoga profila i konzistentnih političkih stavova, zaključio je Goran Beus Richembergh.