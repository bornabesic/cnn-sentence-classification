Policija je uhitila 61-godišnju ženu sa zagrebačkog područja koju sumnjiči za prijetnju, s elementima zločina iz mržnje, novinaru 034 Portala Mladenu Mirkoviću, i to u vezi s događajima od 12. svibnja, kada je Mirkovića u požeškoj gradskoj upravi napao gradonačelnik Vedran Neferović. Osumnjičena žena je predana pritvorskom nadzorniku Policijske uprave zagrebačke, priopćila je u nedjelju poslijepodne požeško-slavonska Policijska uprava. Policija je, "nastavno na događaj od dana 12. svibnja ove godine, u kojem je oštećen 25-godišnji zaposlenik portala iz Požege", izvijestila da je on u subotu navečer (13. svibnja) prijavio prijetnju putem mobitela "od nepoznate osobe vezano za događaje od prethodnog dana".  Kriminalističkim istraživanjem u suradnji s Policijskom upravom zagrebačkom utvrđeno je da se za kazneno djelo prijetnje s elementima zločina iz mržnje sumnjiči 61-godišnjakinju sa zagrebačkog područja, kaže se u priopćenju požeško-slavonske policije. Zbog verbalnog i fizičkog napada na 25-godišnjeg novinara 034 Portala Mladena Mirkovića, policija je istoga dana, 12. svibnja, protiv HDZ-ovog gradonačelnika Požege Vedrana Neferovića podnijela kaznenu prijavu zbog prijetnje, optužni prijedlog zbog prekršaja protiv javnog reda i mira i izrekla mu osmodnevnu zabranu približavanja novinaru. Napad je tada osudio i premijer i predsjednik HDZ-a Andrej Plenković, koji je od Neferovića zatražio da se ispriča i trenutno povuče iz kampanje za lokalne izbore. 