Većina švicarskih birača prihvatila je u nedjelju na referendumu prijedlog o postupnom  napuštanju nuklearne i prelasku na obnovljivu energiju, po prvim projekcijama objavljenim nakon zatvaranja birališta. Kako pokazuju projekcije temeljem prvih djelomičnih rezultata, prihvaćen je novi zakon o energiji koji podupiru vlada i parlament, objavio je institut za istraživanje javnog mišljenja gfs. bern. U Zuerichu, švicarskom kantonu s najvećim brojem stanovnika, za novi zakon je glasalo gotovo 60 posto birača, a u Ženevi više od 70 posto. Prvi rezultati za čitavu zemlju očekuju se poslijepodne, a konačni predvečer. "Ovo je povijesni dan za sve koji se zalažu za zaštitu okoliša, bili oni u politici ili izvan nje", poručila je zastupnica zelenih Adele Thorens Goumaz na švicarskoj javnoj televiziji RTS-u. Sve su stranke poduprle novi zakon osim najveće švicarske stranke UDC-a (Demokratska unija centra), protueuropske i protuimigracijske populističke stranke. Ovaj novi zakon je rezultat dugog procesa kojemu se pristupilo nakon nuklearne havarije u Fukushimi koja je u ožujku 2011. prouzročila golemi tsunami u Japanu. Zakon treba promicati obnovljivu energiju poput hidro- i sunčeve energije, geotermalnih izvora i biomase. Nekoliko tjedana nakon nesreće u Fukushimi, Švicarska, koja ima pet nuklearnih reaktora koji proizvode trećinu električne energije potrebne zemlji, odlučila je do 2034. napustiti korištenje nuklearne energije, napomenuvši da je taj rok načelan. Vlasti dodaju da će se zatvaranju centrala najvjerojatnije pristupiti nakon pedesetak, pa i šezdesetak godina njihova rada. Nakon te odluke, švicarska vlada (koja djeluje po načelu konsenzusa i čini ju sedam ministara iz četiriju velikih stranaka)  radila je na donošenju energetske strategije koju planira provesti etapno do 2050.