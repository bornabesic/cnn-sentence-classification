Politički nemiri koji potresaju predsjedanje Donalda Trumpa nemaju nikakvog utjecaja na njegovu sliku u svijetu, koji nestrpljivo čeka njegovo prvo putovanje u Europu i na Bliski istok, rekla su u četvrtak dvojica njegovih ministara. "Tim putovanjem se želi poslati poruku da se Amerika vraća", rekao je državni tajnik Rex Tillerson na konferenciji za novinare uoči prvog putovanja u inozemstvo predsjednika Trumpa tijekom kojeg će posjetiti Saudijsku Arabiju, Izrael, Zapadnu obalu, Vatikan i summite NATO-a u Bruxellesu i G7 na Siciliji. "Osjeća se veliko iščekivanje povratka Amerike u vodstvo na političkoj pozornici", rekao je šef američke diplomacije. Republikanski predsjednik je izabran pod sloganom "Najprije Amerika" i uz stajališta ocijenjena izolacionističkima u pogledu vanjske politike. Ministar domovinske sigurnosti John Kelly je rekao da politički udari koji tjednima potresaju Washington u vezi mogućih ruskih uplitanja u američke predsjedničke izbore ne umanjuju vjerodostojnost poruke koju Donald Trump želi pronijeti svijetom. Tajnik Rex Tillerson je rekao da je jedan od zadataka tog putovanja, veliki govor o islamu predviđen u Rijadu, vidjeti što se može zajedno ostvariti, a u vezi svjetskog terorizma je rekao da se ne radi o borbi religija ni o borbi kultura već borbi između doba i zla. Donald Trump kreće u subotu na osmodnevno putovanje u pet zemalja, gdje će se sastati s papom Franjom, saudijskim kraljem Salmanom, izraelskim premijerom Benjaminom Netanyahuom i novim francuskim predsjednikom Emmanuelom Macronom. 