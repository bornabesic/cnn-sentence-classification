Most je u srijedu navečer predložio uvrštenje odluke o raspuštanju Sabora u dnevni red hrvatskog parlamenta. - Smatramo da se hrvatskim građanima, koji su jedini izvorni nositelji vlasti u RH, treba prepustiti da na prijevremenim izborima odluče o novom sazivu Hrvatskog sabora iz kojeg će biti formirana i nova Vlada koja će imati povjerenje većine zastupnika, stoji između ostalog u njihovom prijedlogu. - Člankom 78. stavkom 1. Ustava propisano je da se Sabor može raspustiti radi raspisivanja prijevremenih izbora ako to odluči većina svih zastupnika, stoga predlažemo da Sabor donese Odluku o raspuštanju Hrvatskog sabora, navodi se još u obrazloženju Mostova prijedloga. Zahtjev je potpisalo 11 od ukupno 15 članova Mostovog kluba. U galeriji pogledajte dokument: Prijedlog Oduke o raspuštanju Sabora Zatvori Slika 1/3 Objavljeno: 03.05.2017. Objavljeno: 03.05.2017. Objavljeno: 03.05.2017. - Most je podnio prijedlog za raspuštanje Sabora koji sutra može biti povučen ako se pokaže da postoji nekakva saborska većina, no ono što je sada očito je da te saborske većine nema i da je premijer destabilizirao državu i srušio Vladu i da nema potporu Hrvatskog sabora, izjavio je u Saboru politički tajnik Mosta Nikola Grmoja.  - Ako ne bude saborske većine mi ćemo ići s tim prijedlogom i on će pokazati tko su zastupnici koji čuvaju svoje stolice u Hrvatskom saboru i je li istinita tvrdnja da je već dogovorena suradnja nakon lokalnih izbora HDZ-a s HNS-om i IDS-om, kazao je Grmoja. - Ako naša inicijativa bude išla dalje ne znam hoće li dobiti dovoljnu potporu zastupnika, dodao je. Smatra da agoniju oko krize Vlade ne treba produbljivati i da su novi izbori najpoštenije rješenje. - U ovom trenutku kada nema saborske većine i kada se tezgarenjem i trgovinom pokušava ostvariti saborska većina puno je jeftinije ići na parlamentarne izbore što prije, ako je moguće na dan drugog kruga lokalnih izbora ili kasnije. Ako se sutra pokaže saborska većina, kazao je, izabrat će se novi predsjednik Sabora, Vlada će dobiti potporu i Petrov će staviti točku na svoje razrješenje. - Pozicije nam ništa ne znače, znače nam samo vrijednosti i ideali od kojih nećemo odustati i obraz nećemo izgubiti ni ovaj put, zaključuje Grmoja. Sličnu je poruku uputio i sa saborske govornice, za koju je izašao nešto poslije 30 minuta nakon ponoći, nakon polusatne stanke koja je prije toga bila određena na njegov zahtjev. U svom je govoru pozvao premijera Plenkovića da podnese ostavku. - Ako dođe do glasanja, s obzirom da ne vidimo drugi izlaz iz situacije, SDP će glasati za raspuštanje. Vratit ćemo vlast narodu koji jedini na nju i ima pravo i koji jedini može donijeti odluku o tome tko će voditi državu u trenutku kad se dojučerašnji koalicijski partneri javno svađaju. Ovo je krah HDZ-ovog premijera i njegovog koncepta za koji krivnju snosi i Most. Potpuna je to neodgovornost vlasti i vladajućih dok država grca pod teškim bremenom Agrokora. Neuspješna koalicija HDZ-Most već drugi put nas tjera na prijevremene izbore i pozivam sve građane da im kažu dosta - izjavio je za ŠibenikIN član Predsjedništva SDP-a Franko Vidović. No, SDP-ov Bojan Glavašević najavio je za sutra sjednicu Predsjedništva stranke nakon glasovanja o povjerenju ministru financija Zdravku Mariću na kojoj će i zauzeti stav. "Smatramo da ovo nije mala odluka i da cijela stranka mora stajati iza nje", naglasio je i ponovio da je SDP u svakom trenutku spreman za izbore. Predsjednik HSS-a Krešimir Beljak kratko je komentirao da njegova stranka ostaje pri svom stavu da će glasati za opoziv ministra financija Zdravka Marića i da premijer Andrej Plenković ima pravo pregovarati s kim želi. U Hrvatskom saboru se cijeli dan vodi burna rasprava o SDP-ovu prijedlogu opoziva ministru Zdravku Mariću.