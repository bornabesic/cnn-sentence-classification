Dan uoči predsjedničkih izbora obilježilo je priopćenje FBI-a da je obnovljena istraga o elektroničkoj pošti Hillary Clinton pokazala da u navodno novopronađenim mailovima predsjedničke kandidatkinje zapravo nema ništa nova. Clintonova je ponovno oslobođena svih optužbi, njezin predizborni stožer priopćio je kako im je izuzetno drago da se cijeli ovaj skandal raspetljao prije izbora. S Capitol Hilla stigla je i najava da bi se protiv direktora FBI-a uskoro mogla otvoriti istraga. Donaldu Trumpu sadržaj pisma koje je Kongresu uputio šef FBI-a Comey poslužio je kao motiv za novi izljev bijesa. On je kazao kako je nemoguće da je FBI u nekoliko dana pregledao 650 tisuća mailova te je gromoglasno objavio da je sve ovo još jedan dokaz da su izbori namješteni u korist Hillary Clinton. Trump je na predizbornom skupu urlao kako neće dopustiti da korumpirana i izopačena Hillary otme izbore, za što je dobio ovacije okupljene publike. Iako već neko vrijeme Trump ne govori o tome da neće priznati poraz i da će svoje pristaše dan nakon izbora pozvati na pobunu, njegove reakcije na objavu iz FBI-a upućuju na to da on takav scenarij još nije isključio. Izluđeni anketama Američki birači vjerojatno su već poluludi od raznih ispitivanja javnog mnijenja. Toga ima toliko da se netko nevješt u politici u tome zapravo ne može snaći. No sukus svih tih istraživanja mogao bi se ovako sažeti – u svim ozbiljnijim istraživanjima, osim jednog jedinog, Hillary Clinton pobjeđuje i tako postaje 45. predsjednik SAD-a i prva žena koja će obnašati tu funkciju. New York Times joj daje 84 posto šanse za pobjedu, a Trumpu preostalih 16 posto. A progresivni portal Huffington Post, koji je prije četiri godine predvidio točan broj elektora koje će Barack Obama dobiti, Clintonovoj daje 98,8 posto šansi za pobjedu, a Trumpu samo 1,2 posto. Prema njihovim izračunima, Clintonova dan prije izbora ima 299 potpuno sigurnih elektora (od potrebnih 270), a ima izvrsne šanse da pobijedi u Floridi, koja nosi 29, i u Nevadi, koja daje šest elektora. To je podiže na rezultat od 334 elektora, što je za dva više od brojke koju je na izborima 2012. dobio Barack Obama. Trump ima 153 sigurna elektora i gotovo sigurne pobjede u Georgii, Arizoni i Iowi, koje zajedno donose 33 elektorska glasa. Prema većini predviđanja najžešća bitka vodit će u Ohiju u kojem se ili vodi mrtva utrka ili je Trump u prednosti do jedan posto. Trumpova eventualna pobjeda u Ohiju neće biti presudna za ishod izbora. Dan uoči otvaranja birališta bili su zanimljivi i podaci koji su govorili o tome u kojoj su mjeri birači iskoristili mogućnost prijevremenog glasanja. U tom pogledu najzanimljiviji je okrug Clark u Nevadi u kojem je 30 posto stanovništva hispanoameričkog podrijetla, potučeni su rekordi – samo u jednom danu u tom je okrugu glasalo 57 tisuća birača, što je apsolutni rekord. Nove neizvjesnosti U redovima pred biralištima bili su uglavnom Hispanoamerikanci, koji su se u puno većem broju registrirali kao birači demokrata. Nešto vrlo slično događa se i u Floridi. Ovo je ocijenjeno kao prvi ali vrlo siguran znak da je Clintonova na svoju stranu pridobila ovu skupinu birača. I dok stvari na elektorskim kartama izgledaju više nego izvjesno, postoje strahovi da bi Trumpovi pristaše danas mogli zastrašivati birače i ometati izborni proces, ali da bi i sam Trump mogao organizirati pobunu. >> Clinton i Trump u zadnji dan kampanje ušli skupovima diljem države