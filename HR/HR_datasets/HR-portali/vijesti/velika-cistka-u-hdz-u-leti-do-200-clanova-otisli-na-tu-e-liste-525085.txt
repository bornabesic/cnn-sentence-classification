Zagrebački HDZ nakon Zlatka Hasanbegovića koji se kandidirao na listi Brune Esih, radi masovnu provjeru i briše članove koji su preokrenuli kaput. Kako saznajemo, samo na listama za zagrebačku Skupštinu i Vijeća Gradskih četvrti dosad je pronađeno 60-ak članova HDZ-a na tuđim listama. Naš sugovornik uvjerava da su raspoređeni šaroliko po tuđim listama, od Esih, Bandića, Živog zida, Mosta. - Svima je kao i Hasanbegoviću, poslana obavijest da su se time isključili iz stranke jer statut kaže da je razlog kandidature na tuđoj listi razlog za isključenje. Još nije provjereno 218 lista za mjesne odbore, a s njima, procjena je da će oko 200 članova biti isključeno - kaže naš sugovornik iz zagrebačkog HDZ-a. Tajnik stranke i predsjednik zagrebačkog ogranka Andrija Mikulić, nisu nam se javili za podrobnija obrazloženja. Naš sugovornik uvjerava da se ne radi o nekim istaknutim članovima, a da se slično događalo i na prijašnjim izborima, samo što to nitko nije provjeravao. - Sad se nakon Hasanbegovića krenulo u provjere i svima su poslane obavijesti o isključenju – kaže nam. 