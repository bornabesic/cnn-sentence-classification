Njemačka je čvrsta je u stajalištu da proširenje treba na dulje razdoblje gurnuti u stranu i fokusirati se na stabiliziranje i jačanje EU-a. Članstvo Srbije u EU na sve je dužem štapu i na dnu prioriteta u Berlinu, piše u nedjelju beogradski tisak. Njemačka, kao vodeća zemlja Unije, čvrsta je u stajalištu da proširenje, u svjetlu “brexita” i drugih političkih izazova, treba na dulje razdoblje gurnuti u stranu i fokusirati se na stabiliziranje i jačanje EU, navode Večernje novosti. Proširenje će biti usporeno dok se Europska unija ne stabilizira iako pregovori neće biti ni u jednom trenutku obustavljeni ali se nazire scenarij po kojem će se sa zatvaranjem pregovaračkih poglavlja odugovlačiti koliko god je moguće, prenosi beogradski dnevnik. Značajna zapreka europskim integracijama Srbije je i pitanje Kosova, jer su pregovori Beograda i Prištine trenutno u blokadi, a “normaliziranje odnosa” se ne nazire. Nije izvjesno ni kada će i na koji način Srbija pristupiti najavljenoj promjeni Ustava, što je također nužan korak na europskom putu. Prema planu, trebalo je do kraja ove godine usvojiti izmjene koje se tiču pravosuđa, ali izgledi da će se taj rok poštovati sve su manje. Ipak, EU će i dalje pomagati Srbiji oko usklađivanja propisa i ostalih obveza iz pregovaračke platforme s ciljem da, kada i ako se stvore politički uvjeti, bude spremna za ulazak u Uniju, piše ovaj list.