Ivica Relković, savjetnik ministra uprave i potpredsjednika Vlade Ivana Kovačića, potvrdio je u nedjelju u razgovoru za Dnevnik Nove TV da se Kovačić čuo u subotu navečer s premijerom Andrejem Plenkovićem i dobio njegovu potporu - piše Dnevnik.hr. - Sve što se dogodilo podržava u smislu odluka koje je donio ministar Kovačić u dogovoru s ministrom Medvedom, ali i potvrđuje da je odluka u vezi gospođe Tafre odluka Vlade. Pa ako gospodin Đakić smatra da je to "podla odluka" onda to treba adresirati na premijera i 14 ministara HDZ-a jer su oni digli ruku za tu odluku. Pa ako se ne želi ispričati, kaže da su svi oni koji su digli ruku za tu odluku podli, kazao je Relković za Novu TV. Dodao je i kako "Kovačić nije prijetio ostavkom nego se tražilo očitovanje onih koji znaju kako se sve dogodilo - premijera i ministara". - Ovo je uvođenje nulte tolerancije na ad hominem napade. Kada bude hito datio pravu ostavku, ministar Kovačić neće je ni najaviti, kazao je Relković. - Tražila se isprika gospodina Đakića i očitovanje Vlade, odnosno ministra Medveda, što je već učinjeno tako da mi smatramo da će i ministar Medved i premijer u javnosti reći ono što se stvarno i dogodilo, i naravno da se tada nastavlja dalje. U slučaju da svi kažu što nas briga, ministar Kovačić ne mora otići zato što se lomi oko velike reforme, nego može otići zbog ljudske riječi jer je hrvatskoj politici napokon potrebna ljudska riječ iza koje se stoji, istaknuo je Relković. Inače, Kovačić je u subotu preko Relkovića poručio da će podnijeti ostavku na dužnosti u Vladi ako se Đakić ne ispriča jer je kazao kako je imenovanje Višnje Tafre i Vesne Nađ suradnicama Kovačića u Ministarstvu uprave "podla odluka". Prema Relkovićevom pojašnjenju, Tafra je izabrana temeljem javnog natječaja za glavnu tajnicu i ta je odluka jednoglasno potvrđena na Vladi dok je za premještanje Vesne Nađ iz Ministarstva obrane na Kovačića apelirao ministar Tomo Medved. Josip Đakić poručio je danas da ostaje kod svoje izjave, odnosno da se nema namjeru ispričati.