Prvi radni dan u Saboru nakon konstituirajuće sjednice počeo je – neradom – ili neredom jer su se odbori morali prekidati zbog nedostatka kvoruma ili nedolaska predlagača zakona. Naime, Odbor za zakonodavstvo nije se mogao održati jer Mostov predlagač zakona Miroslav Šimić nije došao na sjednicu, a kasnije je objasnio kako nije dobio poziv na sjednicu. Odbor za Ustav se pak zbog odlaska oporbe na sjednice njihovih klubova zastupnika morao prekinuti taman usred rasprave o kažnjavanju zastupnika koji petkom kada se glasuje o zakonima ne dođu u Sabor. Slonjšak opet izabrana Stanje se tijekom dana ipak normaliziralo pa su zastupnici danas u Saboru raspravili dvije točke. Dosadašnja pravobraniteljica za osobe s invaliditetom Anka Slonjšak jednoglasno je ponovno imenovana na tu dužnost na mandat od osam godina. Slonjšak je mandat istekao još 30. svibnja, no danas je istjecao mandat i njezinim zamjenicima pa je Sabor morao odmah danas i glasovati o njezinu reizboru kako ta institucija ne bi ostala bez vodstva. HNS-ov Goran Beus Richembergh vladajućima je prigovorio što su s ovim imenovanjem čekali do posljednjeg trenutka, odnosno što to nisu napravili još u proteklom sazivu Sabora te zbog toga zatražio ispriku ministrice socijalne skrbi Bernardice Juretić. Ona je to i napravila te zastupnike izvijestila da je Vlada objavila javni poziv za prijavu kandidata za pravobranitelja osoba s invaliditetom i da je primljeno pet prijava. Međusobno optuživanje – S obzirom na kompetencije i dosadašnje iskustvo u zaštiti osoba s invaliditetom te ocjene njene motivacije za daljnje djelovanje, Slonjšak u najvećoj mjeri odgovara dužnosti pravobraniteljice – rekla je ministrica Juretić. Zastupnici su raspravili i jedno od Mostovih jamstava – izmjene Zakona o financiranju političke aktivnosti i izborne promidžbe kojim se ukupan iznos kojim se iz proračuna financiraju aktivnosti političkih stranaka, umjesto sadašnjih 0,05 posto proračunskih rashoda, utvrđuje na 0,075 posto poreznih prihoda proračuna. Mostov Miroslav Šimić objasnio da bi parlamentarne stranke i nezavisni zastupnici ove godine dobili 57 milijuna kuna, no temeljem izmjena ovog zakona dobit će 51 milijun kuna. Rasprava je, očekivano, otišla u međusobno optuživanje stranaka za sumnjiva financiranja pa je SDP-ov Peđa Grbin kritizirao HDZ zbog njihovih sumnjivih zajmova, a Most zbog agencije s kojom je surađivao. Mostov Nikola Grmoja je pak uzvratio kako je upitno i kojim je sredstvima SDP platio angažman Alexa Brauna. SDP-ov Peđa Grbin bi, kaže, volio da se u zakon ugrade još dvije mjere. – Jedna je mjera koja bi obvezala sve političke stranke da javno objave tko ih kreditira, dakle da javno postane dostupno tko su vjerovnici političkih stranaka, a isto tako da u zakon uđe i mjera koja će kreditiranje stranaka ograničiti jedino i isključivo na kreditne institucije – predložio je Grbin ustvrdivši kako neprihvatljivo da trgovačka društva kreditiraju političke stranke “na način kao što smo to svjedočili prije samo nekoliko mjeseci”. >> Plenković: Na svakom je klubu da vodi računa o dolascima i disciplini 