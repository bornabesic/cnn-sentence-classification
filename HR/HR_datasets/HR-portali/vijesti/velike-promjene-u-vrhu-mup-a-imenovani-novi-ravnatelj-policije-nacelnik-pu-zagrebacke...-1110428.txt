Vlada je u srijedu na prijedlog ministra razriješila glavnog ravnatelja policije Vladu Dominića i privremeno imenovala njegova zamjenika Zvonimira Vnučeca na dužnost glavnog ravnatelja policije, izvijestio je MUP. Na mjesto načelnika zagrebačke Policijske uprave (PU) dolazi Željko Prša, dosadašnji voditelj Službe općeg kriminaliteta u Upravi kriminalističke policije Ravnateljstva policije. Mjesto načelnika Sektora kriminalističke policije u PU zagrebačkoj preuzima Antun Čavčić koji na to radno mjesto dolazi s mjesta policijskog službenika u Službi gospodarskog kriminaliteta u toj upravi. Dosadašnji voditelj Službe općeg kriminaliteta Zvonimir Petrović obavljati će poslove voditelja Službe organiziranog kriminaliteta u zagrebačkoj policiji. Damir Juras, voditelj Odjela prvostupanjskog disciplinskog suda Split obavljati će poslove voditelja Službe za unutarnju kontrolu.   EPH Zvonimir Vnučec i Željko Prša Zbog provale u sjedište zagrebačke kriminalističke policije sa svojih su dužnosti u utorak uz Dominića i načelnika zagrebačke policije Gorana Burušića odstupili načelnik Sektora kriminalističke policije zagrebačke policijske uprave Danijel Žugel i voditelj Službe za unutarnju kontrolu Stjepan Jurenec. Istovremeno s dužnosti je udaljen zagrebački načelnik Sektora organiziranog kriminaliteta Željko Dolački u čijem se uredu nalazio provaljeni sef. Za Dolačkog, koji je za razliku od ostalih udaljen s dužnosti, ministar je kazao da je protiv njega moguć i disciplinski postupak. U provali u sjedište zagrebačke krminalističke policije u noći na ponedjeljak ukradena su dva kilograma zlata i 280 tisuća eura.