Kandidat Mosta nezavisnih lista za župana Dubrovačko-neretvanske županije Nikola Grmoja sučelio se jučer s dosadašnjim županom Nikolom Dobroslavićem u Dubrovniku. Zbog tehničkih problema sučeljavanje će biti prikazano danas u emisiji RTL Direkt (22.15). - Naglasio sam važnost promjena – županiji treba energičan, a ne pasivan župan koji je više vremena proveo po putovanjima u Bruxellesu nego na rješavanju problema u županiji, kazao je Mostovac.  Najavio je i rezanje troškova Ureda župana, troškova dnevnica i putovanja kao i to da će osigurati sredstva za besplatne udžbenike svoj djeci Dubrovačko-neretvanske županije.  - Nisam zaboravio ni poljoprivrednike, za koje moramo hitno razraditi strategiju razvoja, ni naše starije sugrađane za koje sada županija ne skrbi dovoljno. Potrebno je poboljšati i osigurati jednaku zdravstvenu zaštitu za sve stanovnike županije, zadržati liječnike poticajnim mjerama poput rješavanja stambenog pitanja i pružanja mogućnosti stručnog usavršavanja liječnika specijalista, izjavio je Nikola Grmoja. Financiranje projekata bit će učinkovitije kroz plansku prijavu na natječaje za sredstva iz fondova Europske unije, kazao je Grmoja te dodao da će se posebno usmjeriti na održivo korištenje kulturne i prirodne baštine grada Dubrovnika i županije. Tema: Lokalni izbori 2017.