Milan Bandić je u prvom krugu lokalnih izbora ostvario najbolji rezultat u Zagrebu i dobio više glasova nego što su mu ankete predviđale samo tri dana prije izbora. Aktualni gradonačelnik glavnog grada Hrvatske dobio je nešto više od 30 posto glasova birača, dok je njegova najbliža konkurentica Anka Mrak Taritaš zaostala nekih 6 posto. Hoće li Bandić zadržati prednost i u drugom krugu izbora, u kojem se kandidatkinja HNS-a i SDP-a nada podršci birača trećeplasirane u prvom krugu Sandre Švaljek, vidjet ćemo za deset dana, a do tada će kampanja biti u punom jeku. Bandić je u četvrtak putem svojeg Twitter profila pozvao svoju protukandidatkinju u drugom krugu da "bude s njim na svim važnijim gradskim događajima": - Unatoč izborima, gradski projekti ne smiju stati. Dobrodošli! - napisao je Bandić. Revnoj twitterašici Mrak Taritaš nije trebalo puno da smisli kratak odgovor, kojem se ne može zanijekati duhovitost: - Svakako. Dođem čim bude gradskih projekata - vratila je rukavicu svojem protukandidatu Mrak Taritaš.