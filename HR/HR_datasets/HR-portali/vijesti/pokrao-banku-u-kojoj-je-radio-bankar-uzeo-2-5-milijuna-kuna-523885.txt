Županijsko državno odvjetništvo u Varaždinu pokrenulo je istragu protiv bankara (41) zbog potkradanja banke u kojoj je radio. Na teret mu se stavlja zlouporaba povjerenja u gospodarskom poslovanju i krivotvorenje službene ili poslovne isprave iz Kaznenog zakona. Sumnja se da je 41-godišnjak, od srpnja 2010. do srpnja 2015. godine, kao zaposlenik banke na radnom mjestu voditelja odjela kartičnog poslovanja, svojom kreditnom karticom plaćao robu i usluge za vlastite potrebe te na bankomatima podizao novac i zadržavao ga za sebe, a potom u računalnom sustavu banke obavio storniranje svih svojih transakcija, tako da se one nisu naplatile s njegovog računa, već iz sredstava banke. Na takav način banku je oštetio za više od 2,5 milijuna kuna.  Sumnja se i da je, zbog prikrivanja kaznenog djela i manjka novca u banci, davao naloge za fiktivna punjenja bankomata novcem i provodio neistinita knjiženja na računima banke. 