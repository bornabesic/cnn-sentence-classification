Foto: Hina PREDSJEDNICA Republike Hrvatske Kolinda Grabar Kitarović uputila je u prigodi obilježavanja Dana Oružanih snaga i Dana Hrvatske kopnene vojske te 26. obljetnice ustrojavanja Oružanih snaga Republike Hrvatske čestitku  pripadnicama i pripadnicima Oružanih snaga Republike Hrvatske, vojnicima, mornarima, dočasnicima i časnicima, kadetima, ročnicima, pričuvnicima, vojnim specijalistima te državnim službenicima i namještenicima.  "Želim svima vama, pripadnicama i pripadnicima Oružanih snaga, u ime hrvatske države, hrvatskoga naroda i svih građana zahvaliti na predanom radu u proteklom razdoblju", poručila je predsjednica čestitavši i na postignućima temeljem kojih su hrvatske Oružane snage danas sastavni dio NATO-saveza, a Hrvatska članica EU, koja djelotvorno pridonosi međunarodnom miru i sigurnosti. "Neka ova obljetnica bude poticaj za ustrajan rad"  Posebice je čestitala svim promaknutim, odlikovanim, pohvaljenim i nagrađenim časnicima, dočasnicima, vojnicima i mornarima. "Vama i vašim obiteljima želim svako dobro", poručila je dodavši neka im ova obljetnica bude poticaj za ustrajan rad i daljnji uspješan razvoj Oružanih snaga te za napredak Republike Hrvatske!   Predsjednica je u čestitci istaknula kako se u godini u kojoj obilježavamo 25 godina međunarodnoga priznanja i primanja u UN s ponosom i dostojanstvom  prisjećamo se svih pripadnika Zbora narodne garde, Hrvatske vojske i Oružanih snaga Republike Hrvatske, izražavajući poštovanje i zahvalnost svim hrvatskim braniteljima, koji su svoj život i zdravlje ugradili u temelje naše domovine.  Jednako tako, s pijetetom i zahvalnošću prisjećamo se prvog hrvatskog Predsjednika i vrhovnog zapovjednika Oružanih snaga Franje Tuđmana, napominje Predsjednica. Zauzimat će se da Oružane snage ostau u vrhu hrvatskih nacionalnih ciljeva i prioriteta  "Vrijednosti koje je Domovinski rat iznjedrio, prvenstveno domoljubno zajedništvo, postojanost državotvorne ideje te važnost jasnih ciljeva i čvrstih načela u vođenju jedinstvene državne politike, trajnog su značenja i trebaju nam biti jasna nit vodilja i u današnjim vremenima", piše predsjednica i dodaje kako će se u skladu s ustavim ovlastima Predsjednice države i vrhovne zapovjednice, i nadalje zauzimati kako bi naš sustav obrane i Oružane snage ostali u vrhu hrvatskih nacionalnih ciljeva i prioriteta.  Naglašava kako je dosadašnjom tranzicijom sustava obrane i provedbom obrambenih reformi na svim razinama u proteka dva desetljeća te punopravnim članstvom u NATO-u uspješno zaokružen cjelovit i zahtjevan proces preustroja Oružanih snaga. "Na taj su način izgrađene i potrebne vojne sposobnosti za sudjelovanje Oružanih snaga u međunarodnim misijama i operacijama potpore miru pod vodstvom NATO-a, UN-a i EU-a, piše predsjednica.   Ocjenjuje kako su razvojem vojnih sposobnosti u proteklom razdoblju, Oružane snage dostigle razinu suvremene profesionalne vojne organizacije, koja je sposobna u svakom trenutku odgovoriti sigurnosnim izazovima.   Stoga smo izuzetno ponosni na, kako ističe, postignuća koja naši vojnici, dočasnici i časnici ostvaruju u domaćim i u međunarodnim okvirima.  Za svaku je pohvalu, smatra predsjednica, doprinos Oružanih snaga u izvršavanju brojnih humanitarnih zadaća pomoći hrvatskim građanima i građanima drugih država u slučaju tehničkih nesreća i elementarnih nepogoda, gašenja požara na otvorenom prostoru, operacija traganja i spašavanja te pomoći pri prijevozu oboljelih i unesrećenih.  "Svima su nam razvidne novi i složeni sigurnosni izazovi i možebitne ugroze", napominje i dodaje kako je zbog toga pokrenut zahtjevan i složen proces uspostave sustava domovinske sigurnosti. koji će biti učinkovit u predviđanju, prepoznavanju opasnosti i ugroza te djelotvoran u odgovoru na konvencionalne i asimetrične sigurnosne izazove i prijetnje.  Predsjednica smatra kako je opremanje Oružanih snaga odgovarajućim oružničkim sustavima temelj za postizanje potrebite razine sposobnosti i spremnosti snaga, no, poručuje kako su ipak, pripadnici Oružanih snaga naša najveća vrijednost pa je i u njih potrebno sustavno ulagati.   "Stoga moramo u vremenu koje dolazi, istaknula je, objediniti napore u potpori cijeloživotnog profesionalnog razvoja vojnog osoblja, upravljanja karijerama, kako tijekom djelatne vojne službe, tako i nakon njezina završetka, a isto tako i u pogledu osiguranja najboljih mogućih uvjeta za boravak i rad u vojarnama." Promaknuća Iz Ureda predsjednice priopćeno je kako je ukupno u činove promaknuto 108 pripadnika Oružanih snaga, odnosno 1 general, 20 časnica i 87 časnika i pohvaljeno 7 pripadnika Oružanih snaga Republike Hrvatske.  U čin general-bojnika promaknut je brigadni general Miroslav Kovač, u čin brigadnog generala brigadiri Senad Fejzić, Tihomir Kundid i Perica Turalija te u čin komodora kapetan bojnog broda Ivo Raffanelli.  Promaknuto je 6 pukovnika u čin brigadira (od njih 1 pukovnica u čin brigadirke) i 1 kapetan fregate u kapetana bojnog broda.  U čin brigadira/kapetana bojnog broda promaknuta je pukovnica: Lidija Frigelj; pukovnici: Bruno Bešker, Stanko Hrženjak, Mario Mavretić, Rajko Perić, Milan Vrbanc i kapetan fregate: Antun Flegar.  Dvanaest bojnika promaknuto je u čin pukovnika i 1 kapetan korvete u čin kapetana fregate (od njih 3 bojnice u čin pukovnice),  Trinaest satnika u čin bojnika i 2 poručnika bojnog broda u čin kapetana korvete (od njih 1 satnica u čin bojnice). U čin viših časničkih činova promaknuto ukupno 35 časnika od kojih je 5 žena.   Četrdestdva natporučnika promaknuta su u čin satnika, 8 poručnika fregate u čin poručnika bojnog broda (od njih 6 natporučnica u čin satnice i 1 poručnica fregate u čin poručnice bojnog broda), 2 natporučnika vojna specijalista u čin satnika vojnog specijalista (od njih 1 natporučnica vojni specijalista u čin satnice vojnog specijalista).  Sedam poručnika promaknuto je u čin natporučnika (od njih 1 poručnica u čin natporučnice), 9 poručnika vojnih specijalista u čin natporučnika vojnog specijalista (od njih 5 poručnica vojnih specijalista u čin natporučnice vojnog specijalista). U činove nižih časnica/časnika promaknuto ukupno 68 časnika od kojih je 5 žena.  Za ostvarene natprosječne rezultate u izvršavanju postavljenih zadaća, pohvalom vrhovne zapovjednice pohvaljeni su: brigadir Jugoslav Jozić, kapetan bojnog broda Joško Šantić, pukovnik Mirko Bošnjak, pukovnik Zoran Lipošćak, pukovnik Damir Perak, bojnik Pavo Kelava i desetnik Damir Sertić.