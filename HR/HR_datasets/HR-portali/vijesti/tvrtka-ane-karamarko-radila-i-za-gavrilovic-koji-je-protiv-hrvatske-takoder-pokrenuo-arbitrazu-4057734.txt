Tvrtka Drimia u vlasništvu Ane Karamarko, supruge predsjednika HDZ-a i prvog potpredsjednika Vlade Tomislava Karamarka, prošle je godine poslovno surađivala s još jednim kontroverznim poduzetnikom Georgom Gavrilovićem, vlasnikom Mesne industrije Gavrilović. Drimia je u srpnju prošle godine vodila promotivnu kampanju u kojoj su promovirane tri Gavrilovićeve salame. Tragovi o promotivnoj kampanji za Gavrilović ispod koje stoji potpis Drimije mogu se pronaći na internetu, uz ostalo u arhivi Tportala u promotivnom članku objavljenom 8. srpnja 2015. Georg Gavrilović pokrenuo je 2012. pred Međunarodnim centrom za rješavanje sporova o ulaganju (ICSID) arbitražni spor protiv Hrvatske u kojem traži zaštitu stranog ulaganja, tj. da mu Hrvatska kao stranom investitoru naknadi štetu u iznosu od 198,5 milijuna eura i vrati nešto više od 400 nekretnina. Gavrilović u tome sporu nastoji dokazati da ga je hrvatska država oštetila jer mu ne dopušta da se upiše kao vlasnik zemljišta i drugih nekretnina za koje tvrdi da ih je stekao u privatizaciji Mesne industrije Gavrilović 1991. S obzirom na to da Gavrilović ima i austrijsko državljanstvo, međunarodni je spor pokrenuo na temelju Ugovora o zaštiti stranih ulaganja koji je Hrvatska sklopila s Austrijom. Hrvatska država, koju u skupom arbitražnom postupku zastupa DORH, osporava Gavrilovićeve tvrdnje. DORH je u tome sporu za javnosti nepoznat iznos angažirao i odvjetnike velike međunarodne odvjetničke tvrtke Sherman & Sterling. Zadnje ročište u tome arbitražnom postupku održano je u ožujku ove godine i čeka se izricanje presude. U studenom 2014. USKOK je na temelju Zakona o nezastarijevanju ratnog profiterstva i kriminala iz privatizacije i pretvorbe protiv Georga Gavrilovića pokrenuo istragu zbog sumnje na nezakonitu privatizaciju Mesne industrije Gavrilović tijekom 1991. USKOK sumnja da je Gavrilović iskoristio ratne okonosti da se za bagatelan iznos od 3,3 milijuna njemačkih maraka domogne tvornice i kompleksa Gavrilović, čija je knjigovodstvena vrijednost u to vrijeme iznosila 68 milijuna njemačkih maraka. USKOK je u istrazi tvrdio i kako nema dokaza ni da je spomenutih 3,3 milijuna DEM Gavrilović ikada uplatio u državni proračun. Vlasnici Drimije, Ani Karamarko, uputili smo pitanje koliko je od osnutka Drimije do danas sklopila ugovora s Mesnom industrijom Gavrilović, za koje usluge i na koje iznose, ali odgovore do zaključenja ovoga teksta nismo dobili. Ana Karamarko je za Novu TV u utorak potvrdila da njezina tvrtka surađuje s Gavrilovićem, i to na poslovima marketinga i odnosa s javnošću, koji, dodala je, nemaju veze s drugim poslovima tvrtke Gavrilović. Izjavila je i da priprema dokumentaciju za Povjerenstvo za sukob interesa, koje uskoro odlučuje o eventualnom pokretanju postupka u slučaju njezina supruga. Dok se čeka odluka Povjerenstva, kako je kazala za Dnevnik Nove TV, izjave više neće davati. Poručila je kako trenutno u javnom prostoru istina nije valuta već se stvara buka neistinama i konstrukcijama u kampanji kojoj je cilj kompromitacija nje i supruga.