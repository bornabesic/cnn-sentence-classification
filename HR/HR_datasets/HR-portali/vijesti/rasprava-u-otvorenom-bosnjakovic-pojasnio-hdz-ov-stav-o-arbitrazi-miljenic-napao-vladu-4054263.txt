Tema emisije "Otvoreno" na HRT-u bili su arbitražni procesi između Hrvatske i MOL-a oko Ine. Također, govorilo se i o eventualnom sukobu interesa u kojem se našao prvi potpredsjednik Vlade i šef HDZ-a Tomislav Karamarko zbog poslovanja tvrtke njegove supruge s tvrtkom lobista MOL-a Josipa Petrovića. Gosti emisije bili su bivši HDZ-ov ministar pravosuđa Dražen Bošnjaković, bivši SDP-ov ministar pravosuđa Orsat Miljenić, novinar Ivan Brodić, naftni ekspert Davor Štern, politički analitičar Davor Gjenero i glavni urednik tjednika Nacional Berislav Jelinić. Bošnjaković je prvi govorio u emisiji i objasnio je li HDZ za izlazak iz arbitražnog postupka s MOL-om: - Bilo bi razumno da sjednemo za stol s predstavnicima MOL-a pa tek ako to ne urodi plodom pričekati kraj arbitraže. Moramo razgovarati o spornim pitanjima između nas. Od načina upravljanja, ulaganja u rafinerije itd. Ako se uspijemo o spornim pitanjima dogovoriti, prijedlozi za arbitražu nemaju puno smisla. Miljenić ima drugačije mišljenje: - Mađari su izlazak iz arbitražnog postupka zatražili kada su shvatili da stoje loše. Izjave HDZ-a i Karamarka da loše stojimo slabe našu poziciju u arbitražnom postupku. Pa nećete drugoj strani reći da ćete izgubiti pa ići s njima razgovarati. To govori dio Vlade, a drugi dio, Panenić i Petrov, kažu da stojimo odlično. Premijer pak ne kaže ništa ili ga nitko ne razumije što kaže. To slabi poziciju Hrvatske - kazao je Miljenić. Gospodin Štern je pak kazao sljedeće o cijelom pitanju: - Ne može biti da je netko dobio ugovorom o plinskom poslovanju, a da netko nije izgubio. Ja nisam za arbitražu, koja po mojem iskustvu nema nekog učinka - treba se dogovarati i pregovarati, tu sam blizu stavu gospodina Bošnjakovića. Što se prije u to krene, to se može prije završiti i krenuti naprijed.  Ivan Brodić pak smatra da bi se politika morala maknuti iz Ine: - Ne znam kako će završiti ova arbitraža, ali one se obično usmjere na sud. Stoga mislim da arbitraža nema smisla, stojimo s ulaganjima u velikoj tvrtki. Meni se čini da je dogovor glavno rješenje. Jelinić je govorio o slučaju Drimia: - Ovo je trajno kompromitiralo gospodina Karamarka koji je prije tri tjedna prešutio pravu prirodu svojeg odnosa s gospodinom Petrovićem, a prešutio je da je on financirao njegovu suprugu. To politički za njega neće završiti dobro. Mi smo u Nacionalu saznali da su prvi izravni ugovor Petrovića s MOL-om potpisali Hernadi i Aldott. Oni su Petrovića praktički angažirali za špijunažu Ine. Pritom Karamarko evidentno nije svjestan političke odgovornosti koju snosi i proziva medije da provode linč nad njegovom obitelji i onda se izuzima od odlučivanja u Ini. Prije nekoliko tjedana Karamarko je postavljao ultimatume Mostu da se izađe iz arbitraže. Ključno je pitanje je li on to činio i tražio pod utjecajem svoje supruge - završio je Jelinić. Tu se ubacio Brodić koji smatra da tu nema problema, a da o eventualnom sukobu interesa treba odlučiti Povjerenstvo o sukobu interesa. Napomenuo je i da je aktualni direktor Ine Aldott, ako je točna Jelinićeva tvrdnja da je on s MOL-ovim direktorom Hernadijem potpisao ugovor s Petrovićem, to činio kao tadašnji izvršni direktor MOL-a, jer tada još nije bio na čelu Ine. Orsat Miljenić je tu kazao da je Povjerenstvo ovdje samo smokvin list da prekrije aferu Karamarka kako bi se mogao ekskulpirati Most. - Ako izgubimo postavit će se pitanje je li Karamarko utjecao na to. Ako dobijemo, pitat će se zašto je bio protiv - kazao je Miljenić. Sljedeći je govorio politički analitičar Davor Gjenero: - Osnova svakog dobrog upravljanja je smanjivanje rizika. Zaboravili smo umjetnost kompromisa, samo produbljavamo sukobe. Što se tiče afere u kojoj se našla Ana Karamarko, riječ je o bagatelnoj cifri - 2500 eura mjesečno. Ako je netko u Hrvatskoj spreman trgovati utjecajem za te novce, onda je u jako, jako teškoj situaciji. Ako se sjećate kod Sanadera je u pitanju bila puno konkretnija cifra. Miljenić je otvorio pitanje da je ovaj ugovor možda i fiktivan, i da je pravi iznos puno veći: - Pitanje je je li ovo i jedini ugovor. Je li ova jedina hrvatska tvrtka o kojoj se radi. Ovo je puno ozbiljnija situacija od sukoba interesa. Dražen Bošnjaković je istaknuo da institucije trebaju raditi svoj posao i da se Karamarko sam prijavio Povjerenstvu za sukob interesa koje odluku donosi u srijedu. - Mi i MOL smo partneri i mi moramo između sebe dogovoriti sporna pitanja između nas. Miljenić ga je podsjetio da su ministar gospodarstva Panenić i potpredsjednik Vlade Petrov rekli da u arbitraži stojimo dobro: - Ja ne znam. Oni znaju. Slati signal da stojimo dolično, dok drugi panično traže da izađemo. Kakav je to stav prema van? Berislav Jelinić podsjetio je da je MOL vrlo vjerojatno podmitio Ivu Sanadera da uopće dobije upravljačka prava u Ini. Miljenić je pak dodao da je ovaj Ustavni sud, koji je presudu Sanaderu u tom slučaju vratio na ponovno suđenje, tu pogriješio. Jelinić je opet uzeo riječ pa rekao da je nacionalni interes ovdje samo floskula kojom se želi prikriti kriminal. Potom se prešlo na pitanje vrijednosti Ine te je gospodin Štern pričao o vrijednosti naftnih polja u Siriji koje ima Ina: - Riječ je o iznosu o milijardu eura najmanje. Situacija je još tamo složena, ali trebamo početi razgovore s Asadom - ako ne bude dobre volje s druge strane, mogli bismo loše proći. Imamo i stručnjake u Iranu koji tamo rade na nekim bušotinama, ima par dobrih nalazišta na svijetu. Nažalost, MOL tamo ne koristi naše ljude i naše znanje - ako negdje ima nafte, Inini stručnjaci će ih naći. Kad se riješi arbitraža, mi dalje moramo živjeti. Dogovor kuću gradi. Brodić je pričao o razlozima za arbitražu u upravljačkim pravima: - Prvi je argument bila presuda Sanaderu, a drugi jedna studija koja navodno tvrdi da je Ini nanesena velika šteta. No, ta studija nije poznata javnosti. Što se tiče afere, mislim da 2500 eura mjesečno nije neka cifra koja bi utjecala na odlučivanje o bitnim stvarima, a o političkoj odgovornosti ne bih znao govoriti.