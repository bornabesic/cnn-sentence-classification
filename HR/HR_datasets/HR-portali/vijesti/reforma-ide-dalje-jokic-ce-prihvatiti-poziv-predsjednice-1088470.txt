Može li podrška predsjednice kurikularnoj reformi i njezin zahtjev da taj posao završe oni koji su ga započeli, odnosno ekspertna radna skupina s voditeljem Borisom Jokićem, promijeniti razvoj situacije. Nekima je potez predsjednice pokazatelj nejedinstva vladajuće većine, drugi smatraju da to nije trebala učiniti jer je tako projektu kurikularne reforme izravno dala političku dimenziju, a trećima je njezino pismo dobrodošlo, uz ogradu da ona, kako ističu, nije njezina krivica, nije potpuno upoznata sa svim. – Većina onoga što je predsjednica napisala je točno i HAZU o tome govori već petnaestak godina. Ipak, očito je da ona od svojih savjetnika nije dobila ključnu informaciju da postoji stotinjak recenzija predloženih kurikuluma i da njih treba uzeti u obzir. Ne znam što će se dalje događati, nitko nije tražio da ekspertna radna skupina ode, već samo da se proširi relevantnim stručnjacima – komentirao je jedan od najžešćih kritičara predložene kurikularne reforme akademik Vladimir Paar i dodao da predsjednici očito nisu rekli ni da “nitko nije protiv reforme”. Ilčić: Politikantski prosvjedi Član saborskog Odbora za obrazovanje, koji je tražio proširenje ekspertne radne skupine s desetak novih članova, Ladislav Ilčić pozdravlja podršku predsjednice da se reforma nastavi jer, kaže, u tome vidi konsenzus o tom pitanju. No, upozorava na brojne primjedbe stručnjaka na reformske dokumente koje, kaže, nisu ideološke već stručne. – Očekujem da će se angažirati najbolji stručnjaci jer je reforma prevažan projekt da bi se mogla tolerirati isključivost kakvu je pokazao Jokić – ističe Ilčić. Upozorava da netko prije ili kasnije treba na temelju pristiglih primjedbi napraviti doradu kurikularne reforme, a koliko objektivno ovisit će, naglašava, o tome koliko će politikantski pritisci, poput prosvjeda, uspjeti sakriti činjenične nedostatke predložene reforme. – Prosvjedi su ideološki i politikantski motivirani. Vidljivo je da je to skup SDP-a, samo ne znam što sindikati tu rade jer je vidljivo da reforma ne bi rasteretila nastavnike i učenike – ističe Ilčić. Najnoviju situaciju nakon oglašavanja predsjednice države nije željela komentirati predsjednica Saborskog odbora za obrazovanje Gordana Rusak. – Pismo predsjednice još nisam pročitala, a nisam ni stručna da komentiram je li njezin postupak u redu – kazala je Rusak dodajući da komentira kad ima što reći. Za razliku od Ilčića, koji u pismu predsjednice vidi konsenzus vladajućih o reformi obrazovanja, predsjednik sindikata Preporod Željko Stipić iz njega iščitava da “nema jedinstvenog stava vladajućih”. On pismo predsjednice tumači kao “želju da se cijela zaustavljena priča nastavi, i to onako kako je započeta”. – Od početka sam govorio da će reforma postati prvorazredno političko pitanje i to se sad događa. No, najvažnije je da se snagom argumenata i pritiskom jedan prevažan projekt dovede do kraja. Kad vodite rat, onda je svaka pomoć dobrodošla. Smisao našeg prosvjeda je da se ekspertna radna skupina vrati na posao, da se povuku zaključci saborskog odbora o proširenju novim stručnjacima i da se cijela priča završi kako je zamišljena i u ranije planiranim rokovima – zaključuje Stipić. Javna rasprava od sutra Da je pismo predsjednice dobrodošlo misli i voditelj Strategije razvoja obrazovanja prof. dr. Neven Budak. – To je projekt od nacionalnog interesa i u redu je da se predsjednica očituje. Nadam se da će Jokić i njegova ekipa prihvatiti poziv i nastaviti raditi na njemu jer je to od presudne važnosti za uspjeh reforme. I ministar ih je pozvao da se vrate, i sad više nije pitanje hoće li ministar pristati na to, nego je pitanje hoće li Jokić prihvatiti – kaže Budak. A hoće li Jokić prihvatiti poziv predsjednice ne znamo jer na naše pozive jučer nije odgovarao. No, prema neslužbenim informacijama, u kontaktu je s predsjednicom. Ministar je bio u Bruxellesu, a iz Ministarstva poručuju da je predsjednica pismom potvrdila ono što oni stalno govore – da reforma ide dalje. – Želja nam je postići sinergiju koju i predsjednica spominje. Stoga pozivamo sve zainteresirane da se uključe u javnu raspravu koja započinje sutra kako bi na transparentan i sustavan način pridonijeli poboljšanju i doradi kurikulumskih dokumenata – kazali su nam u Ministarstvu, dodajući da će javnu raspravu, za razliku od stručne, voditi Ministarstvo. Da je pismo predsjednice upletanje politike u pitanja struke smatra prof. dr. Josip Burušić iz “Pilara”. – To je ono čemu su se kolega Jokić i njegovi suradnici protivili – upletanje politike u stručna pitanja. Čita li se pozorno što je predsjednica napisala, jasno je da je poručila i jednoj i drugoj strani da prestanu s manipulacijama. Uz ona ranija politička prepucavanja i uz ovu političku intervenciju predsjednice, priča o reformi već je toliko kompromitirana da joj je jedini spas da se potpuno depersonalizira i vrati institucijama – Ministarstvu, HAZU, sveučilištima, agencijama, institutima – zaključuje Burušić. >> 'Reforma školstva mora se nastaviti, svako odgađanje bi nas koštalo' - Nadam se da će Jokić i njegova ekipa prihvatiti poziv i nastaviti raditi jer je to presudno za uspjeh reforme - Neven Budak, šef Strategije razvoja obrazovanja - Jedan recenzent je rekao – reforma nam je potrebna, ali ona koja će biti korak naprijed, a ne tri koraka natrag - Vladimir Paar, akademik Jučer tijekom dana počelo se nagađati da bi predsjednica, nakon pisma podrške, mogla doći i na prosvjedni skup koji je zakazan za srijedu. No iz njezina ureda jasno su otklonili takvu mogućnost informacijom da je ona taj dan u službenom posjetu Sofiji, a na pitanje što bi bilo da nije, stigao je kratak odgovor – bila bi negdje drugdje. Zapravo, nijednog trenutka nitko ozbiljan nije trebao ni pomisliti da bi predsjednica mogla doći na prosvjed, jer bi time, objašnjava psiholog prof. dr. Josip Burušić, “dezavuirala jedan važan dio državne vlasti – Ministarstvo obrazovanja”. Neki naši sugovornici kazali su da je to stvar predsjednice i politike, a predsjednik “Preporoda” izravno joj je poručio da može doći, ali da će je tretirati kao i političke stranke, odnosno da će biti samo promatrač jer u programu prosvjeda za predsjednicu nema mjesta. Hoće li biti za bilo koga iz politike, doznat ćemo u srijedu u kasnim popodnevnim satima. – Podržavamo Kurikularnu reformu i prosvjed u srijedu jer nema druge solucije nego to podržati do kraja i maknuti politiku iz obrazovanja. Politika samo mora donijeti okvir, način na koji će se reforma izraditi, a onda se politika iz toga treba posve maknuti i prepustiti stručnjacima da to stručno i kvalitetno naprave – kazao nam je Bojan Kurelić, glavni tajnik Akcije mladih (jedine aktivne političke stranke mladih u nas). Dodao je da se Akcija mladih slaže sa zahtjevima sindikata i civilnih udruga da političari, ako dođu, na tom prosvjedu mogu biti samo promatrači. – Akcija mladih javno je pozvala ljude da se odazovu potpisivanju peticije i prosvjedu, a mi sami bit ćemo sudionici prosvjeda, ali bez ikakvih političkih obilježja stranke. Doći ćemo tamo kao građani koji žele obrazovanje primjereno 21. stoljeću jer se to tiče svih nas. Stvorila se oko ovoga kritična masa pa očekujem i veliki broj ljudi na prosvjedu, i mladih i starih. No najbitnije je da fokus prosvjeda ostane na slobodi kreiranja Kurikularne reforme – naglašava Kurelić napominjući da je jasno da se radi o bitnom problemu kada je ova tema prešla i granice Hrvatske jer će se prosvjedi održati i u nekim europskim gradovima. (Božena Matijević) 