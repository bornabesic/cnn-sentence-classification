Screenshot: Index  PRIJE osam godina u Splitu su se u drugom krugu našli SDP-ovac Ranko Ostojić i Kerum. Tada je možda netko neupućen mogao postaviti pitanje - za koga će glasati birači HDZ-a? Prije prvog kruga tadašnji predsjednik HDZ-a i premijer Ivo Sanader nije lijepo govorio o Kerumu. Ne glasajte za one koji su ujutro pijani, a popodne spavaju. Kerum ne smije postati gradonačelnik jer će mu firme propasti. Kerum, koji je u isto vrijeme održavao miting na Prokurativama s Mišom Kovačem, nije Sanaderu ništa odgovorio. Ni taj dan, ni iduće dane. HDZ-ovci su za drugi krug vidali rane. Ivo Sanader je preporučio da se glasa po savjesti, ali nikako za SDP. Keruma izrijekom nisu spominjali. Ostojić je pozdravio demokratski iskorak šefa HDZ-a te konstatirao da mu prije deset dana nije valjao Kerum, a sada se protivi da grad vodi dragovoljac koji ga je branio. Bauk: Neka birači glasaju po savjesti, a mi sigurno nećemo podržati HDZ Prošlo je osam godina. Kerum je s HDZ-om ušao u Sabor, podržao proračun Zorana Milanovića i sada bije boj protiv HDZ-ovog kandidata Andre Krstulovića Opare. Što će SDP-ovci i općenito lijevo nastrojeno biračko tijelo? Ideju da će se između ideološkog (Opara) i civilizacijskog (Kerum) prijepora, odlučiti za HDZ-ovog kandidata, SDP-ovac Arsen Bauk kategorički demantira.  "O čemu mi tu pričamo?! Pa Opara je bio u Hodu za život protiv prava žena na pobačaj. Ne postoji nijedan povijesni razlog da spašavamo HDZ od njihovog koalicijskog partnera. Sigurno nećemo podržati HDZ. Ne znam uopće odakle im takva ideja. Preporuku nismo izdali, pozvali smo birače da glasaju po savjesti", kazao nam je Bauk. Dakle, ako neće za HDZ, onda će za Keruma. A mogu i ne izaći na birališta. Batarelo: Splićane iritira pretjerana želja HDZ-a da osvoji vlast u Splitu SDP-ovka Aida Batarelo smatra da će upravo to biti najčešći slučaj. "Nisam još čula nikog da mi je kazao da će glasati za Krstulovića Oparu, ali radi se o premalom uzorku da bi bio relevantan. Mislim da Kerum ima više izgleda. Zbivanja na nacionalnoj razini s Agrokorom ne idu Opari u prilog, a mislim da Splićane posebno iritira pretjerana želja HDZ-a da osvoji vlast u Splitu. To naši ljudi ne vole. Problem nije Andro Krstulović Opara, nego oni ljudi koji stoje iza njega", kazala nam je Batarelo. U ovih osam godina između izbora 2009. i ovih aktualnih na vidjelo su isplivale još neke stvari. Ponajprije da je ljubav SDP-a i Keruma starijeg datuma, da su početkom 90-ih čak i zajednički poslovali, a ne treba zaboraviti ni da SDP nije bio pretjerano srčana oporba Kerumu u prvom mandatu, kao ni da je Kerum ispočetka podržavao Baldasarovu vlast. Očekivana apstinencija lijevog biračkog tijela mogla bi vodu odvući na Kerumov mlin. U prvom krugu imao je tri tisuće glasova prednosti, a SDP-ovci i njihovi glasači, u Splitu ih je bilo 18 tisuća koji su dali glas Bauku za župana, teško će pod ikakvim okolnostima zaokružiti HDZ-ovog kandidata za gradonačelnika unatoč tome što Krstulović Opara proklamira grad za sve, za one pitome, marljive i radišne. Ipak je to HDZ.