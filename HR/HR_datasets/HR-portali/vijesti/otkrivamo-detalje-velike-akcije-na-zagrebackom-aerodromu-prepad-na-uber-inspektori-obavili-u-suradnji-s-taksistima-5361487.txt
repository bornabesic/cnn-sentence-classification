Prometni inspektori krenuli su u akciju. Samo par dana nakon što je ministar prometa Oleg Butković izjavio da Uber u Hrvatskoj posluje nelegalno, u zagrebačkoj zračnoj luci u srijedu prijepodne zaustavljeno ih je deset, a četvorica vozača Ubera isključena su iz prometa. Razlog? Neovlašteno obavljanje taksi prijevoza. No, najsporniji dio akcije, prema svjedočenju vozača Ubera, jest to što su inspektori akciju provodili u suradnji s taksistima iz Velike Gorice. Uberovci tvrde da su ih velikogorički taksisti mamili u stupicu na način da su naručivali lažne vožnje, a da su im na mjestu događaja put prepriječili svojim vozilima i blokirali ih do dolaska prometnih inspektora. Svoje tvrdnje potkrijepili su i fotografijama. - Ostavio sam putnika na aerodromu i krenuo nazad, kad su me okružila vozila velikogoričkih taksista. Prepriječili su mi put i zarobili me, a nakon toga su se pojavila dva prometna inspektora koji su me kaznili, oduzeli mi tablice i prometnu dozvolu na sedam dana - prepričava nam događaj vozač, partner Ubera. Čim su se pronijele vijesti da inspektori hvataju njihove vozače, u Uberu su ih pozvali da im se jave u centralu, ponudili im besplatnu pravnu pomoć i zamjensko vozilo, ako ga žele. - Nastavit ću voziti, nije me strah, a ovo što rade taksisti iz Velike Gorice je sramotno - napominje kažnjeni vozač. Iako su tenzije bile visoke, u srijedu težih incidenata na aerodromu nije bilo. Kako doznajemo u Ministarstvu, u srijedu se u zračnoj luci doista provodila akcija, ali u sklopu redovne kontrole. Njihova evidencija kaže da su samo dva vozača Ubera isključena iz prometa, a treći je taksist iz Rijeke koji je djelatnost obavljao bez oznaka. Nisu surađivali s velikogoričkim taksistima, tvrde u inspekciji, a pomutnju je možda stvorila činjenica da su uberovce dočekivali pokraj taksi stajališta gdje su smješteni velikogorički taksisti. Urotu protiv Ubera demantiraju i velikogorički taksisti. - Nismo ludi da riskiramo kaznu zbog ograničenja kretanja drugoj osobi, imali bismo problema s policijom. Ali nema ni potrebe za time jer prometna inspekcija i carina već dva mjeseca skidaju vozačima Ubera tablice. I ne samo njima nego i svima drugima koji ilegalno taksiraju. Uhvatili su i vozače Radio Taxi Zagreba koji nisu imali naljepnice s barkodom i svim podacima, što je propisao Grad Zagreb - kaže velikogorički taksist Josip Andabaka. Što se tiče Ubera, tvrdi, stvari su jasne: novac odlazi u Nizozemsku gdje je tvrtka osnovana, a onda se samo dio vrati vozačima za plaće. - To je pranje novca i protiv toga ćemo se boriti legalnim sredstvima - dodao je. Međutim, kad smo mu napomenuli da postoje i fotografije spornih situacija, Andabaka je dodao: - Na našem stajalištu kod aerodroma je velik protok vozila i taksiji često dolaze i odlaze. Što da radimo ako se tamo nađe i vozilo Ubera? Da ga preskočimo? Pa moramo se parkirati kraj njega, jer nemamo gdje drugdje. Naravno da se fotografija može protumačiti kao da je Uber blokiran, ali nas je jako puno i to je rezultat gužve, a na vama je kako ćete fotografiju protumačiti - zaključio je. Dodao je kako je prema njegovim saznanjima Uberu oduzeto 28 tablica tijekom posljednjih dva mjeseca. U Uberu pak vjeruju da se vozače zaustavljalo selektivno i uz pomoć velikogoričkih taksista. Uz to demantiraju napis da postoje pravomoćne presude protiv vozača temeljem kojih ih je ministar proglasio nelegalnima. - Dosad su sve presude nepravomoćne i protiv njih smo se žalili - zaključila je pravna zastupnica vozača, Martina Prpić.