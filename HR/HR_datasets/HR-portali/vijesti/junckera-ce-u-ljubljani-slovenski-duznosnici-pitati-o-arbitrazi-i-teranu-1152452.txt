Sporna pitanja u odnosima s Hrvatskom, posebno arbitraža o granici, visoko su na listi prioritetnih pitanja o kojima slovenski dužnosnici žele razgovarati s predsjednikom Europske komisije Jean-Claude Junckerom koji će u četvrtak i petak boraviti u svom prvom službenom posjetu Ljubljani, navode slovenski mediji. Glavna službeno najavljena tema Junckerovih razgovora s premijerom Mirom Cerarom i ostalim visokim slovenskim dužnosnicima budućnost je Europske unije vezano za Brexit i ostale probleme integracije, pred skorašnju proslavu 60. obljetnice potpisivanja Rimskog ugovora koji je doveo do stvaranje današnje Europske unije. Međutim, premijer Cerar, ministar vanjskih poslova Karl Erjavec i drugi Junckerovi sugovornici u razgovorima će otvoriti i "hrvatske" teme i odnos Europske komisije prema bilateralnim prijepornim pitanjima među dvjema članicama Europske unije, navodi mariborski list "Večer" koji se poziva na neimenovane izvore u slovenskoj vladi. Posebno će istaknuti Junckeru pitanje "poštovanja i implementacije" buduće presude arbitražnog tribunala o graničnom prijeporu, s obzirom na "probleme koje stvara hrvatska strana koja je istupila iz arbitražnog postupka", navodi list. Pri tome, kako navodi "Večer", slovenska strana od Junckera očekuje da ponovi stajalište Europske komisije kako podržava rad arbitara jer je arbitražni sud formiran pod njenim pokroviteljstvom pred ulazak Hrvatske u Europsku uniju, a mogao bi poslužiti i kao model za rješavanje sporova na Balknu, tvrdi slovenski dnevnik koji presuduu arbitara očekuje kroz koji mjesec, odnosno "početkom proljeća". Odnosi Slovenije s Europskom komisijom, navodi list, nisu "idilični" s obzirom da je po ocjeni slovenskih dužnosnika ona stala na hrvatsku stranu u prijeporu oko vina teran jer je i hrvatsko vino istog imena kao i slovensko vino s Krasa priznala svojim delegiranim aktom. Slovenija smatra da je do toga došlo na netransparentan način i da su bruxelleski dužnosnici išli na ruku hrvatskim vinarima, a na štetu Slovenije, prenosi "Večer" mišljenja slovenskih vodećih političara. Juncker je u razgovoru s više briselskih dopisnika hrvatskih i slovenskih medija početkom prošlog tjedna - u najavi svog posjeta Ljubljani - kazao da ne misli trošiti vrijeme na rasprave o slovenskim vinima koje inače cijeni iako radije pije pivo, te da je glavni cilj njegova dolaska u Ljubljanu doznati kako slovenska vlada gleda na razvoj i budućnost Europske unije. Junckera će tijekom posjeta Sloveniji pratiti i europska povjerenica za promet Violeta Bulc koju je u Komisiju predložila Cerarova vlada, te predsjednik Europskog parlamenta Antonio Tajani. Prema izvorima mariborskog lista, slovenski će dužnosnici iznijeti Junckeru i svoje poglede na trenutno stanje problematike migracija koje prijete Europi i na komplikacije koje su migracije izazvale u Schengenskom prostoru bez granične kontrole, s obzirom da su zbog mogućih terorističkih prijetnji neke članice uz odobrenje Europske komisije uvele privremene mjere nadzora granice, pa tako i Austrija, što ima štetne ekonomske i druge posljedice na koje upozorava Slovenija, posebno jer dolazi do zastoja u prometu na granici s Austrijom. Junckera će slovenski sugovornici pitati i o tome kako gleda na pitanje mogućih podjela u Europskoj uniji, te na stvaranje integracije s "više brzina", s obzirom na nastojanja Slovenije da i u slučaju da do toga dođe, ostane u "središnjoj jezgri" najpovezanijih država EU-a koje su dio Schengena i Europske monetarne unije, piše list. >> Juncker Slovencima: Ne pitajte me o vinu, ja sam pivopija 