Kad je kaznio sina A. Jesenovića, Molnaru su rekli da si je mogao umjesto toga riješiti servis za golf. Vozila PU međimurske servisira upravo njegova autokuća. Mladi policajac Dino Molnar, koji je prije dva tjedna pronađen mrtav, u prijavi koju je na Badnjak 2012. poslao ministru unutarnjih poslova Ranku Ostojiću, USKOK-u i Unutarnjoj kontroli MUP-a o korupciji svojih šefova u Policijskoj upravi međimurskoj i Policijskoj postaji Mursko Središće, detaljno je opisao dva slučaja u kojima su njegovi šefovi intervenirali za lokalne moćnike. Stoga smo istražili isprepletenost interesa policijskih šefova i ljudi kojima su oni, prema tvrdnjama Molnara, pogodovali. Tako nama stalno rade Molnar tako piše da je 18. rujna 2011. godine zaustavio osobno vozilo kojim je upravljao Dejan Jesenović. Napisao mu je obvezni prekršajni nalog, a na mjesto događaja ubrzo je došao njegov otac, vlasnik poduzeća AC Jesenović, kod kojega se servisiraju i popravljaju službena policijska vozila. Molnar navodi da ga je Augustin Jesenović pitao za ime i prezime, što mu je i rekao, te je Jesenović stariji nakon toga otišao. – U ponedjeljak me je zvao vođa sektora Kristijan Mlinarić i rekao: “To se ne piše, kaj si to napisav?” Onda sam ga pitao je li taj prekršaj u zakonu, na što je odgovorio: “Mogev si si servisa za golf rešiti”– piše Molnar. Nakon nekoliko dana provjeravao je svoje kazne preko broja značke jer mu se i prije događalo da su mu nalozi stornirani te je vidio da u terminalu za Dejana Jesenovića piše upozorenje umjesto kazne. Raspitao se zatim kod kolega iz prometne policije i rekli su mu da tako njima stalno rade pa su mu savjetovali: “Nemoj se s rogatima bosti.” No Molnar nije odustajao pa je otišao do pomoćnika načelnika prometne policije Mladena Zadravca i pitao ga tko je napisao upozorenje na njegovo ime. Zadravec mu nije htio reći, a kad je zaprijetio Unutarnjom kontrolom, posjeo ga je i počeo govoriti što su sve njemu radili. – Rekao sam mu: “Mene ne zanima što su vam radili.” Na što je rekao: “To je došlo od gore. Mikulić je zvao da se izda upozorenje” – piše Molnar. A Mikulić, na kojeg se pozvao Zadravec, zamjenik je načelnika Policijske uprave međimurske čija se službena vozila zaista održavaju u servisu AC Jesenović. Potvrdili su nam to i službeno u PU međimurskoj kazavši da servis i održavanje službenih policijskih vozila za njih obavlja PZ AUTO, koji je za to angažirao AC Jesenović, kao najbliži ovlašteni servis. Neki policijski šefovi iz Čakovca i AC Jesenović navode se i u prijavi koju su kolege Dine Molnara poslali potkraj siječnja glavnom državnom odvjetniku Mladenu Bajiću i Ranku Ostojiću, u kojoj potvrđuju ono što piše pokojni policajac o pogodovanju vlasniku AC Jesenović te tvrde da su ti šefovi i vrlo jeftino kupili automobile kod te tvrtke. AC Jesenović je pak povezan s policijskim šefovima u Međimurju i preko njihova udruženja Regionalni klub IPA - Međimurje. Ta autokuća je, naime, jedan od donatora IPA-e Međimurje, udruge čiji je predsjednik Darko Dragičević, bivši načelnik Odjela kriminalističke policije PU međimurske. A upravo njega Dino Molnar navodi u više navrata u svojoj prijavi. Dragičević je Molnaru prigovorio zbog kazne koju je napisao Nikoli Novinščaku, sinu Mihalja Novinščaka, vlasnika tvrtke Promming, koja je također jedan od donatora IPA-e Međimurje. A Novinščaka je Molnar zaustavio 3. srpnja 2012. kad je ovaj vozio četverocikl, bez kacige, s dvoje malodobne djece. Kad mu je počeo pisati kaznu, navodi Molnar, Novinščak mu je rekao: “Ma zabadav pišeš, ve bum ti ja nazvav šefe”. – Nakon toga je nazvao svojim mobitelom osobu pod nadimkom Dragiša te govorio sljedećim riječima: “Dragiša, zaustavili su me, daj nekaj riješi.” Pitao me je kako se zovem i iz koje sam postaje, na što sam mu odgovorio. Nakon toga je rekao preko mobilnog telefona: “Pa rekev si dok me tvoji zaustave kaj te nazovem”, “kaj ve namo prek telefona”, “onda smo raskrstili”, “kaj zutra”, “nema zutra” – piše Molnar kojem je onda Novinščak ljutit i frustriran rekao: “Piši.” Dali su puno novca Deset dana poslije, 13. srpnja, podnesen je optužni prijedlog protiv Novinščaka i tvrtke Promming na koju je kupljen sporni četverocikl, piše Molnar. A taj dan u PP Mursko Središće stiže i načelnik Odjela kriminalističke policije Darko Dragičević. – Došli smo u načelnikov ured Predrag Novak, Krunoslav Drk i ja. Obratio nam se Darko Dragičević koji je rekao kako poslovi kriminalističke policije nisu kazne, te da mi nije trebalo to što sam napisao kaznu Prommingu, jer se žalio u MUP-u na mene, a on će stati iza svakog policajca, pa i mene, i neka znam da je Promming dao jako puno novca za PU međimursku, ali sve kroz papire, te da je registrirani donator u MUP-u, da mogu provjeriti – piše Molnar. Napisao je i da mu je Dragičević kazao da je Promming financirao kupnju specijalnog vozila za snimanje i nadzor kod javnog reda i mira te plakate, ali da je sve legalno. – Nakon tog razgovora raspored mi je promijenjen i stavljen sam u službu “zaštite državne granice”, i to oko dva tjedna. S time da sam i par smjena bio na rasporedu s još dvojicom kolega, ja kao treći, vozili su me iza kao da sam na praksi – piše Molnar. Potkraj kolovoza zaustavio je vozilo kojim je upravljao Mihalj Novinščak, Nikolin otac. – Poručio mi je na odlasku: “Dečko, škodilo bude ti kaj si mojega Nikolu kazniv, on je jako puno toga dav za ovu policiju”, te je sjeo u vozilo i otišao – piše Molnar. U PU međimurskoj su nam kazali da nisu dobili nikakvu donaciju od Promminga, stoga se donacije koje navodi Molnar odnose na udrugu IPA. Mihalj Novinščak nam je potvrdio da je Promming donator IPA-e. Kaže da su toj udruzi, kao i sve tvrtke, dali 2000 kuna. Promming je isto tako povoljnim cijenama izrade plakata pomagao IPA-i. Novinščak kaže da je Molnar bio čudan i da se ne bi htio miješati u tu priču. Tvrdi da je Molnara, kad ga je zaustavio, pitao: “Zašto si maltretirao mog sina” te poriče da je intervenirao kod šefova. Njegov sin nije htio razgovarati s nama, kao ni Jesenović, kojega smo zvali. Mikulić i Dragičević nisu se očitovali na naše upite. >>Mimohod za policajca Molnara: Izbacite kukolj i budite naš ponos! >>Prvo mu pakirali ljubavne, a onda kreditne probleme