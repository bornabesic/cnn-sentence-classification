Slučaj monstruoznog ubojstva u Puli se raspliće, ali pitanja je sve više. Nove detalje donosi ekipa Provjerenog s Nove TV. Teta ubijenog dječaka, Kadifa Pašić, tvrdi kako su prijavljivali slučaj centru za socijalnu skrb i kako se i sam otac, koji se trenutno nalazi u zatvoru, bojao za sina. Tragedija je mogla biti spriječena jer Chiari Rojnić je oduzeta poslovna sposobnost, ali ne i skrb nad trogodišnjim djetetom! Uz majku, osumnjičena za pomaganje je i 14-godišnjakinja. Maloljetna djevojčica je štićenica doma otprije problematična i sama je navodno zlostavljano dijete. - Institucije u Puli su znale da Chiara nije bila sposobna za odgoj djeteta. Priča se da ima dijagnozu bipolarne ličnosti i da se navodno bavi prostitucijom, kaže anonimni izvor. Njezine fotografije i statusi na Facebooku vode u tom smjeru, no nitko to nije službeno potvrdio. Navodno je preko interneta upoznala i izvjesnog Makedonca zbog kojeg se i riješila sina. - To je bilo tako da su ga odlučili ubiti, našopali su ga tabletama i rakijom i nakon toga je maleni pao u nesvijest. Kad se dijete opet diglo, ona se proderala: 'Šta si još živ?', a u jednom trenutku je mali promrljao: 'Mama, što ću ja umrijeti'. Onda je ona izgubila razum i počela ga je gušiti, rekao je za Provjereno Kristijan Bijažić, poznanik bake ubijenog dječaka Denisa, prenoseći glasine koje kruže. Zbog njezina promiskuiteta završio je i brak s Denisovim ocem. On se sada nalazi u zatvoru u Bosni i Hercegovini. Chiarina majka, koja se s njom susrela dan prije ubojstva, zamolila nas je za razumijevanje jer na skrbi ima stariju Chiarinu kćer. Telefonski su nam i ona i njezina druga kćer, Chiarina polusestra, potvrdile da je ona bila loše, i da se to znalo. Trenutno je bila u postupku oduzimanja poslovne sposobnosti, a unatoč tome, institucije su joj dozvolile brigu o malom Denisu. Centar za socijalnu skrb u Puli, mjesto koje se poziva na odgovornost, odbija dati komentar. Zanimljivo je da nitko od susjeda nije prijavljivao zanemarivanje i zlostavljanje djeteta. Kao što je izostala reakcija prije događaja, tako ni sada susjedi nisu raspoloženi za komentiranje. - Krivimo i te susjede što su sve znali, a nisu nam javili. Sve se moglo drukčije odigrati - kaže Denisova tetka, Kadifa. Maleni Denis je pokopan u četvrtak u Velikoj Kladuši.