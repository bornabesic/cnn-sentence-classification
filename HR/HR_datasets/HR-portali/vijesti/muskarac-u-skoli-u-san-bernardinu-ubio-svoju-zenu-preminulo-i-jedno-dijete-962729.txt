Screenshot: ABC NAPADAČ koji je u osnovnoj školi u San Bernardinu ubio ženu prije nego je počinio samoubojstvo identificiran je kao Sedrick Anderson (53), a ubio je svoju suprugu, učiteljicu, Karen Elaine Smith, s kojom u posljednje vrijeme nije živio, a kao žrtva njegova napada od zadobivenih rana preminulo je i jedno dijete, objavio je Reuters      Par je, navodi se u priopćenju, kratko bio u braku da bi posljednjih nešto više od mjesec dana živjeli odvojeno.  Napadač je imao kriminalnu prošlost koja je uključivala obiteljsko nasilje te ilegalno posjedovanje oružja.    U pucnjavi je poginuo osmogodišnji dječak koji se u trenutku napada nalazio iza ubijene žene. Drugo ranjeno dijete, devetogodišnjak,  zasad je stabilno i nalazi se na odjelu dječje kirurgije u lokalnoj bolnici. Niti jedno dijete nije bilo u vezi s napadačem odnosno ubijenom ženom.   Smrtonosna pucnjava dogodila se u San Bernardinu, u ponedjeljak, u gradu na jugu Kalifornije, koji se još oporavlja od terorističkog napada 2. prosinca 2015. kada je ubijeno 14 ljudi. Tada su Syed Rizwan i njegova žena Tashfeen Malik, bračni par koji su prije napada prisegnuli na vjernost Islamskoj državi,  ubili 14 ljudi, a ranili njih 22.   Napad u San Bernardinu posljednji je u nizu napada vatrenim oružjem u američkim školama.