 Vukovi, a među njima jedna vučica, vratili su se u Dansku prvi put nakon dva stoljeća, rekao je zoolog s danskog sveučilišta na temelju provedenih testova DNK. "Od 2012. godine smo znali da su vukovi ušli u Dansku. Sada imamo dokaz da je među njima jedna ženka", a to predstavlja mogućnost okota ovog proljeća, rekao je Peter Sunde, znanstvenik sa sveučilišta Aarhus. Te životinje su iz Njemačke stigle na zapad Danske, najrjeđe naseljenu skandinavsku zemlju. "Prešle su dug put, više od 500 km. Mislimo da su to mladunci koje je odbacila njihova obitelj te su krenuli u potragu za novim lovnim područjima", rekao je taj znanstvenik. Osim DNK, dokazi su prikupljeni putem otisaka i snimaka videonadzora. Znanstvenici su odredili genetski profil pet jedinki, četiri mužjaka i jedne ženke, ali možda ih ima i više. Njihov položaj je tajan kako lovci ne bi bili u iskušenju. Vukovi su potpuno nestali iz danskog kraljevstva početkom XIX. stoljeća jer su ih istrijebili lovci. U drugim nordijskim zemljama gdje je ta vrsta zastupljenija, ubijanje vukova, vrste zaštićene Bernskom konvencijom, izaziva žustre polemike između stanovnika, uzgajivača, lovaca, vlade, Europske unije i udruga za zaštitu divljih vrsta. 