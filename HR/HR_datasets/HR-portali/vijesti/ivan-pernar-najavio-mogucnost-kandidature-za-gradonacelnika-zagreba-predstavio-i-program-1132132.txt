Saborski zastupnik Ivan Pernar danas je najavio mogućnost kandidature za gradonačelnika Zagreba i svoj program u tri točke. Pernar je na Facebooku objasnio da njegova eventualna kandidatura ovisi o podršci koju će dobiti. "Dragi prijatelji, nisam imao namjeru kandidirati se za gradonačelnika Zagreba, međutim, nedavno su pitali ljude u Zagrebu koga bi izabrali, njih 3,5% je reklo mene bez da se ta opcija uopće i ponudila. Trenutno imam 96.000 ljudi koji me prate na facebooku i trend je takav da dolazi 1000 novih ljudi dnevno, dakle, samo je pitanje trenutka kada ću preći brojku od 100.000 fanova, a onda ide 110, 120, 130 i tako dalje. Pitanje koje se postavlja jest hoću li se kandidirati, to ovisi isključivo o tome hoćete li me vi htjeti podržati u kritičnom broju. Bez toga nemoguće je očekivati da će me podržati stranka kojoj pripadam - Živi zid, a i sama kandidatura bila bi besmislena", objavio je Pernar na Facebooku. U nastavku je iznio i svoj program u slučaju kandidature: 1. Vraćanje u rad žičare do Sljemena, tako da pješaci i biciklisti mogu lako doći do vrha, a potom se spustiti. 2. Revizija ugovora s pročistačem otpadnih voda zbog kojeg moramo platiti 600 milijuna eura više nego bi trebalo koncesionaru i zbog kojeg je voda poskupila. 3. Prestanak ovršavanja dužnika Zagrebačkog holdinga putem Bandićevog prijatelja Hanžekovića, tj. vraćanje posla prisilne naplate pravnim službama unutar Holdinga. "To su samo tri crtice koje smatram bitnim, drugim riječima, moj interes postoji, pitanje je sada samo postoji li i vaš, ako postoji i ako me moj šef Ivan Sinčić podrži, idemo u još jednu utrku. Napomene radi, moja kandidatura bila bi čin otpora ovom korumpiranom sustavu i u tu borbu nemam namjeru ulaziti bez da imam anketnu podršku od barem 10% birača", zaključio je Pernar. >> 'HDZ-ovci Šarinić i Manolić prvi su optuživali Tuđmana za dogovaranje podjele BiH s Miloševićem' 