Haško tužiteljstvo izvodi svoje zadnje adute, a jedan je od posljednjih svjedoka na suđenju Gotovini, Čermaku i Markaču bivši predsjednik HHO-a prof. Žarko Puhovski. Objašnjavanjem izvještaja HHO-a i dokumentarnog filma “Oluja nad Krajinom” tužiteljstvo će putem Puhovskog najviše dokazivati krivnju Ivana Čermaka. “Paljenje korova”   Upitan da objasni položaj i funkciju Čermaka u Kninu, Puhovski kaže da je iz triju izvora bio čuo da se o važnim stvarima i “težim pitanjima” u Kninu moralo razgovarati s Čermakom. Obrane su prigovorile dokaznom materijalu, kao i svjedočenju Puhovskog. On, naime, o saznanjima o Čermaku svjedoči “iz druge ruke”, na temelju izvještaja izaslanstva Helsinškog odbora, koje se u Kninu u kolovozu sastalo s Čermakom.   Član izaslanstva Dardan Gashi smatrao je da ih je Čermak dobro dočekao i vjerovao je njegovoj izjavi kako će učiniti sve da paljevine i pljačke prestanu, dok je Petar Mrkalj tvrdio da je to bio neugodan sastanak i da je Čermak pokušavao minimizirati podatke i sumnje o zločinima. Suca je zanimalo, pa je Puhovski objasnio da mu je Mrkalj kazao da je Čermak, vidjevši dim, rekao da “to ljudi pale korov”. HTV i “lakirovka”   Čermakova braniteljica Gillian Higgins upozorila je da su tužitelji izdvajajući dijelove iz dokumentarca “Oluja nad Krajinom” počinili “političku montažu”. U originalnu snimku sastanka Čermaka s Akashijem u polovicu ekrana umontirali su snimke srpskih civila u kampu UN-a, želeći ostaviti dojam na suce. Sudac Orie upozorio je tužiteljicu Froelich (Zagrepčanka) da će vijeće pažljivo pratiti dokazni materijal i “zaboravljati” one koji su nejasna izvora ili se ne odnose na Sektor jug.   Puhovski je svjedočio da su, prikazujući kolone izbjeglih Srba, HTV i državni mediji provodili “lakirovku”, lažno prikazujući kako su hrvatski vojnici pristojniji i bolji od drugih vojski, a istina je da su kolone kamenovane, ljudi fizički napadani, premda u pratnji HV-a i MUP-a. Puhovski će svjedočiti tri dana. 