Glavni tajnik NATO-a Jens Stoltenberg potvrdio je u srijedu u telefonskom razgovoru sa srbijanskim premijerom  Aleksandrom Vučićem da se Savez protivi formiranju vojske Kosova, izvijestila je Radio-televizija Srbije, nakon što je kosovski predsjednik Hashim Thaci rekao da Priština ne odustaje od uspostave oružanih snaga. Stoltenberg je, kako navodi RTS, prenio srbijanskom premijeru i da je NATO službeno upozorio prištinske dužnosnike da se zapadni vojni savez protivi formiranju vojske Kosova. Kosovski predsjednik već dulje vrijeme najavljuje formiranje vojske Kosova, a te su najave konkretizirane prijedlogom Skupštini Kosova da usvoji zakon po kojem bi sadašnje Sigurnosne snage Kosova, naoružane samo lakim naoružanjem, dobile novi mandat i praktički postale oružane snage, zadržavajući isto ime. Thaci je izazvao niz oštrih komentara porukom da je nova misija sigurnosnih snaga "obrana suvereniteta i teritorijalnog integriteta", što bi postrojbama KSF-a dalo karakter oružanih snaga, a srbijanski premijer kaže kako je upozorio Thacija da to "donosi nestabilnost", ali da za tu njegovu poruku nije bilo razumijevanja. Vučić je rekao kako "očekuje pomoć i podršku EU, SAD i Rusije", te upozorio da bi pretvaranje KSF-a u oružane snage značilo kršenje Rezolucije 1244 UN-a, po kojoj su jedine oružane snage na Kosovu mirovnjaci iz sustava KFOR-a. "Ne zaboravite da po Bruxelleskom sporazumu imamo i jamstva NATO-a da bilo kakve oružane snage Kosova ne smiju kročiti na sjever pokrajine bez odluke i lokalnog stanovništva i NATO-a, pa ćemo vidjeti", poručio je ranije u srijedu Vučić. NATO je "ozbiljno zabrinut" zbog namjere Kosova da transformira svoje sigurnosne snage u vojsku, rekao je u srijedu glavni tajnik NATO-a Jens Stoltenberg kosovskim čelnicima te upozorio da će NATO "razmotriti razinu svojeg angažmana" bude li prijedlog prihvaćen, priopćeno je u srijedu u Bruxellesu. Stoltenberg je razgovarao s kosovskim predsjednikom Hashimom Thacijem i premijerom Isom Mustafom nakon što je u utorak u parlamentu predstavljen nacrt zakona kojim se nastoji razviti vojsku iz postojećih snaga, koje su trenutno naoružane lakim oružjem. Te snage je podržavao NATO, savjetovao ih o izgradnji kapaciteta, obuci i vodstvu, ali Stoltenberg sada poručuje Prištini da "jednostrani koraci poput ovoga nisu od pomoći" i pozvao kosovske vlasti  "da ostanu u bliskom kontaktu s Beogradom". Istodobno, dužnosnici kosovskih Srba vjeruju da će Thaci odustati od svoje ideje koju nazivaju "predizbornom igrom" od koje postoje "mnogo važnija pitanja", poput povratka raseljenih kosovskih Srba. "Inzistiramo da se novac koji bi se uložio u formiranje vojske i koji je prilično veliki, uloži u proces povratka", izjavio je beogradskim medijima kosovski ministar za povratak i zajednice Dalibor Jevtić. Beograd od Prištine očekuje da, po Bruxelleskom sporazumu, formira zajednicu srpskih općina, a od te će odluke ovisiti i "odmrzavanje statusa Srba u kosovskim institucijama" čiji su predstavnici, nezadovoljni odnosom Prištine prema provođenju sporazuma iz Bruxellesa iz 2013., napustili parlament u Prištini. >> 'Rusi vojno pomažu Srbiju, a članica NATO-a ne može nabaviti oružje' >> Hrvatska i Albanija upozoravaju NATO da Srbija pokušava destabilizirati Kosovo