Novinari i kreativno osoblje Hrvatske radiotelevizije (HRT) većinom su glasova dali suglasnost Renatu Kuniću za obavljanje dužnosti ravnatelja Poslovne jedinice Program Hrvatske radiotelevizije nakon što ga je na tu dužnost predložio glavni ravnatelj Hrvatske radiotelevizije Kazimir Bačić. Tijekom jučerašnjega je dana, naime, pribavljeno savjetodavno mišljenje novinara i drugih radnika koji kreativno sudjeluju u stvaranju programa. Od ukupno 1.183 radnika koji se ubrajaju među novinare i kreativno osoblje izjašnjavanju su pristupila 434 radnika, odnosno 36,66 %. Njih je 320, odnosno 81,42 %, na izjašnjavanju iskazalo suglasnost Renatu Kuniću za obavljanje dužnosti ravnatelja Poslovne jedinice Program Hrvatske radiotelevizije. Suglasnost mu je iskazana u svim organizacijskim i ustrojbenim jedinicama Hrvatske radiotelevizije, izvijestilo je u svojemu zapisniku Povjerenstvo za provedbu postupka pribavljanja mišljenja za ravnatelja Poslovne jedinice Program Hrvatske radiotelevizije. Glavni ravnatelj Hrvatske radiotelevizije nakon pribavljenoga mišljenja i obrađenih rezultata donio je potom odluku o imenovanju Renata Kunića na dužnost ravnatelja Poslovne jedinice Program Hrvatske radiotelevizije. Renato Kunić dužnost preuzima sutra, 24. ožujka 2017. godine. Renato Kunić diplomirao je na Filozofskom fakultetu Sveučilišta u Zagrebu. Od 1987. bio je novinar u Zagrebačkoj panorami, zatim novinar, urednik i voditelj u Informativnom programu Hrvatske televizije (HRT – HTV). Godine 1990. bio je urednik i voditelj emisije Hrvatska danas, ratni reporter bio je u razdoblju od 1991. do 1995. godine, voditelj mozaične emisije Dobro jutro, Hrvatska 1992. i 1993. godine, urednik emisije Hrvatska danas od 1995. do 2000. godine, a urednik Dnevnika od 2000. do 2005. godine. 2003. i 2004. godine bio je urednik Redakcije televizijskih studija i dopisništava, a do 2007. godine pomoćnik glavnoga urednika Informativnog programa Hrvatske televizije (HRT – HTV) za dopisničku mrežu te glavni urednik Informativnog programa Hrvatske televizije (HRT – HTV) 2010. i 2011. godine. Posljednjih je godina bio urednik i voditelj projekta Regionalni dnevnik.