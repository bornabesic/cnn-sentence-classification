Suvlasnik C.I.O.S.-a i jedan od optuženika u slučaju Agram Petar Pripuz pod paskom istražitelja bio je mjesecima prije nego je u srijedu oko 6 sati ujutro uhićen u bolničkoj postelji na Svetom Duhu. Istražitelji su mu odmah oduzeli i mobitel, a kako se neslužbeno moglo doznati, u bolnici je završio jer se još oporavlja od operacije srca koju je nedavno prošao. Iako za to nismo uspjeli dobiti službenu potvrdu, Pripuz se, slučajno ili ne, u bolnicu prijavio u utorak navečer, nepunih 12 sati prije nego što će biti uhićen s još dvanaest osumnjičenika. Svi se oni terete da su se organizirali u zločinačko udruženje u sklopu kojeg su izdavanjem fiktivnih računa izvlačili novac iz C.I.O.S.-a i tako izbjegavali plaćanje poreza na promet, a na taj način iz C.I.O.S.-a su, kako se sumnja, izvukli između devedeset i sto milijuna kuna. Gdje će ga ispitati? – Tvrtka C.I.O.S. legalno je, uz plaćanje poreza, izdavala račune tvrtkama kćerima, a tvrtke kćeri su zatim gotovim novcem od Roma i drugih građana koji se bave skupljanjem sekundarnih sirovina kupovali metalni otpad – objasnio je Pripuzov odvjetnik Anto Nobilo način na koji je C.I.O.S. poslovao. Tu je, međutim, ključno to što Nobilo tvrdi kako je sve teklo legalno, preko realnih računa, dok istražitelji smatraju kako su ti računi bili fiktivni. Među ukupno trinaestero privedenih, uz Pripuza, tu su i njegov sin Ante te nekoliko direktora C.I.O.S.-ovih tvrtki kćeri diljem Hrvatske. Svima njima su prijepodne pretraženi stanovi i kuće pa tako i ona Petra Pripuza na zagrebačkom Pantovčaku, a premetačinu su policajci obavili i u sjedištu C.I.O.S.-a na Jankomiru, a trajala je do malo iza podne. Upravo nakon što je ona završila, otprilike oko 14 sati, počela su i dovođenja u središte USKOK-a. – Nemam još potvrdu hoće li doktori pustiti Pripuza da bude ispitan u Gajevoj, a ako on ne bude mogao doći tamo, onda će ga ispitati u bolnici – kazao je odvjetnik Nobilo, koji je dodao i kako mu je tajming ovih uhićenja u najmanju ruku sumnjiv. – Inspektori PNUSKOK-a su u C.I.O.S.-u godinu dana, vrijedno rade i kopaju, mislim da su kopirali više od sto tisuća stranica dokumenata, i onda baš, eto čuda, da se uhićenja nakon toliko vremena dogode u srijedu, četiri dana prije drugog kruga lokalnih izbora. Kao da se to nije moglo odraditi, recimo, u ponedjeljak nakon izbora – smatra Nobilo, koji bez zadrške govori kako nije nikakva tajna da su aktualni gradonačelnik Zagreba Milan Bandić i Petar Pripuz dugogodišnji prijatelji te da se ovime očito željelo naštetiti Bandiću. Kondor i Leopard U sklopu tajno snimanih razgovora koji su, među ostalim, poslije i doveli do podizanja optužnice u slučaju Agram, a koja ni nakon dvije i pol godine od izbijanja cijele afere još uvijek nije potvrđena, otkriveno je da su Bandić i Pripuz bili toliko bliski da su se međusobno oslovljavali nadimcima, pa je tako Bandić Pripuza nazivao Kondorom, a Pripuz Bandića Leopardom. U optužnici za aferu Agram Milana Bandića i nekadašnjeg šefa Holdinga Slobodana Ljubičića tereti se da su između listopada 2013. i svibnja 2014. godine na traženje Petra Pripuza pogodovali njegovim tvrtkama kojima su dodijelili poslove na zbrinjavaju otpada po žurnom postupku bez provedbe propisanog postupka javnog natječaja iako je postojala mogućnost zbrinjavanja otpada na drugi način.Petra Pripuza inače u javnosti znaju nazivati i “balkanskim kraljem smeća” jer, osim što je suvlasnik C.I.O.S.-a, vlasnik je i sličnih tvrtki na području BiH, Crne Gore, Srbije, Kosova, Makedonije i Albanije. Nakon što je u pritvoru u Remetincu proveo desetak dana 2014. godine, Pripuz se ubrzo nakon izlaska gotovo potpuno povukao iz javnog života. Danas su se priopćenjem oglasili i iz C.I.O.S.-a, u kojem navode kako surađuju s istražiteljima te da je poslovanje grupe stabilno i transparentno. – Samo u posljednje tri godine tvrtke C.I.O.S. grupe imale su petnaest nadzora poreznih tijela, a inače, za svake financijske transakcije kompletna dokumentacija stavlja se na uvid nadležnim tijelima – navode u priopćenju iz C.I.O.S.-a.   2014.  18. listopada -  Petar Pripuz priveden je zajedno s Bandićem i još 15 ljudi zbog sumnje da su oštetili Grad za 20 mil. kuna 2014. 21. listopada - Pripuzu je određen pritvor, no sudac je donio odluku da ga može zamijeniti jamstvom od milijun eura 31. listopada - Nakon što je uplatio jamčevinu u iznosu od 7,75 milijuna kuna, Pripuz je pušten da se brani sa slobode 11. prosinca 2015. - Protiv Bandića, Pripuza i ostalih osumnjičenih u aferi Agram podignuta je optužnica koja sadrži više od 400 stranica 7. ožujka 2017. - Optužno vijeće za slučaj Agram odgođeno je zbog bolesti Ivana Tolića pa je tako optužnica još uvijek nepravomoćna