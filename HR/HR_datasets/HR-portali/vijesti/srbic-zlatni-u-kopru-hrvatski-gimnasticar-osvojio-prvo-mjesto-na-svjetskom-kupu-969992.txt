Foto: Hina HRVATSKI gimnastički reprezentativac Tin Srbić osvojio je zlato na preči posljednjeg finalnog dana Svjetskog kupa u Kopru, ovom 20-godišnjaku zagrebačkog ZTD Hrvatskog sokola ovo je prvo zlato u karijeri i nastavak odličnog niza na turnirima svjetskog kupa. Prošle godine je u četiri prilike osvojio četiri brončane medalje (Baku, Ljubljana, Osijek i Szombathely), ovu sezonu otvorio je sa šestim mjestom u Bakuu, srebrni je bio u Dohi, a sada prvi put stao na najvišu stepenicu postolja. Srbić je u Sloveniji bio najbolji i u kvalifikacijama, a zlato je osvojio sa 14,400 bodova, koliko je imao i srebrni Nizozemac Bart Deurloo (viši start), dok je brončani Mađar David Vecsernyes (13,950). "Ovo je savršena najava za Svjetski kup u Osijeku koji nas čeka od četvrtka. Stvarno nije moglo bolje. Jako sam zadovoljan. Iako, nisam se posebno dobro osjećao prije nastupa, ali kad sam krenuo vježbu, nakon prva dva elementa vidio sam da je sve u redu. I odradio sam možda i svoju najbolju vježbu ikada na natjecanjima. Nadam se da će u Osijeku biti približno ovome. Barem da bude postolje. Neće biti lako, jer čeka me gotovo ista konkurencija kao ovdje, pa čak i jača", rekao je Srbić. Rekordni turnir u ovosezonskoj seriji Svjetskog kupa, Grand Prix Osijek Žito Challenge cup na rasporedu je od 18. do 21. svibnja u Gradskom vrtu. FINALE - PREČA 1. TIN SRBIĆ (HRV) 14,4002. Bart Deurloo (Niz) 14,4003. David Vecsernyes (Mađ) 13,9504. Carlo Macchini (Ita) 13,1005. Jossimar Calvo Moreno (Kol) 13,0006. Marios Georgiou (Cip) 12,8507. Robert Tvorogal (Lit) 12,3508. Tomas Kuzmickas (Lit) 10,850