Europska unija i Kina jučer su na summitu u Bruxellesu dogovorile zajednički stav o klimatskim promjenama te privrženost Pariškom sporazumu i borbi protiv globalnog zatopljenja. No ostale su bitne razlike oko međunarodne trgovine. Zajednički stav o Pariškom sporazumu, koji su potpisali kineski premijer Li Keqiang i šefovi institucija EU uz potporu svih država članica EU, ima još veću težinu jer je do toga došlo samo dan nakon što se američki predsjednik Donald Trump odlučio povući iz tog sporazuma. Zajednička deklaracija, koja je jučer usvojena na summitu u Bruxellesu, sadrži obvezu strana o smanjenju fosilnog goriva, razvijanju zelene tehnologije i pomoć u pronalasku 100 milijardi dolara do 2020. godine za potrebe siromašnijih država u njihovu nastojanju da implementiraju ciljeve Pariškog sporazuma. Kako je ovaj dokument bio pripremljen još prije Trumpove odluke, jasno je da će druge države morati dodatno pridonijeti kako bi se zatvorio financijski jaz koji može nastati povlačenjem SAD-a iz obveza koje je preuzela administracija Baracka Obame. Predsjednik Europske komisije, Jean-Claude Juncker, rekao je da su odnosi EU i Kine 'važniji nego ikad' te da u njima postoji iskrenost jer obje strane mogu reći jedna drugoj ono što misle. Naravno da je Kina ključna država za postizanje ciljeva Pariškog sporazuma o klimi jer je ona najveći zagađivač. Ipak, i dalje postoje razlike između Kine i Europske unije oko trgovine. Na summitu su razgovarali o mjerama slobodne trgovine i potrebi za smanjenje subvencija za čelik. Europska unija nije zadovoljna uvjetima poslovanja u Kini koja se, iako je jedan od najvećih igrača na svijetu, nalazi tek na 78. mjestu od 190 država po uvjetima poslovanja. EU želi da se što prije postigne dogovor s Kinom kako bi se europskim tvrtkama pružila bolja mogućnost poslovanja, što traže mnoge članice, od Njemačke i Francuske do Italije. - Veliko gospodarstvo kakvo je Kina mora biti više nego na sredini ljestvice - rekao je Juncker. On je tražio da se europskim tvrtkama omogući i natjecanje za projekte koje financira Kina u infrastrukturi. - Naš se odnos temelji na obostranom poštivanju, otvorenosti i suradnji u sklopu međunarodnog sustava utemeljenog na pravilima. Drago mi je što danas imamo priliku sastati se i jasno izraziti te vrijednosti. Svjesni smo da zajedno možemo promicati prosperitet i održivost kod kuće i u inozemstvu. Pozdravljamo ambicioznost reformi pokrenutih u Kini. Znamo da su provedene reforme i uspostavljeni planovi, no bilo bi nam drago da se ubrza implementacija kako bi se vaše politike uskladile s vašim pogledom na svijet - istaknuo je Juncker u govoru na gospodarskom forumu EU i Kine prije formalnog summita. Kineski je premijer izjavio kako oni nastoje promovirati trgovinu i postići trgovinsku ravnotežu. Podsjetio je da je sada broj kineskih turista u Europi znatno veći nego europskih turista u Kini. Li Keqiang je rekao da je suradnja s EU čvrsta te da su i jedna i druga strana profitirale od globalizma, ali globalizacija se ne može smatrati izgovorom za mnoge probleme koji postoje danas u svijetu. Predsjednik Europske komisije, Jean-Claude Juncker, istaknuo je da su EU i Kina najveći trgovinski partneri te da je Kina drugi po veličini trgovinski partner Europske unije. Trgovinska razmjena iznosi čak 1,5 milijardi eura dnevno. I Juncker je spomenuo kineske turiste te naglasio da je čak deset milijuna njih prošle godine posjetilo Europu, a 2018. je proglašena Godinom turizma Kine i EU pa se očekuje i povećanje njihova broja. Na sastanku se razgovaralo i o sigurnosnoj situaciji u svijetu, pogotovo o Sjevernoj Koreji, te o međunarodnom terorizmu, kibernetičkim napadima i održivom razvoju. Lideri institucija EU iskoristili su i sastanak s Kinom kako bi oštro napali odluku američkog predsjednika Trumpa o povlačenju iz Pariškog sporazuma. Poručili su kako ne postoji mogućnost ponovnog pregovaranja tog sporazuma koji je potpisalo više od 190 država.