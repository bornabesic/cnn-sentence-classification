Raspliće se slučaj monstruoznog ubojstva trogodišnjeg dječaka u Puli kojeg je ubila vlastita majka Chiara Rojnić, a nove detalje slučaja objavila je ekipa s Provjerenog Nove TV. Kristijan Bijažić, poznanik bake ubijenog dječaka Denisa, kaže kako je i on čuo da je majka Chiara prvo djetetu dala tablete i rakije kako bi ga ubila. – On je pao u nesvijest, a kada je opet digao, ona se proderala "Što si još živ?", a on joj je rekao "Mama, što ću ja umrijeti?". Onda je ona izgubila razum i počela ga gušiti – prenio je glasine koje je čuo Kristijan Bijažić. Baka ubijenog dječaka, Rita Rojnić nije htjela pred kamere. Zamolila je za razumijevanje jer na skrbi ima stariju Chiarinu kćer. Telefonski su i ona i njezina druga kćer, Chiarina polusestra, potvrdile da je ona bila loše, i da se to znalo. Trenutno je bila u postupku oduzimanja poslovne sposobnosti, a unatoč tome, institucije su joj dozvolile brigu o malom Denisu. Denisova tetka Kadifa Pašić kaže kako su oni prijavljivali sve što se događalo kada su živjeli u Bosni i Hercegovini, no nakon što se Chiara s dječakom preselila u Pulu, više nisu znali što se događa. – Moj brat je nekoliko puta rekao da se brine da će ona nešto učiniti djetetu – rekla je Kadifa.