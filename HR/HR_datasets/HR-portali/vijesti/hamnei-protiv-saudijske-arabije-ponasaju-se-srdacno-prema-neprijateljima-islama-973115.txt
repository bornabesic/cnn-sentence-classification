Foto: FAH IRANSKI vrhovni vođa ajatolah Ali Hamnei rekao je da se vođe Saudijske Arabije suočavaju s "određenim padom" jer se udružuju sa Sjedinjenim Državama, samo nekoliko sati nakon što je iranski predsjednik pozvao na bolje odnose sa zemljama Zaljeva.  Saudijski vođe "ponašaju se srdačno prema neprijateljima islama dok imaju suprotno ponašanje prema muslimanskom narodu u Bahreinu i Jemenu", rekao je Hamnei na vjerskom okupljanju povodom početka ramazana. "Oni će se suočiti s određenim padom", kazao je.  Iran i arapske zemlje Zaljeva podržavaju različite strane u ratovima u Siriji i Jemenu. Odnosi su dodatno pogoršani prošli vikend kada je američki predsjednik Donald Trump posjetio Saudijsku Arabiju i optužio Teheran da podupire terorizam na Bliskom istoku.  Iran niječe takve optužbe i kaže da je Saudijska Arabija pravi izvor financiranja islamskih militanata. Rohanijev apel  Hasan Rohani, umjereni predsjednik koji ima manju moć od Hamneija, nešto prije pozvao je na bolje odnose s arapskim zemljama Zaljeva, u telefonskom razgovoru s katarskim emirom.  "Želimo umjerenost i razum u odnosima između zemalja i vjerujemo da političko rješenje treba biti prioritet", prenijela je novinska agencija IRNA navodeći Rohanija.  "Zemlje regije trebaju više suradnje i konzultacija kako bi se riješile krize u regiji i mi smo spremni surađivati u tom području" rekao je Rohani.  Ranije je kazao i da se stabilnost na Bliskom istoku ne može postići bez pomoći Irana.