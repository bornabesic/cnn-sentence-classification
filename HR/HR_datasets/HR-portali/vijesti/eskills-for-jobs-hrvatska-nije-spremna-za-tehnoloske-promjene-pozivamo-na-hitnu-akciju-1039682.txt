Ambasadori inicijative "eSkills for Jobs", uz podršku brojnih strukovnih udruga, uputili su otvoreno pismo budućoj predsjednici ili predsjedniku Vlade Republike Hrvatske o nužnosti brzih promjena u informatičkom obrazovanju mladih. Između ostalog, traže da se programerske vještine kao metoda jačanja logičkog razmišljanja i metoda pojačanja problemskog rješavanja zadataka odmah uključe u školski program. Pismo prenosimo u cijelosti: "Poštovani gospodine ili gospođo, budući predsjedniče Vlade, Nezaustavljivi razvoj tehnologije već sada intenzivno utječe, kako na globalnu ekonomiju, tako i na društvo u cjelini. Mi kao poslodavci, roditelji i odgovorni građani smatramo da Hrvatska nije spremna za ove promjene te zato pozivamo na hitnu akciju! Unapređenje obrazovanja u području STEM-a (Science Technology Engineering Mathematics) je globalni imperativ. Širom svijeta pokreću se akcije kojima se mladima nastoje pružiti upravo one vještine kojima će razumijevati i graditi svijet budućnosti, bitno različit od onoga danas. Neosporno je kako Hrvatska u nekim područjima uspijeva održati korak – znači da možemo. Hrvatski IT sektor kontinuirano bilježi rast izvoza, domaća startup scena uspješna je u svijetu, a ono što posebno veseli su odlični rezultati naše djece na informatičkim natjecanjima širom svijeta. No istovremeno svjedočimo velikom zaostajanju na domaćem tržištu rada. Samo u današnjem trenutku na tržištu nedostaje nekoliko stotina inženjera iz područja informatike. Možda i važnije, digitalna znanja u ostalim strukama slabo se koriste, stoga hrvatska tvrtke postaju nekonkurentne. Odlični rezultati naših mladih informatičara često su plod rada entuzijastičnih profesora ili informatičkih i robotičarskih klubova. Dakle, imamo uspješan model i trebamo ga raširiti. Model koji počiva samo na entuzijazmu ne može osigurati neophodan doseg i neodrživ je. Vjerujemo da je tema informatičke, i općenito STEM edukacije, izuzetno važna za budućnost naše zemlje. U potpunosti podržavamo cjelovitu kurikularnu reformu u skladu sa Strategijom obrazovanja, znanosti i tehnologije, međutim neprihvatljiva nam je dinamika provedbe iste. Predlažemo da se programerske vještine kao metoda jačanja logičkog razmišljanja i metoda pojačanja problemskog rješavanja zadataka uključe odmah u školski program, za početak fakultativno, ali s prioritetom u odnosu na druge aktivnosti koje se nude u osnovnim školama. Stoga predlažemo: 1. Nastaviti s kurikularnom reformom te osigurati da edukacija u području informatike bude adekvatno zastupljena. Posebno važno je da se logičko razmišljanje i pristup rješavanju problema (engl. problem solving) kroz nastavu programiranja, počne primjenjivati već u nižim razredima osnovne škole. 2. Kako je cjelovita kurikularna reforma dugotrajan proces, smatramo da ne možemo čekati. Mnoge škole već danas imaju računala i, što je još važnije, kvalitetne nastavnike i profesore, te predlažemo da se odmah unutar postojećeg programa dodaju fakultativne radionice programiranja/kodiranja koje će poticati logičko razmišljanje, kod učenika nižih razreda osnovne škole, razvijati se u dosegu i trajati do uvođenja obveznog programiranja u osnovne škole. Pri tome je neophodno: Iskoristiti pozitivna iskustva hrvatskih udruga, neformalnih programa, klubova i volontera te ostvariti formalnu suradnju između školskog sustava, udruga i volontera; otvoriti školske informatičke radionice za realizaciju ovih aktivnosti, počevši odmah od drugog polugodišta ove školske godine; osigurati organizacijsku, logističku i savjetodavnu potporu ministarstva nadležnog za obrazovanje. Samo u posljednja tri dana obratili su nam se brojni klubovi, udruženja, tvrtke, nastavnici i pojedinci koji već rade sjajne projekte i voljni su pomoći. U Hrvatskoj postoje konkretna znanja i kreativni ljudi i velika pozitivna energija. Želimo vjerovati da uz malo dobre volje obrazovnog sustava možemo napraviti jako puno za budućnost hrvatske djece i hrvatskog gospodarstva. Vedrana Miholić, Toni Milun, Saša Cvetojević i Iva Šulentić, ambasadori inicijative “eSkills for Jobs” uz podršku: udruge Programerko, udruge hrvatskih nezavisnih izvoznika softvera CISEx, Zagrebačkog inkubatora poduzetništva, HGK – strukovna grupa ICT industrije, HUP – Udruga informatičke i komunikacijske djelatnosti, Hrvatska udruga Java korisnika – HUJAK, Agile Croatia, RODA,organizacijskog odbora hrvatskog ogranka inicijative eSkills for Jobs i ostalih građana koji su potpisali pismo. Zagreb, 23. studenoga 2015." >> Informatika u osnovne škole treba odmah, ne za šest godina >> Kodiranje, programiranje... u svijetu se uči od prvog razreda osnovne škole