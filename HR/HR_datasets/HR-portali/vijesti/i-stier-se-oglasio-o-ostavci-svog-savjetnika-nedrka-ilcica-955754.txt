DANAS se o ostavci Ladislava Ilčića oglasio i njegov dojučerašnji šef, ministar vanjskih poslova Davor Ivo Stier.  >> VIDEO Ilčić podnio ostavku, nahvalio Stiera i popljuvao HDZ  >> Varaždinski HDZ stao u obranu svog člana nakon Ilčićeve ostavke  >> ŽENE SLAVE "Ostavka Ilčića je tek početak"  Podsjetimo, Davor Ivo Stier je u prosincu imenovao Ladislava Ilića, ultrakonzervativnog katoličkog aktivista i predsjednika ekstremno desne stranke HRAST, za svog posebnog savjetnika za ljudska prava. Očekivano, to imenovanje izazvalo je bijes oporbe, ljudskopravaških udruga, ali i šire javnosti.  Ilčić je danas na press konferenciji u Saboru podnio ostavku, navodno zbog kandidature za gradonačelnika Varaždina. Cijeli slučaj je nakon toga komentirao i ministar vanjskih poslova Davor Ivo Stier, koji je Ilčića i postavio na važnu funkciju u svom ministarstvu i to u resoru za koji Ilčić nema nikakve kvalifikacije.  Stier: Ostavka nema veze s Noćnim maršem žena  "Gospodin  Ilčić me izvijestio da se namjerava kandidirati za gradonačelnika Varaždina. Mislim da je to logična odluka za predsjednika jedne političke stranke, ali naravno, onda to nije kompatibilno s funkcijom posebnog savjetnika. Ja se želim i ovom prigidom zahvaliti na njegovom angažmanu. Sada je predizborna kampanja, tu se uvijek može čuti i žešća retorika, ali uvijek sam se zalagao i sada se zalažem da to ipak bude u skladu s određenim pravilima, odnosno da se ne ide u privatnost kandidata i da se poštuje dignitet svakog kandidata", rekao je Stier, očito aludirajući na današnji Ilčićev napad na HDZ-ova kandidata za gradonačelnika Varaždina, Damira Habijana.  "Da nam se sviđa kandidat HDZ-a mi bismo išli s njim. Ali u Varaždinu, stranka koja se poziva na demokršćanstvo ima kandidata koji živi potpuno suprotnim načinom života", rekao je danas Ilčić na press konferenciji.  Novinari su danas Stiera pitali i je li do Ilčićeve ostavke došlo nakon što ju je zatražilo više tisuća prosvjednica i prosvjednika na Noćnom maršu održanom prije dva dana, na Dan žena.  "On je meni najavio kandidaturu za gradonačelnika Varaždina i prije 8. ožujka, dakle to nije povezano s tim", rekao je Stier.