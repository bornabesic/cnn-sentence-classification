Grad Velika Gorica kao organizator, uz potporu Hrvatskog ratnog zrakoplovstva i protuzračne obrane te domaćinstvo Zrakoplovno-tehničkog centra Velika Gorica u subotu organiziraju zrakoplovni dan u Velikoj Gorici - događanje pod nazivom "AIRVG2017". Posjetitelje na prvom velikogoričkom aeromitingu AIRVG2017 očekuje letački i izložbeni program zrakoplovne tematike u suradnji s Hrvatskim ratnim zrakoplovstvom, Ministarstvom unutarnjih poslova, hrvatskim aeroklubovima i gospodarskim subjektima. Predstavit će se potpisnici Povelje prijateljstva projekta "Velika Gorica - Grad zrakoplovstva" koji čine okosnicu zrakoplovstva u Hrvatskoj, a posebnost ovoga događaja je što Zrakoplovno-tehnički centar Velika Gorica po prvi puta otvara vrata svojih hangara za građane koji će moći zaviriti u svijet održavanja zrakoplova. Zanimljiv će biti i letački program u kojemu je najavljena i Akro grupa "Krila Oluje" te drugi zrakoplovi Hrvatskog ratnog zrakoplovstva i PZO-a, Zrakoplovna jedinica specijalne policije MUP-a RH, preleti privatnih i zrakoplova aeroklubova, ali i još poneko iznenađenje. Zrakoplovni dan u Velikoj Gorici za cilj ima promociju zrakoplovstva u Hrvatskoj te Velike Gorice kao " zrakoplovstva", a upravo pod tim nazivom od lani se provodi projekt brendiranja Grada. U sklopu projekta potpisana je i "Povelja prijateljstva" Grada Velike Gorice i subjekata iz zrakoplovnih djelatnosti koji djeluju na području Velike Gorice, a koju su potpisali Međunarodna zračna luka Zagreb, Hrvatska kontrola zračne plovidbe, Zračna luka Zagreb, Zrakoplovno-tehnički centar Velika Gorica, Croatia Airlines, Trade Air, Zrakoplovno-tehnička škola "Rudolf Perešin", Veleučilište Velika Gorica, Aeroklub Velika Gorica i Turistička zajednica Velike Gorice. Povezanost Velike Gorice sa zrakoplovstvom u povijesti seže od sredine 20. stoljeća, a Velika Gorica kao grad propulzivnog razvoja i svoju budućnost vidi u suživotu sa zrakoplovnim djelatnostima. Takva svijetla budućnost naročito se sagleda u investiciji gradnje Novog putničkog terminala Franjo Tuđman, ali i svih drugih poslovnih aktivnosti koje će nastati kao posljedica razvoja zračne luke. – Velika Gorica živi uz zrakoplovstvo i tu se želimo gospodarski, turistički i na bilo kakav način prilagoditi tom izvoru dobra koji donosi snažnu razvojnu komponentu našem gospodarstvu i životnom standardu zaposlenih u zrakoplovnim djelatnostima. Mi smo naučeni živjeti s avionima, učimo to svoju djecu, i želimo sa zrakoplovstvom stvarati svoju budućnost –  poručuje gradonačelnik Dražen Barišić najavljujući prvi velikogorički aeromiting i sajam zrakoplovstva. Grad Velika Gorica s glavnom hrvatskom zračnom lukom na svome području, civilnim i vojnim zrakoplovstvom koje djeluje na području grada, tradicijom u zrakoplovstvu, značajnim udjelom radnog stanovništva u djelatnostima zračnog prometa, efektima zračnog prometa na gospodarstvo i prihode Grada i stanovnika, obrazovnim sustavom radnog kadra za zračni promet, komercijalnim djelatnostima koje egzistiraju uz zrakoplovstvo te ukupno najvećom koncentracijom zrakoplovnih djelatnosti na području jedne jedinice lokalne samouprave, ovim će se projektom potvrditi kao zrakoplovno središte Hrvatske. Akrobatska grupa Hrvatskog ratnog zrakoplovstva i protuzračne obrane (HRZ i PZO) "Krila Oluje", čiji je nastup najavljen na velikogoričkom aeromitingu AIRVG2017,  predstavila je u svibnju u Zemuniku letački program nastupa za sezonu 2017., a s kojim će se predstaviti i u Velikoj Gorici 13. svibnja na aeromitingu AIRVG2017. “Krila Oluje” će u 2017. nastupati u formaciji od šest aviona Pilatus PC-9M, a u sastavu akrobatske grupe su: vođa natporučnik Darko Belančić, satnik Ivan Anđić, prvi lijevi pratitelj; natporučnik Goran Grgić, prvi desni pratitelj; bojnik Zvonimir Mravunac, repni pratitelj; dok su natporučnici Denis Živaljić i Ivan Rendulić vanjski lijevi i desni pratitelji. Ovogodišnji program sadrži 22 elementa u trajanju 24 minute, a grupa će ga izvoditi na ovogodišnjim domaćim i inozemnim nastupima. Među atraktivnim elementima i ove godine nalazi se kovit u paru, manevar poseban po tome što se kovit, kao rotacija aviona oko sve tri osi, uvijek izvodi pojedinačnim avionom te je njegova izvedba u bliskoj formaciji posebnost akro-programa “Krila Oluje”. U ovogodišnji program uvršteni su i elementi kao što su atraktivni negativni zaokret u romb formaciji i prelazak iz pozitivne u negativnu petlju u formaciji, križanje kroz bačvaste valjke, ogledalo u zaokretu, trostruko ogledalo, koji predstavljaju posebnost "Krila Oluje", po kojoj je u vrhu svjetskog akrobatskog letenja. –  Predstavili smo program s kojim nastupamo u ovoj godini i koji je bez velikih promjena u odnosu na prošlu sezonu zbog nove postave. Vrijeme je danas bilo odlično i lijep je osjećaj kada izvedete sve elemente sigurno i precizno. Sve se brzo događa, a zbog atraktivnosti nastojimo biti što bliži jedni drugima, a dio elemenata je iznimno zahtjevan i to je ono što "Krila Oluje" čini jedinstvenim u svijetu. Radujemo se novim nastupima pred domaćom i inozemnom publikom" –  istaknuo je prilikom predstavljanja u Zemuniku natporučnik Belančić. HRVATSKO RATNO ZRAKOPLOVSTVO OTVARA LETAČKI PROGRAM AIRVG-A Zrakoplovi Hrvatskog ratnog zrakoplovstva i PZO otvorit će, ali i zatvoriti letački program prvog AIRVG-a. Vrata ZTC-a bit će otvorena za sve posjetitelje već od 11 sati, a od 14 do 18 sati posjetitelje očekuje i letački program. Letački program HRZ-a započinje u 14 sati s preletom zrakoplova MiG-21 UMD, a njegovo zatvaranje u 17:30 sati započinje polusatnim programom Akro grupe "Krila Oluje". Između svega toga u letačkom dijelu AIRVG-a moći ćete vidjeti i program helikoptera Zrakoplovne jedinice Specijalne jedinice MUP-a EC-135- P2+, kao i helikopter HRZ-a Mi-171sh, ali i velik broj civilnih zrakoplova – Sinus 912, SF-25C Falke, HB-21, C172 N, G-109 – Grob, Piper Pa-18-150, EV-97R Eurostar i druge zrakoplove.  Na izložbi zrakoplova, tzv. static displayu, u zoni ZTC-a (hangari i pista) moći ćete se bolje upoznati sa zanimljivim vojnim i civilnim zrakoplovima – MIG-21 UMD, Mi-171Sh i Mi-8MTV-1, Canadair CL-415, Air Tractor AT-802, Seawind 300C, SR 20, C150 M,  Piper PA-44-180, DV 20 Katana i drugim. U izlagačkom dijelu predstavit će se potpisnici Povelje prijateljstva "Grada zrakoplovstva" – Hrvatsko ratno zrakoplovstvo i protuzračna obrana, Međunarodna zračna luka Zagreb, Hrvatska kontrola zračne plovidbe, Zrakoplovno-tehnički centar Velika Gorica, Croatia Airlines, Trade Air, Zrakoplovno-tehnička škola "Rudolf Perešin", Veleučilište Velika Gorica, Aeroklub Velika Gorica, Grad Velika Gorica i Turistička zajednica Velike Gorice, te izlagači Hrvatsko zrakoplovno nastavno središte, SAAB, ECOS pilot School, Aviteh, Pan Aero servisi, Albatros pilotska škola, Aeroklub Zagreb, Zrakoplovni klub Plavi i drugi. http://gradzrakoplovstva.hr/letacki-raspored/ DOLAZAK NA AIRVG2017 I PARKIRANJE Zbog očekivano velikog broja gostiju i specifičnosti događanja svi bi se posjetitelji pri dolasku na AIRVG2017 trebali pridržavati uputa policije i redara, paziti na prometne znakove te u slučaju dolaska automobilom parkirati u organiziranim zonama za parkiranje. Ulaz i parkiranje na AIRVG2017 su besplatni. DOLAZAK AUTOBUSOM Svi posjetitelji koji će dolaziti na AIRVG2017 moći će koristiti besplatnu autobusnu liniju koja će povezivati autobusne stanice javnog gradskog prijevoza u naselju Velika Gorica sa Zrakoplovno-tehničkim centrom Velika Gorica. Besplatan prijevoz kružnom linijom odvijat će se na sljedećoj ruti: ZTC –  Sisačka ulica –  Trg kralja Tomislava – Zagrebačka ulica – Ulica LJ.Posavskog- Matice hrvatske – Autobusni kolodvor – Sisačka ulica  – ZTC (autobus se zaustavlja na ZET stanicama na liniji) Autobus koji će prometovati na predmetnoj liniji bit će posebno označen, a u svega par minuta odvest će posjetitelje do odredišta. Polasci su svakih pola sata, a autobus će prometovati od 10 do 19 sati. DOLAZAK AUTOMOBILOM AIRVG2017 održava se na prostoru Zrakoplovno-tehničkog centra Velika Gorica, Sisačka 39E, od 11 do 18 sati, te je pristup parkiralištu organiziran kroz južni ulaz – kod Veterinarske stanice tj. Centra za vozila. U zoni održavanja događanja organizirana je posebna kružna prometna regulacija na način da se automobilima ulazi na južnom ulazu kroz Sisačku ulicu, jednosmjerno u pravcu sjevera sve do ulaza u Zrakoplovno-tehnički centar gdje je poveznica na pistu ZTC-a na kojoj je organizirano parkiralište. Svi se posjetitelji mole da se pridržavaju uputa redara te ne ostavljaju automobile na prilaznoj cesti prema ZTC-u (zbog prolaska autobusa) već isključivo na pisti ZTC-a odnosno označenim parkirnim površinama. Sa sjeverne strane (Kobilić) neće biti moguć pristup automobilima prema ZTC-u. POSEBNE UPUTE POSJETITELJIMA Najstrože je zabranjeno dizanje dronova u zoni ZTC-a, kao i dolazak s drugim letećim objektima (uključujući dječje balone na helij) najstrože je zabranjeno pušenje ili držanje otvorenog plamena u blizini zrakoplova (pušenje je dozvoljeno na označenim mjestima – ugostiteljstvo) ZRAKOPLOVNO-TEHNIČKI CENTAR OTVARA SVOJE HANGARE Zrakoplovno-tehnički centar, domaćin događanja AIRVG2017 – Zrakoplovnog dana u Velikoj Gorici, za sve posjetitelje po prvi puta otvara vrata svojih hangara u kojima će se moći upoznati s radom ovog središnjeg hrvatskog centra za održavanje zrakoplova Hrvatskog ratnog zrakoplovstva i protuzračne obrane koji se otvara i prema tržištu održavanja civilnih zrakoplova. Posjetitelji će moći zaviriti u tri servisna hangara u kojima će im inženjeri i mehaničari objasniti zadatke koje izvršavaju – preglede zrakoplova, motora i sustava, demontaže vitalnih komponenti, defektacija, NDT ispitivanja, zamjene komponenti, popravci strukture, zaštita od korozije, provjera vruće sekcije motora (HSI), obnova interijera i eksterijera, funkcionalna završna ispitivanja i drugo. U hangarima će se nalaziti protupožarni zrakoplovi Canadair CL-415, Air Tractor AT-802 te transportni helikopter Mil Mi-8. Kompleks unutar kojeg obavlja djelatnost prostire se na površini od 230.000 četvornih metara. Unutar kompleksa su hangari, pogoni, radionice, skladišta, upravna zgrada, heliodrom i uzletno-sletna staza. U tehnološki naprednim radionicama, s postojećom opremom, visoko kvalificiranim i stručnim radnicima ZTC obavlja poslove servisa zrakoplova, zrakoplovnih komponenti i svih vrsta radova u području aviotehnike. Povijest Zrakoplovno-tehničkog centra duga je više od 70 godina i tijekom tog razdoblja ZTC d.d. je obavljao održavanje svih vrsta zrakoplova, poglavito onih koji su se koristili u sustavu zračnih snaga tadašnje države (klipni i mlazni zrakoplovi). Svoju reputaciju u tuzemnim i inozemnim okvirima stekao je pod imenom VZ Zmaj. Ambicija im je da postanu regionalni centar za servis zrakoplova, a utemeljena je na bogatoj stogodišnjoj zrakoplovnoj tradiciji u Hrvatskoj. 