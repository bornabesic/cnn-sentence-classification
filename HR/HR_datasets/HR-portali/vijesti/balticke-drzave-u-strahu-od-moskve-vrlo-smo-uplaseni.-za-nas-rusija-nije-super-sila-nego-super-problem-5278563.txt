Izbor Donalda Trumpa za novog američkog predsjednika izazvao je prvo oduševljenje pa oprezni optimizam u Rusiji. Sasvim suprotna reakcija dogodila se u tri baltičke države, Estoniji, Latviji i Litvi koje se sve više boje jačanja ruskog utjecaja i prisutnosti njihove vojske u blizini njihovih granica, pogotovo u Kalinjingradskoj oblasti.  Litvanski ministar vanjskih poslova Linas Linkevicius jučer je upozorio da bi ruski predsjednik Vladimir Putin mogao testirati NATO u tjednima prije nego Trump preuzme predsjedništvo od Baracka Obame, piše BBC.  - Vrlo smo uplašeni za Baltik, kao i za sirijski grad Alep - rekao je Linkevicius. Litva, članica EU i NATO pakta kao i Latvija i Estonija, smatra da se itekako treba bojati Rusije s obzirom na njihovo povijesno iskustvo s moćnim susjedom. Sve tri države bile su dio Sovjetskog Saveza do početka 90-ih godina, a sada ih plaši naizgled prisan odnos Trumpa i Putina u kojem vide prijetnju za vlastitu neovisnost. Konkretno, u tim se državama boje da će Trump nauštrb odnosa s Rusijom napustiti dosad prevladavajući pogled da Moskova predstavlja neposrednu prijetnju Istočnoj Europi. Kako je to za BBC kratko sažeo Linkevicius, za njih "Rusija nije super-sila, nego super-problem'.  - Nova američka administracija neće stupiti na vlast do druge polovice siječnja. Vrlo sam zabrinut i uplašen zbog tog perioda, ne samo za našu regiju, već i za Alep koji bi mogao biti sravnjen sa zemljom - kazao je Linkevicius i upozorio da Moskva jača svoje vojne snage u Kaljingradskoj oblasti, ruskoj enklavi na Baltiku.