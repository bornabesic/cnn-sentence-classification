Predsjednik Hrvatskog sabora Božo Petrov izjavio je u utorak da ne može komentirati istragu u aferi Dnevnice, jer nije upoznat s detaljima, te ne može ocijeniti je li premijer Andrej Plenković prekršio Ustav održavši konferenciju za novinare s glavnim državnim odvjetnikom, ali je dodao da bi volio da takve pressice nije bilo. "Volio bih da takve pressice nije bilo, jer smatram da treba postojati trodioba vlasti. No je li ona bila ugrožena, ne znam, jer nisam upućen u detalje istrage i zato ne mogu procijeniti je li to bilo potrebno ili ne", odgovorio je Petrov novinarima u Saboru, upitan je li jučerašnjom konferencijom za medije narušena trodioba vlasti. Poručio je i da će svoje mišljenje o cijelom slučaju dati kada završi istraga jer  ne želi "naprečac donositi mišljenje i postati talac vlastitih izjava u trenutku kada ne raspolaže svim informacijama". Rekao je i da nije znao za jučerašnju konferenciju za novinare,  jer nije uključen u istragu koju provodi DORH i glavni državni odvjetnik Dinko Cvitan. No, složio se da je neobično što je glavni državni odvjetnik došao da na pressicu u Vladu. "I sam je Cvitan rekao da je to neuobičajeno, ali da postoje razlozi. Dakle, možemo samo vjerovati državnom odvjetniku da je dobro procijenio", rekao je Petrov dodavši kako pretpostavlja da je Cvitan imao razloge za svoj dolazak u Vladu. Upitan hoće li, kao koalicijski partner, tražiti od premijera objašnjenje zašto je zatražio internu istragu u aferi "Dnevnice" i pozvao Cvitana na presicu, ponovio je da se   neće miješati u istragu. "Ako koalicijski partner smatra da je u mogućnosti dati bilo kakvu informaciju, a da to ne ugrozi istragu, meni će to biti zanimljivo čuti", rekao je Petrov.