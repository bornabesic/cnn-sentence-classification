Foto: 123rf DILJEM talijanske provincije Raguse na poljoprivrednim farmama zaposleno je barem 5000 žena iz Rumunjske. Zlostavljanje koje svakodnevno doživljavaju postaje sve veći skandal kršenja ljudskih prava koje ostaje skoro potpuno nekažnjeno, prenosi The Guardian.  Talijanska organizacija za prava migranata, Proxyma Association, procjenjuje da je više od polovice Rumunjki koje rade na farmama prisiljeno na seksualne odnose sa svojim poslodavcima.  Iz policije kažu kako vjeruju da oko 7500 žena, od kojih je većina iz Rumunjske, žive u ropstvu diljem regije.  Seksualno zlostavljanje, prebijanje, ucjene, prijetnje, prisilni rad, izolacija, prljavština...  Policijski zapovjednik u Siciliji, Guido Volpe, rekao je za Observer da je Ragusa središte izrabljivanja žena na otoku.  "Te žene rade kao ropkinje u poljima i znamo da ih se ucjenjuje i seksualno zlostavlja. Nije lako istražiti ili zaustaviti ovaj zločin, jer se većinom boje istupiti i prijaviti ga", rekao je Volpe.  Observer je razgovarao sa 10 žena iz Rumunjske koje rade na farmama u Ragusi. Sve su opisale kako rade po 12 sati na ekstremnim vrućinama bez vode, ne dobivaju plaće i žive u izoliranim, nečistim i ponižavajućim uvjetima.  Njihovi radni dani često uključuju fizičko nasilje, prijetnje oružjem, ucjene i prijetnje njihovim obiteljima i djeci.  Suprug ju prebio kad je odbila spavati sa šefom  Jedna od žrtava, Nicoleta Bolos, izjavila je: "U mjestu odakle dolazim, nitko nema posao. Prosječna plaća je 200 eura mjesečno. Ovdje možemo zaraditi puno više, čak i ako moramo patiti".  Bolos je tri godine trpjela svakodnevno zlostavljanje svog supruga i šefa. Svaku noć njezin šef bi došao kući, ostavio pištolj na stolu pored njenog kreveta te ju silovao i tukao. Za to se vrijeme njezin suprug vani opijao.  "Prvi put mi je suprug rekao da to moram učiniti. Rekao mi je da vlasnik staklenika u kojemu radimo želi sa mnom spavati i ako odbijemo, neće nam platiti i potjerat će nas", rekla je Bolos.  "Mislila sam da je lud, ali kada sam odbila, prebio me. Rekao je da moramo činiti sve što šef od nas traži, jer je to jedini način da zadržimo posao", dodala je.  Rađaju djecu s poremećajima ili masovno pobacuju  Također je rekla kako nisu imali pristup bolnici, a za večeru su im posluživali mačju hranu.  Jedna od žrtava izjavila je da je bila trudna, a morala je raditi s kemikalijama i pesticidima bez zaštitne odjeće. Prerano je rodila dijete, u petom mjesecu trudnoće, a doktori su joj rekli da će ono zbog trovanja vjerojatno imati oštećenja na mozgu.  Zbog silovanja je jako porastao i broj žena koje traže pobačaj na Siciliji. Prema podacima Proxyme, iako čine samo 4 posto ženske populacije u Ragusi, čak 20 posto žena koje idu na pobačaj su Rumunjke.  Prijavila zlostavljanje policiji, pa ju više nitko nije htio zaposliti  Žene koje su prijavile zlostavljanje vlastima, kažu da često nakon toga više ne mogu pronaći posao.  "Radila sam u staklenicima sa suprugom i vlasnik je htio spavati sa mnom", rekla je Gloria. "Odbila sam i otpustio me. Prijavila sam ga policiji, ali od tada ne mogu pronaći posao. Vlasnici drugih farmi znaju da sam išla na policiju i ne žele da radim za njih".  Nema dovoljno političke ni ekonomske potpore vlastima za borbu protiv ovog zlostavljanja. Iako iz policije kažu da imaju na desetke otvorenih slučajeva, do sada je samo jedan farmer optužen i osuđen za zlostavljanje Rumunjki.  Vlada još uvijek ništa nije učinila  Parlamentarna zastupnica Marisa Nicchi pokrenula je prije dvije godine istragu ropstva među rumunjskim radnicima u Ragusi te zatražila istragu i od premijera.  "Prošle su dvije godine i vlada još nije ništa poduzela. Ali nećemo odustati. Ovi zločini moraju prestati", rekla je Nicchi.