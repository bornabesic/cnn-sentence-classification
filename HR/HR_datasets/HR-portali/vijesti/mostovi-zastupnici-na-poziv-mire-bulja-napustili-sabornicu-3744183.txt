Hrvatski sabor u četvrtak zasjedanje nastavlja raspravom o izmjenama Zakona o pravima i obvezama državnih dužnosnika na što je Vladu potaknula odluka Ustavnog suda koji je utvrdio da plaće ustavnih sudaca, zbog načela trodiobe vlasti, ne bi smjela uredbom određivati Vlada, nego Sabor. No prije nego je počela sjednica, zastupnici su zatražili stanku kako bi iznijeli svoje stavove o raznim temama, a ponajviše o jučerašnjoj telefonskoj sjednici Vlade na kojoj je donesena odluka o promjeni statusa pojedinih tvrtki iz strateških u nestrateške kako bi se omogućila njihova prodaja. 'Tražimo stanku sa kažemo svoj stav oko izmjene odluke o utvrđivanju trgovačkih društava od strateškog i posebnog interesa za koje je jučer donesena na telefonskoj sjednici Vlade', rekla je Dragica Zgrebec u ime kluba SDP-a, javlja Dnevnik.hr. 10:39 - Mostovi zastupnici napustili su sabornicu na poziv  Mire Bulja, koji je reagirao to što su izneseni podaci o njemu koji su trebali biti zaštićeni zakonom. Kazao je kako su svi osim novoizabranih zastupnika imali šanse zaštititi nacionalne interese. 9:59 - 'Ne može telefonski, bez javne rasprave, bez javnog stava, što je analiza i podloga, zašto se ide u nekom smjeru', rekao je Radimir Čačić. 9:54 - Irena Petrijevčanin Vuksanović iz Hridi kazala je kako je neprimjerno i neozbiljno odlučivati o prodaji velikih hrvatskih firmi. 'Je li sljedeći korak objava prodaje na eBayu', rekla je u Saboru. Traži izvanrednu sjednicu Saboru o tome što će se prodati i po kojoj metodologiji te da odluka Sabora obvezuje Vladu. 'Čemu hitnost, čemu tajnovitost?', rekla je Petrijavčanin Vuksanović.