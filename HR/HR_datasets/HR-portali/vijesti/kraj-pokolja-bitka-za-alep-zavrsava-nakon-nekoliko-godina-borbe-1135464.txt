Otpor pobunjenika u Alepu završio je danas pristankom opozicije da se tijekom primirja povuče iz grada nakon godina borbi i mjeseci žestokih bombardiranja i opsade.   Pobunjenički dužnosnici objavili su kako će borbe završiti u utorak navečer, a njihovi borci i civili koji su zatočeni u istočnom Alepu napustiti grad i otići u područja pod kontrolom opozicije koja se nalaze zapadno od tog grada. Vijesti o primirju, koje je potvrdio i veleposlanik Rusije u Ujedinjenim naroda, stigle su nakon što  je UN izrazio veliku zabrinutost zbog informacija da su snage sirijske vlade i njihovi irački saveznici strijeljali 82 ljudi u osvojenim četvrtima istočnog Alepa, nazivajući taj čin "pokoljem".  "Posljednja informacija koju sam dobio jest da je tamo postignut dogovor i da će borci napustiti grad", rekao je Vitalij Čurkin, ruski veleposlanik u UN-u. Predaja ili povlačenje pobunjenika iz Alepa predstavlja kraj pobune u tom gradu koji je do prosvjeda iz 2011. godine i rata koji je uslijedio bio najveći sirijski grad.  Razbijanjem posljednjeg otpora u Alepu sirijski predsjednik Bašar Al-Assad i njegova koalicija u kojoj se nalaze ruske zračne snage i snage milicije koje podržava Iran postići će svoju najveću pobjedu u tom građanskom ratu.  Usprkos tome, iako će pobunjeničke skupine koje podržavaju SAD, Turska i zaljevske arapske monarhije, kao i džihadističke skupine koje zapad ne podržava, doživjeti težak poraz u Alepu, rat nije ni blizu svome kraju.  "Osvajanje Alepa, neizmjerno velik gubitak života njegovih stanovnika, krvoproliće, nemoralni pokolj muškaraca, žena i djece i razaranje, a nismo ni blizu kraju ovog okrutnog sukoba",  priopćio je visoki povjerenik UN-a za ljudska prava Zeid Ra'ad al-Hussein.  Bijeg pobunjenika iz njihova teritorija u Alepu pokrenuo je masovni egzodus civila i boraca, krizu koju je UN nazvao "potpunim raspadom humanosti".  "Primili smo izvještaje o ljudima koji su upucani na cesti dok su pokušavali pobjeći, kao i u njihovim domovima", izjavio je glasnogovornik UN-a Rupert Coville, dodavši kako "bi ih moglo biti još mnogo".  Sirijska vojska odbacuje tvrdnje da ubija i muči one koje je zatočila, a njihova glavna saveznica Rusija u utorak je rekla kako su pobunjenici koristili "više od 100 tisuća ljudi kao živi štit".  Glavni tajnik UN-a Ban Ki-moon na zahtjev Francuske i Velike Britanije oko 18 sati po hrvatskom vremenu upoznao je 15 članica Vijeća sigurnosti sa situacijom u Alepu. Francuska je objavila kako je pozvala na taj sastanak da bi se raspravilo o mogućim ratnim zločinima i zločinima protiv čovječnosti.  Iza onih koji su pobjegli ostala je pustinja razrušenih zgrada, betonskih ruina i zidova punih metaka. Do prije nekoliko dana u tim je ruševinama živjelo nekoliko desetaka tisuća ljudi koji su izdržavali unatoč intenzivnom bombardiranju i nedostatku bilo kakve medicinske ili humanitarne pomoći.   Colville ističe kako je pobunjenički dio Alepa bio "kraj iz pakla" velik oko jedan četvorni kilometar te je dodao da je njegov pad bio neizbježan.  Sirijska vojska i njezini saveznici svakog bi časa mogli proglasiti pobjedu, otkriva izvor iz sirijske vojske, predviđajući potpuni poraz pobunjeničke enklave u utorak ili srijedu.  >> Sirijska vojska: Borba za Alep je u završnoj fazi. 'Pobunjenici se moraju predati ili umrijeti' 