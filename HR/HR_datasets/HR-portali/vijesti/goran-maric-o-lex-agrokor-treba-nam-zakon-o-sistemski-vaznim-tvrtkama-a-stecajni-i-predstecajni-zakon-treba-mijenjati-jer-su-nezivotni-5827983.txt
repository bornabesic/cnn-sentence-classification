Ministar državne imovine Goran Marić kazao je u utorak kako najavljeni zakon o sistemski važnim tvrtkama treba biti prisutan u hrvatskom zakonodavstvu te da postojeći stečajni i predstečajni zakon treba mijenjati, a najavio je i da će se ovoga tjedna riješiti pitanje članova Nadzornog odbora Brodarskog instituta. "Taj zakonski prijedlog je u pripremi i mislim da takav zakon treba biti prisutan na hrvatskom zakonodavnom prostoru. I stečajnom i predstečajnom (zakonu) puno toga nedostaje, jer su neživotni, teško provedivi, teško provjerljivi i pokazali su puno nedostataka", istaknuo je Goran Marić uoči početka sjednice Skupštine Udruge gradova, odgovarajući na upite novinara. Krajem prošloga tjedna potpredsjednica Vlade i ministrica gospodarstva, poduzetništva i obrta Martina Dalić najavila je da Vlada priprema zakonodavni i institucionalni okvir radi pomoći sistemski važnim kompanijama koje ne mogu uredno otplaćivati svoje dugove, a s ciljem očuvanja stabilnosti domaćeg gospodarstva te poručila da ta pomoć ne podrazumijeva ulazak države u vlasništvo. Prijedlog zakona koji se priprema mogao bi se potencijalno primijeniti na bilo koju kompaniju u Hrvatskoj koja ima više od 8.000 zaposlenika, bilo samostalno ili kao grupa te koja ima više od milijardu eura duga, koji više ne može samostalno i uredno otplaćivati. Na upit novinara postoji li suglasje s Mostom oko tog zakona, ministar državne imovine rekao je da u ovoj fazi ne može uopće govoriti o tekstu zakona. "Tek će doći prijedlog zakonskog rješenja. Kad bude prijedlog onda će se moći govoriti", naveo je Marić. Nije htio odgovoriti na pitanje ide li zakonski prijedlog u smjeru da država na neki način intervenira odnosno uđe u posrnulu, sistemski važnu kompaniju, kazavši samo da prijedlog zakona još nije gotov i da ne može govoriti hipotetski. Odgovarajući na upit novinara, rekao je i da će se ovoga tjedna riješiti pitanje novih članova Nadzornog odbora (NO) Brodarskog instituta, a da to dosad nije učinjeno zbog tehničkih problema. "Za članove NO treba pripremiti dokumentaciju, da nisu kažnjavani, da nema postupaka protiv njih, samo je bio tehnički problem. Ovaj tjedan će se to riješiti, mijenja se NO i Uprava društva", najavio je Marić. Radnici Brodarskog instituta upozorili su prošloga tjedna da tom jedinom tehničkom institutu od strateškog interesa za Hrvatsku, koji je u isključivom državnom vlasništvu, zbog alarmantne krize u poslovanju prijeti skori stečaj i likvidacija, stoga od Vlade traže da hitno osigura kontinuitet poslovanja. Radnici nisu primili tri plaće, a u prošli utorak istekao je i rok kada bi Uprava trebala po sili zakona otvoriti stečajni postupak, zbog blokade računa i neisplate plaća. Nadzorni odbor raspušten je 21. veljače zbog isteka mandata, Skupštinu čine tri ministra - znanosti i obrazovanja, gospodarstva te obrane, a izravno je uključeno i Ministarstvo državne imovine. Ministar Marić kazao je i da će Ministarstvo državne imovine zasigurno predložiti da se Brodarski institut skine s popisa strateških tvrtki "jer ni po jednom elementu nema mjesta na popisu strateških društava, niti jedan drugi institut nije na tom popisu". "Predložit ćemo skidanje s popisa, ali ono što treba naglasiti je da problem Brodarskog instituta nije od jučer, traje više godina. Na neke pojave tamo se nije dovoljno pozornosti posvetilo i puno veći problem je u upravljanju Brodarskog instituta nego u njegovom samom položaju. I s promjenom Uprave će biti drugačiji pristup upravljanja i time će se riješiti problem. Nije država da rješava kredite nego da pronađe najučinkovitiju upravu koja će moći voditi trgovačko društvo koje ima mjesta na tržištu", rekao je. Na upit novinara je li hrvatskim članovima Uprave Ine produljen mandat nekako potiho, jer nije bilo te točke na dnevnom redu ni preporuke na sjednici Vlade, te je li bio pri tome na neki način zaobiđen, Marić je kazao da nije. "Ne, mandat je produžen na još godinu dana na prijedlog predsjednika Vlade i nadzorni odbor je donio takvu odluku", kazao je Marić. Nadzorni odbor Ine u prošlu srijedu ponovno je imenovao Zoltána Áldotta za predsjednika Uprave Ine te Niku Dalića, Gábora Horvátha, Ivana Krešića, Davora Mayera i Pétera Rataticsa za članove Uprave Ine za razdoblje od 1. travnja 2017. do 31. ožujka 2018. godine.