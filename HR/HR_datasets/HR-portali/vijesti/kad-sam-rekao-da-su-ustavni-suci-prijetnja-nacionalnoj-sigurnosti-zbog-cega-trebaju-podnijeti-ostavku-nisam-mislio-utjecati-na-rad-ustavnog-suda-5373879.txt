Ministar unutarnjih poslova Vlaho Orepić komentirao je u subotu svoje kritike Ustavnoga suda, koje je iznio u posljednjih nekoliko dana, a koje su izazvale niz žestokih reakcija. Podsjetimo, ministar je u velikom intervjuu Globusu ustavne suce nazvao najvećom prijetnjom nacionalnoj sigurnosti te ih je pozvao na kolektivnu ostavku. U subotu je, kako javlja televizija N1, istaknuo da je važno naglasiti nekoliko stvari. - Ja sam problematizirao poruku koju odašilje Ustavni sud odabirom pojedinih članova, pogotovo jednim. Ta poruka nepovjerenja u Ustavni sud i sudbenu vlast, te poruke su svjesni svi, kako narod tako i vlast. Ne želim utjecati na rad Ustavnog suda i sudbene vlasti. Naprotiv, to je da se otkloni ta poruka koje su svjesni svi, rekao je Orepić. Osvrnuo se i na upozorenje koje je zbog svojeg istupa dobio od premijera Andreja Plenkovića. - Poruku premijera ne bih komentirao, jer mi je jasna, razumijem je. A poruke svih ostalih vežite uz interese pa ćete vidjeti kome je do demokratskog interesa, a kome ne, rekao je Orepić, dodavši da ni u jednom trenutku nije želio utjecati na rad Ustavnoga suda.