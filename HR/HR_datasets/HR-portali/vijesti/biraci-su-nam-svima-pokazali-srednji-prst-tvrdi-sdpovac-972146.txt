Foto: FaH  SDP KARLOVAČKE županije pozvao je u utorak na konferenciji za novinare birače u Ogulinu i Ozlju da izađu na drugi krug izbora i podupru kandidate te stranke, ali i Karlovčane da glasuju za Davora Petračića kao nezavisnog kandidata kojeg podupire SDP.  Predsjednik Županijske organizacije SDP-a Damir Mateljan rekao je kako "nije gotovo dok nije gotovo" te je pozvao birače da pogledaju i nacionalni kontekst, da prođu Hrvatskom od Međimurja, Istre i Primorsko – goranske županije i pogledaju kako se živi ondje gdje HDZ ne obnaša vlast kao što je slučaj u Karlovcu i Karlovačkoj županiji.  "Pobijedila je klijentelističko-ovisnička koncepcija"  SDP-ov kandidat za župana Ivan Vuković, kojega je Damir Jelić (HDZ) pobijedio u prvom izbornom krugu, rekao je da je pobijedila "klijentelističko-ovisnička koncepcija politike koja funkcionira po načelu 'dobio si posao, glasuj za nas'".  Mateljan je s konferencije za novinare poslao poruku da moraju razgovarati, surađivati jer će "na idućim izborima HDZ moći objaviti svoje slike umjesto izbornih listića budući da je toliko slaba razjedinjena karlovačka oporba".  "Pritom ne kažem da je SDP prošao jako loše, rezultati su čak i očekivani, ali loše je prošla opozicija, birači su svima nama, cijeloj politici, uključujući i HDZ-u, pokazali srednji prst", rekao je.  HDZ je u karlovačkoj Županijskoj skupštini osvojio 44,42 posto glasova, SDP 15,82 posto, Živi zid 14,75 i Most 5,48.