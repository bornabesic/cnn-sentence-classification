Uz novu poruku “Hrvatska može bolje – bez vas!”, inicijativa Hrvatska može bolje organizira drugu akciju podrške školskoj reformi koja će se održati u četvrtak 16. lipnja u 18 sati na Markovu trgu. “Nakon što je 50 tisuća ljudi 1. lipnja diljem Hrvatske i inozemstva dalo potporu cjelovitoj kurikularnoj reformi i Ekspertnoj radnoj skupini zahtijevajući da Sabor donese zaključak o podršci reformi, Rezoluciju o obrazovanju kao nacionalnom strateškom interesu i odbaci zaključak Odbora za obrazovanje o preuzimanju Ekspertne radne skupine te da Vlada i Ministarstvo osiguraju novac i autonomiju za provedbu reforme, u 16 dana ni Sabor ni Vlada nisu učinili baš ništa u ostvarenju tih zahtjeva. Štoviše, dopustili su zaustavljanje i preuzimanje kurikularne reforme, a ignoriranje volje građana nastavlja se kao da ničega nije bilo. Vrijeme je da odstupe! Zato pozivamo sve građanke i građane da zajedno krenemo na Markov trg i kažemo im da je sada dosta jer – Hrvatska može bolje samo bez njih! Kurikularna reforma i budućnost Hrvatske sigurno će opstati jer u to vjerujemo mi, njezini građani. I izborit ćemo se da za to odsad bude političke volje!”, stoji u pozivu inicijative. Jokić: Nemam komentara – Cilj je ovog prosvjeda skupiti se na Trgu svetog Marka gdje su institucije, Vlada i Sabor, koje želimo podsjetiti na naše zahtjeve i zato će ova akcija biti malo drugačija. Prvim smo prosvjedom pozvali građane da iskažu stav i zahtjeve, a sad ih pozivamo da traže ispunjenje tih zahtjeva jer su se oni do sada ignorirali. I ne samo to, ministar Šustar radio je i posve suprotno tim zahtjevima imenovanjem posebnog savjetnika za kurikularnu reformu za kojeg se ne zna ni što radi, a predsjednik Sabora odbija uvrstiti u dnevni red prijedlog zaključka Sabora o podršci kurikularnoj reformi, i to dva tjedna zaredom. Zato će poruke ovog prosvjeda biti oštrije, u smislu da je dosta ovakvog ponašanja jer političari odgovaraju građanima. Mi biramo političare na vlasti i oni moraju udovoljiti tim zahtjevima. Proces reforme ne treba politizaciju, ali treba političku podršku. Politika reformi treba osigurati uvjete – kazao je Nikola Baketa iz inicijative “Hrvatska može bolje”. No, u organizaciji novog prosvjeda, baš zbog traženja odlaska vlasti, neće biti i sindikati. – Civilne udruge će u prosvjed bez sindikata. Na političkim skupovima sindikati ne sudjeluju, a ovdje je riječ o posve političkom skupu na kojem zbog osjetljivosti situacije i moguće podjele među članstvom neće sudjelovati nijedan sindikat – kaže čelnik sindikata Preporod Željko Stipić. Dodaje da će nastaviti suradnju kada je riječ o provođenju školske reforme. I Sanja Šprem iz Sindikata učitelja potvrđuje da se s udrugama nastavlja suradnja oko reforme, ali zbog osjetljive političke situacije i raznolikog članstva u sindikatu, u prosvjed se neće uključiti. Usto, pojavila se informacija da stranka Pametno iz Splita želi da se voditelj kurikularne reforme Boris Jokić politički angažira pa ga pozivaju da se pridruži stranci. Znakovito, Pametno u četvrtak u Zagrebu organizira tribinu na temu kako Hrvatsku učiniti boljim mjestom za život te spriječiti iseljavanje Hrvata, osobito mladih. A na tribini će kao govornik sudjelovati i Jokić. I dok nam je Jokić na informaciju o njegovu političkom angažmanu tek uzvratio da “nema komentara”, šefica stranke Pametno Marijana Puljak bila je opširnija: Cilj – građanska Hrvatska – Nema danas političke stranke koja ne bi voljela Borisa Jokića vidjeti u svojim redovima, osim naravno onih koje ga pokušavaju rušiti jer ga se boje. Mi razgovaramo s Jokićem, ali ne direktno o tome da se pridruži našoj stranci, nego o tome kako Hrvatsku izvesti na put prema modernoj i građanskoj Hrvatskoj. U to ime u četvrtak u Zagrebu i organiziramo tribinu na kojoj će neki eminentni ljudi govoriti koja su rješenja potrebna u tom smislu. A hoće li nam se Jokić pridružiti, kada i kako, to ćemo još vidjeti. >> Hrvatska može bolje u četvrtak organizira novi prosvjed 