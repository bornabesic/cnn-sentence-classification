SDP će iduće subote dobiti novoga predsjednika. Od početnih sedam imena izbor se članovima stranke suzio na dva – Davora Bernardića i Ranka Ostojića. Pobjedom jedan od njih preuzima i poziciju lidera oporbe, piše Slobodna Dalmacija. A kakav ishod priželjkuje sadašnja pozicija? HDZ drži oba središta političke moći u Hrvatskoj, Markov trg i Pantovčak, ali im nikako ne može biti svejedno tko će preuzeti najjaču stranku oporbe i povesti je u lokalne izbore, koji slijede već u svibnju iduće godine. - Ranko Ostojić je nastavak Zorana Milanovića u grubljoj formi – decidiran je sugovornik Slobodne, dosta dobro upućen u odnose Vlade i Ureda predsjednika. On nema dvojbe da bi Ostojićev izbor više odgovarao kako HDZ-u, tako i poziciji. - I Milanović i Ostojić su svojim profilom osobe čista suprotnost Andreju Plenkoviću. To je dobro za nas i nikako nas ne može ugroziti. S druge strane, Davor Bernardić znači puno kompromisa, ali premalo personalitija. Kada povučete crtu, nama oba kandidata odgovaraju i garantiraju nam miran san – kaže sugovornik Slobodne. Njegov stranački kolega iz mlađe HDZ-ove saborske garde ipak drži da bi im Bernardić svojom pobjedom manje pasao za političkog suparnnika. - Bio sam prošli tjedan u Vukovaru i vidio kako Bernardić komunicira sa svojim istomišljenicima, ali i s onima s druge strane. Tu razlike nije bilo, prema svima je bio isti. On je školovani političar s dugim stažem u stranci, nova snaga i mlado lice, dok je za mene Ostojić simbol boljševičkog dijela SDP-a. Bio je dio Milanovićeve struje i politike, niti u jednom trenutku nije napravio nikakav odmak, a uz to prati ga stotinu afera i spreman je sve učiniti za vlast. S Bernardićem bi SDP-u trebalo puno manje vremena za oporavak – kaže HDZ-ovac za Slobodnu. U dijelu HDZ-a postoji razmišljanje da bi im najviše glavobolje zadao Tonino Picula, i to zbog sličnog statusa kakvog je imao kod Milanovića kao Plenković kod Karamarka. - Nije naplatio taj svoj oporbenjački status, kao ni to što brojnim stvarima podsjeća na pokojnog Ivicu Račana, ali ga je pokopala definitivno izjava da bi stranku vodio iz Bruxellesa. Sve mu se svelo na to da stvarno ima jedan uljuđen odnos i nastup u javnosti, ali je za razliku od Plenkovića daleko manji šarmer i sposoban osvajati javnost – rezonira sugovornik Slobodne. HNS je, pak, do sada bio najvjerniji SDP-ov saveznik, ali kao da su pomalo zbunjeni porukama o samostalnom izlasku na izbore, što su stizale tijekom unutarstranačke kampanje. - Mi smo – kaže za Slobodnu jedan od HNS-ovaca iz samog vrha stranke – zato odlučili da ćemo tamo gdje imamo jake kandidate ići sami, a tamo gdje smo slabiji podržat ćemo partnere. Već smo i krenuli s pripremama, jer je to jedino logično rješenje u ovome trenutku kada smo bez službenih poruka i odgovora iz SDP-a. Ostojić ili Bernardić vidi kao izbor između starog i novog. - Ostojić koliko je nastavak Milanovića, toliko je i Račana, iako je s njim bio u sukobu. On je neka vrsta tradicionalnog socijaldemokrata. Kod Bernardića imate spoj mladosti i iskustva, što je rijetkost u našoj politici. A bi li se razlikovali u vođenju stranke, pristupu partnerima i slično, to se nije dalo čuti ili iščitati iz kampanje. Sve su sveli na klasične, opće poruke i bitku za članove – objasnio je sugovornik iz HNS-a Slobodnoj. Most: Nama je svejednoU Mostu nisu htjeli niti neslužbeno komentirati izbore u SDP-u. - Nama je svejedno tko će biti njihov čelnik. Ostojić jest bliži MIlanoviću, ali se na koncu kod njih sve svodi na bitku interesnih skupina. To nema puno veze sa socijaldemokracijom - kazao nam je jedan dalmatinski zastupnik Mosta.