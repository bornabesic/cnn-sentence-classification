Institut za razvoj obrazovanja organizira 12. po redu Sajam stipendija i visokog obrazovanja koji će se održati  11. listopada 2016. u Nacionalnoj i sveučilišnoj knjižnici u Zagrebu te 13. listopada 2016. na Sveučilištu u Rijeci. Zemlja partner ovogodišnjeg Sajma je Njemačka, a na Sajmu će sudjelovati više od 50 izlagača iz Hrvatske i 12  zemalja Europe i svijeta koji će predstaviti svoje programe stipendiranja i studijske programe. Na Sajmu stipendija i visokog obrazovanja predstavljaju se stipendije i drugi oblici financijske potpore, studijski programi i šira obrazovna ponuda dostupna hrvatskim građanima za visoko obrazovanje u Hrvatskoj i inozemstvu. Posjetitelji Sajma u Zagrebu i Rijeci će moći na jednom mjestu pronaći sve informacije i usluge ključne za uspješnu prijavu na stipendije i obrazovne programe u Hrvatskoj i inozemstvu. Ono što čini Sajam stipendija i visokog obrazovanja jedinstvenim njegova je duga tradicija te poseban naglasak na promociji stipendija putem kojih doprinosi širenju pristupa visokom obrazovanju. „Prvi Sajam organizirali smo davne 2005. godine kada u Hrvatskoj još nije postojalo ni jedno slično događanje s vizijom da učinimo informacije o mogućnosti studiranja u Hrvatskoj i inozemstvu dostupne svima.“, rekao je mr. sc. Ninoslav Šćukanec, direktor Instituta za razvoj obrazovanja koji organizira Sajam. Institut za razvoj obrazovanja (IRO) neprofitna je organizacija koja se u svom djelovanju vodi načelom pravednosti i unapređivanja kvalitete, promiče internacionalizaciju obrazovanja te potiče cjeloživotno učenje. IRO se zalaže za pravedno i dostupno visoko obrazovanje kroz osiguravanje jednakih mogućnosti u obrazovanju svima u skladu sa sposobnostima. IRO je u svom radu posebno usmjeren na podzastupljene i ranjive društvene skupine u ostvarivanju njihovih obrazovnih ciljeva. Upravo s tim ciljem pokrenut je i Sajam stipendija i visokog obrazovanja, kao jedinstven nacionalni događaj neprofitnog karaktera. „Naglašavanjem stipendija u nazivu Sajma željeli smo skrenuti pozornost javnosti na jednakost pristupa visokom obrazovanju, odnosno naglasiti kako svi studenti trebaju biti u mogućnosti završiti studijske programe bez prepreka koje proizlaze iz njihova socijalnog i ekonomskog statusa.“, kaže mr. sc. Ninoslav Šćukanec. Na ovogodišnjem Sajmu bit će predstavljeno više od 5 000 dostupnih stipendija za studiranje u Hrvatskoj i inozemstvu koje dodjeljuju različite institucije. „Studenti uglavnom znaju za stipendije koje dodjeljuju pojedina visoka učilišta i Ministarstvo znanosti, obrazovanja i sporta te eventualno jedinice lokalne i regionalne samouprave, no postoje i mnoge druge organizacije koje nude različite programe i oblike financijske pomoći za studiranje u Hrvatskoj i inozemstvu.“, objašnjava mr. sc. Ninoslav Šćukanec. Tako će se na ovogodišnjem Sajmu predstaviti i izlagači poput veleposlanstva i inozemnih kulturnih centara, nevladinih udruga, zaklada i tvrtki. Na Sajmu će sudjelovati više od 50 izlagača iz Hrvatske i čak 12 zemalja Europe, Sjeverne Amerike i Azije: Austrija, Belgija, Danska, Francuska, Hrvatska, Japan, Kanada, Mađarska, Njemačka, SAD, Slovenija, Švicarska te Ujedinjeno Kraljevstvo Velike Britanije i Sjeverne Irske. Kako je izgledao prošlogodišnji Sajam možete vidjeti u videu, a više informacija o Sajmu možete pronaći na web stranici Stipendije.info i na Facebook stranici Tražim stipendiju. 