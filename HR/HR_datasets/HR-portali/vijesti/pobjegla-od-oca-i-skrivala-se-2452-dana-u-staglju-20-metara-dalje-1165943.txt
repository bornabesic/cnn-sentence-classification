Uključili su termovizijske kamere i krenuli “snimati” drveni štagalj i njegovu okolicu. Nisu željeli ništa prepustiti slučaju. Jer Marica Krlin (39) iz kuće svojih roditelja nestala je sada već davne 2010. godine. Tog 8. kolovoza u Čegljima pokraj Jastrebarskog bilo je izrazito vruće čak i za to doba godine, ali ni to ni činjenica da je bila nedjelja Maričine roditelje – oca Imbu Krlina i maćehu Anu – nije spriječilo da odu na rad u polje. Čekala skrivena u kukuruzu Kada su se vratili, Marice više nije bilo. Pretražili su sve, ali nisu uspjeli doznati kamo je nestala najmlađa od tri kćeri. Kako kazuje njezin otac Imbro, već su se bili pomirili da je možda i preminula. I onda se ovog utorka u rano ujutro u njihovu selu pojavila policija. Okupili su se pred drvenim štagljem koji se nalazi jedva dvadesetak metara od njihove kuće. Termovizijskom kamerom utvrdili su da je u kući jedna osoba – bila je u poluležećem položaju i izgledalo je kao da u ruci drži novine ili štogod slično i čita. U maloj drvarnici naslonjenoj na štagalj bila je još jedna osoba koja je u tom trenutku cijepala drva. Ispostavilo se da je prva osoba upravo Marica Krlin, koja se sve od tog 8. kolovoza prije sedam godina službeno vodila kao nestala. Druga osoba bio je vlasnik trošnog štaglja, 70-godišnji Ivan Krlin, kod kojeg je, kako nam je sam kazao, Marica cijelo vrijeme svojevoljno živjela. – Tu nedjelju prije sedam let je došla do mene i rekla mi da ne želi više živjeti s ocem i da mora nekamo pobjeći. Želio sam joj pomoći pa sam ponudio da dođe k meni. Dogovorili smo se da će se, nakon što joj roditelji odu od kuće, sakriti u kuruzu tu kod mog štaglja i onda pričekati da padne noć, nakon čega ću je pustiti u sobu – govori nam Ivan Krlin istodobno nam pokazujući sobičak veličine “tri s dva” metra iz kojeg Marica od trenutka kada je pod okriljem noći kročila u njega nije izašla idućih sedam godina, sve do ovog utorka. Marica i Ivan proveli su zajedno točno 2452 dana dijeleći ono malo što je Ivan imao – jedan krevet, peć na drva, nekoliko komada posuđa i mali drveni stol. Živjeli su od 920 kuna koliko je mjesečno primao. I tko zna do kada bi Marica Krlin odbijala izaći iz tog sobička te se vodila kao nestala osoba da prije desetak dana jedan mještanin Čegalja iz štaglja nije čuo ženski glas. Pomislio je da bi to možda mogla biti upravo davno nestala Marica te je sve odlučio prijaviti policiji. Iako zvuči nevjerojatno da nitko od sumještana nije znao gdje je Marica, svi su tvrdili upravo to – da nisu imali pojma da je godinama živjela kod Ivana Krlina. Sestra im je donosila hranu – Kaj velite da su ju našli kod Ivana Krlina? Pa kaj vam je, kaj ste ponoreli, pa on jedva hoda, a kamoli da bi ju zarobil u tom štaglju – bile su riječi prvog susjeda čije dvorište gleda na štagalj u kojem je Marica pronađena. Njezin otac Imbro također je odbijao prihvatiti činjenicu da mu je kći sedam godina bez njegova znanja živjela dvije kuće dalje od njega. – Pa ona je uvijek bila glasna i jaka, bila je sigurno jača od njega, ne bi ju on mogao zadržati da je htjela bilo kamo otići. Osim toga, kad joj nešto nije bilo po volji, uvijek bi glasno vikala – kaže Imbro Krlin, ali njegova supruga ne slaže se s njim. – Ona je i prije stalno išla njemu, on je dolazil tu na plot, razgovarali su o svemu. Znam da mu je Marica vjerovala, možda je baš zato tamo pobjegla – govori Ana, dok Imbro Krlin istodobno vrti glavom i sebi u bradu mrmlja “kak je to sve potpuno ludo”. Iako nas je uvjeravao da je u potrazi za svojom kćeri angažirao sve – od “klošara” do različitih vidovnjaka, Ivan Krlin kod kojeg se Marica odlučila sakriti tvrdi da nije istina da nije znao gdje mu je kći. – Tri dana nakon što je Marica pobjegla Imbro je došao do mene i rekao joj da smjesta ide kući. Nije ga poslušala, a on me od tada više nije pitao za nju. Maričina sestra Sanja znala je da je Marica tu, čak ju je tu i tamo posjećivala, donosila jajca, orahe, meso – tvrdi Ivan Krlin. Pitanje je tko je u cijeloj priči u pravu, ali policija u svemu za sada nije otkrila nikakve elemente kaznenog djela. Marica Krlin (39) najmlađa je od tri kćeri Imbre Krlina. Kako nam je kazao njezin otac, završila je školu za cvjećaricu u Karlovcu gdje je stanovala za vrijeme školovanja, a nakon čega se vratila živjeti kući u Čeglje. Njezina majka i Imbrina prva supruga umrla je nedugo nakon što je rodila Maricu, zbog čega je Imbro Krlin kćeri odgajao sam sve dok početkom dvijetisućitih k njemu nije došla živjeti sadašnja izvanbračna supruga Ana. – Marica je od rođenja bila blago mentalno retardirana i zato je dobivala socijalnu pomoć od 500 kuna. Nakon što se vratila kući, želio sam joj sagraditi garsonijeru, pomoći joj da se zaposli kao cvjećarka, ali ona se počela ljutiti na mene i inatiti nakon što sam u kuću doveo Anu. To je išlo do toga da se doslovno nije željela ni prati po mjesec dana – govori Imbro Krlin te dodaje kako je, nakon što je Marica nestala, iz očaja plaćao i vidovnjake kako bi mu kazali je li njegova kći živa. – Plaćal sam i mise za nju, na sve moguće načine pokušavao sam doći do nje, čak i preko nekih veza u policiji. Dok je živjela tu, imala je sve, odricao sam se čega god sam mogao samo da ona ima i zato mi je potpuni šok da mi je ovako zabila nož u leđa i otišla iz obilja živjeti u taj svinjac kod susjeda gdje nije imala ništa – rekao je u utorak šokirani Imbro Krlin. Imbro Krlin godinama je čuvao sve dokumente koje je njegova kći ostavila nakon što je pobjegla od kuće. Sobu koju je, kako je rekao, posebno za nju sagradio na prvom katu kuće pospremao je i čistio gotovo svakog tjedna, svu njezinu odjeću čuvao je u ormarima i odbijao je baciti. Nikome nije dao da prespava u sobi jer se nadao da će je jednog dana pronaći.