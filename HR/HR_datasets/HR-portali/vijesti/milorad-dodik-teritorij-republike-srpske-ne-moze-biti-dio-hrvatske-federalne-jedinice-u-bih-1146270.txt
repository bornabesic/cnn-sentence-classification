Predsjednik Republike Srpske Milorad Dodik odbacio je svaku mogućnost izmjena granica tog entiteta u sklopu eventualnog unutarnjeg preustroja Bosne i Hercegovine, ocijenivši kako su stajališta dopredsjednika RS iz reda hrvatskog naroda Josipa Jerkovića, kojima se to sugerira, njegovo osobno, a ne stajalište HDZ BiH, čiji je član. "To je apsolutno neprihvatljivo i neizvedivo", kazao je Dodik lokalnim medijima komentirajući Jerkovićevu izjavu kako bi Hrvati koji žive u RS morali dobiti pravo živjeti u novoj federalnoj jedinici u kojoj će biti većina hrvatskog naroda u BiH. "Ja se nadam da će jedan veći dio Posavine i Republike Srpske biti uključen u novu federalnu jedinicu", kazao je Jerković komentirajući raspravu na sjednici Hrvatskog narodnog sabora (HNS) proteklog vikenda u Mostaru, na kojoj je istaknuta ideja o federalnom preustroju BiH u kojemu bi svoje mjesto našla i jedinica s hrvatskom većinom. Dodik je pak kazao kako je, na temelju onoga o čemu je do sada razgovarao s čelnicima HDZ BiH, mogao zaključiti jedino kako je to Jerkovićevo osobno stajalište. Dodao je kako je "federalizaciju" BiH moguće provesti samo u onom njenom dijelu koji već nosi naziv Federacija BiH. Stranka Hrvatski narodni savez (HNS) BiH u utorak je pak, na poziv iz Mostara na federalizaciju BiH, reagirala izjavom u kojoj stoji ocjena kako je formiranje hrvatskog entiteta u BiH "politička floskula" koja neće riješiti probleme Hrvata u toj zemlji. "Odlučno odbacujemo zaključke udruženja građana koje se pretenciozno naziva Hrvatskim narodnim saborom, kao i njihovih čelnika, a koji se odnose na BiH, njezin unutarnji administrativno-teritorijalni ustroj i zahtjev za uspostavu trećeg, hrvatskog entiteta", stoji u reakciji HNS BiH, koji je pravni sljednik stranke HSS-Nova hrvatska inicijativa.  Iz ove izvanparlamentarne stranke su poručili kako je budućnost BiH bez entiteta, a ne s njima. >> Krajišnik i Dodik zajednički veličali nastanak Republike Srpske 