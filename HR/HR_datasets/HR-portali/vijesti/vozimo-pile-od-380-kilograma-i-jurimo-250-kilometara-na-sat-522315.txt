Premda bi joj zbog manekenske građe i dugogodišnjeg boravka u Italiji nekako više pristajao mali gradski skuter, poput Vespe, Splićanka Dijana Jelaska radije sjeda na “pravi stroj” kakav je njezina Yamaha Drakstar 650 Chopper, koja je teška oko 380 kilograma.   - Volim zvuk motora, koji lagano ‘prede’ u prvoj ili drugoj brzini, a moja ‘beba’ baš tako prede. Motori su mi u genima, moja baka Mikica Radaljac bila je prva žena koja je u Splitu vozila motocikl marke Lambretta. Tu je ljubav naslijedio moj otac, a onda i ja. Vozila sam sve, od Babette, preko Tomosa, Vespe, posuđivala sam ‘Koze’ od prijatelja, kasnije sam vozila i Gileru, Hondu - otkriva nam ova bivša rukometašica, koja je na motocikl prvi put sjela s 10 godina. Od jednog pravila ipak nikad ne odstupa. U vožnji ne riskira i uvijek nosi kacigu. - Ne volim jurcanje, moj motor je snažan, ali ta snaga služi mi da se mogu izvući iz svake situacije, a ne da jurcam po cesti. Iako sam na motoru godinama, samo jednom sam pala, još kao mlada s prijateljicom sam proklizala na kiši, ali bez ikakvih posljedica. Motor treba znati voziti i biti pažljiv - kaže. Iako je zadovoljna novim Chopperom i ne bi ga se odrekla nizašto, voljela bi jednog dana sjediti na Harleyu. Nije članica nijednog motokluba, a razlog je zanimljiv. - Pitao me prijatelj iz osnovne škole, koji je biker, bih li se učlanila, ali me upozorio da je većina članova protiv žena u bajkerskim klubovima jer žene unose razdor. Ali valjda je tako kad oni to kažu - nasmijala se Dijana. Zagrebačke bajkerice osnovale su svoj motoklub. Sonytta Perković (45), koju zovu Crna, osnivačica je Moto sestrinstva Lavice iz Zagreba. Uz Crnu, Martinu Combaj (28) i Dubravku Ivčec (30), u sestrinstvu ima još 12 članica. Klub postoji oko četiri godine. One su prava atrakcija na zagrebačkim ulicama. Crna vozi Kawasaki GPZ 500S, Duda vozi Kawasaki Ninja 636, a Martina crvenu Hondu CB 500S. - Mašu nam iz tramvaja. Često nas i slikaju. Reakcije su gotovo uvijek pozitivne i ljudima izmamimo osmijeh. Ima situacija u kojima misle da smo muškarci, a kad skinemo kacigu, ostanu u šoku – pričaju su nam Lavice. Automobile ne voze već godinama, niti uskoro planiraju sjesti za volan. - Taj osjećaj na motociklu ne može se mjeriti sa skučenom vožnjom u automobilu. Ta sloboda i avanturizam su nemjerljivi. Osjećamo se slobodno kao ptice u letu - objašnjava Crna, koja motocikle vozi već 15 godina. Duda je bajkerica tek jednu, a Martina je na motociklu oko četiri godine. Njihovi motori teže više od 200 kilograma, a one na njima mogu “potegnuti” i do 250 kilometara na sat. - Kolege s posla mi se uvijek čude kako ja tako sitna uspijevam voziti tako veliki motor - prepričava kroz smijeh Martina, koja inače radi kao vatrogaskinja. - Umjesto auta prvo sam kupila motor. Otac se jako naljutio, ali ni to me nije zaustavilo - prisjeća se Crna. Svaki slobodan trenutak iskoriste za putovanje jer više vole vožnju po okolnim gradovima i selima gdje su ceste otvorene i manje je ljudi, što za njih znači manje šanse za stradavanjem. Međutim, opasnost vreba i tamo jer su nerijetke situacije da im kokoš, jelen ili sova nenadano izleti ispred motocikla. - Godišnje padnem barem tri puta. Zadnji pad koji sam imala bio je najteži. Nisam ništa polomila, ali su mi ostali ožiljci po rukama i nogama. Doslovce sam skidala oguljenu kožu sa sebe - prepričava nam hrabra bajkerica Crna. 