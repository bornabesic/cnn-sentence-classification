Zastupnici Bojan Glavašević i Peđa Grbin još su krajem siječnja uputili zastupničko pitanje predsjedniku Vlade Andreju Plenkoviću u kojem su ga tražili da im odgovori u kojem roku mogu očekivati zakonska ili druga rješenja koja će urediti poslovanje Ubera u Hrvatskoj budući da je on tijekom prosinca prošle godine govorio kako ta tvrtka posluje nezakonito. U odgovoru stoji kako je Ministarstvo mora, prometa i infrastrukture 'kroz postupanja inspekcijskih i drugih nadležnih službi utvrdilo da se korištenjem Uber internetske platforme...obavlja prijevoz putnika u unutarnjem cestovnom prometu na nezakonit način'. Plenković navodi kako vozači-partneri Ubera nemaju licence za obavljanje djelatnosti koja bi im dopuštala obavljanje unutarnjeg prijevoza putnika u cestovnom prometu. Premijer u odgovori navodi i kako 'inspekcijske službe i dalje poduzimaju sve aktivnosti sukladno zakonskim ovlastima, a s ciljem da se spriječi nezakonit rad partnera-vozača Ubera'. Odgovor premijera prenosimo u cijelosti:  - Ministarstvo mora, prometa i infrastrukture je kroz postupanja inspekcijskih i drugih nadležnih službi utvrdilo da se korištenjem Uber internetske platforme odnosno aplikacije, koja je namijenjena posredovanju između putnika i vozača tj. naručivanju prijevoza, od strane fizičkih i pravnih osoba partnera Uber-a, obavlja prijevoz putnika u unutarnjem cestovnom prometu na nezakonit način. Naime, vozači – partneri Uber-a, koji obavljaju prijevoz koristeći Uber aplikaciju, nemaju licenciju djelatnosti koja bi im dopuštala obavljanje unutarnjeg prijevoza putnika u cestovnom prometu, a što je sukladno članku 14. stavku 1. Zakona o prijevozu u cestovnom prometu (Narodne novine, broj 82/13) osnovni uvjet za obavljanje predmetne djelatnosti. Iz tog razloga, Inspekcija cestovnog prometa je vozačima – partnerima Uber-a izricala prekršajne kazne za obavljanje prijevoza putnika bez odgovarajuće licencije te upravne mjere isključenja vozila iz prometa i privremene zabrane obavljanja djelatnosti, sukladno Zakonu o prijevozu u cestovnom prometu i Zakonu o inspekciji cestovnog prometa i cesta (Narodne novine, broj 22/14). Također, utvrđeno je da Uber aplikaciju na tržište stavlja i njome upravlja matična tvrtka Uber B.V. iz Nizozemske, u čije ime i za čiji račun marketinške aktivnosti na području Republike Hrvatske obavlja tvrtka Uber Croatia d.o.o. Sukladno svojim ovlastima, Ministarstvo mora, prometa i infrastrukture je također pratilo i prati sva zbivanja na prijevoznom tržištu, ne samo u području prijevoza putnika osobnim automobilima, već i u cijelosti, te je u cilju pronalaženja boljih i efikasnijih zakonskih rješenja osnovana Radna skupina za izradu prijedloga izmjena i dopuna Zakona o prijevozu u cestovnom prometu, u okviru koje djeluju tri podskupine (za prijevoz putnika, za autotaksi prijevoz i za prijevoz tereta).  U radu predmetne Radne skupine i Radne podskupine za autotaksi prijevoz sudjeluju predstavnici Hrvatske gospodarske komore, Hrvatske obrtničke komore, Hrvatske udruge poslodavaca (među ostalim i predstavnik Uber-a) te predstavnici jedinica lokalne samouprave, u kojima su problemi u ovoj djelatnosti najizraženiji. Zajedno sa stručnjacima iz Ministarstva mora, prometa i infrastrukture, njihova zadaća je, među ostalim, predložiti nova zakonska rješenja u djelatnosti prijevoza putnika osobnim automobilima u cestovnom prometu, uvažavajući sve relevantne aspekte, odnosno gledišta svih zainteresiranih strana te okolnosti na prijevoznom tržištu. Radna skupina je započela s radom, zaprimljeni su prijedlozi svih članova, detektirana su područja koja treba urediti i doraditi, te će se pristupiti izradi prijedloga teksta izmjena i dopuna zakonskog propisa u tom smislu. Dakle, u daljnjem postupku slijedi analiza i definiranje konačnog teksta novog zakonskog rješenja, javna rasprava o istom i realizacija zakonodavnog procesa sukladno važećim propisima. Pritom će se poštivati svi za to propisani zakonski rokovi. Dovršetak cjelokupnog procesa izmjena i dopuna Zakona o prijevozu u cestovnom prometu očekuje se najkasnije do kraja trećeg kvartala 2017. godine. Istovremeno, inspekcijske službe i dalje poduzimaju sve aktivnosti sukladno zakonskim ovlastima, a s ciljem da se spriječi nezakonit rad partnera – vozača Uber-a u Republici Hrvatskoj, suprotan odredbama sada važećeg Zakona o prijevozu u cestovnom prometu. Eventualno potrebna dodatna obrazloženja u vezi s pitanjem zastupnika dat će Oleg Butković, ministar mora, prometa i infrastrukture - stoji u odgovoru kojeg potpisuje premijer Andrej Plenković. >> 'Uber će u Hrvatskoj za dvije ili tri godine imati deset tisuća vozača' >> Uber će ovog ljeta testirati novi proizvod u Dalmaciji 