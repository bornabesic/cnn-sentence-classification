Pravomoćna presuda nekadašnjim čelnicima Herceg-Bosne u postupku pred Međunarodnim kaznenim sudom za bivšu Jugoslaviju (ICTY) bit će izrečena najkasnije u studenom 2017., potvrdio je predsjednik suda Carmel Agius.   Agius je u intervjuu sarajevskom "Oslobođenju" najavio da će se žalbeno ročište u slučaju "Prlić i ostali" održati u ožujku, nakon čega slijedi vijećanje sudaca i donošenje konačne presude. Uz Jadranka Prlića pravomoćnu presudu čekaju Bruno Stojić, Slobodan Praljak, Valentin Ćorić, Milivoj Petković i Berislav Pušić. Njima je prvostupanjsko vijeće ICTY-a 2013. izreklo zatvorske kazne od deset do 25 godina zbog ratnih zločina, a presuda sadrži i kvalifikaciju udruženog zločinačkog pothvata na čelu s pokojnim hrvatskim predsjednikom Franjom Tuđmanom. Predsjednik ICTY-a odbio je komentirati sam slučaj, rekavši kako to nije prikladno ni za jedan proces u tijeku, uključujući i one protiv Radovana Karadžića i Ratka Mladića. Velikim izazovom za sud Agius je opisao odbijanje Srbije da surađuje u privođenju triju osoba koje su ometale sudski proces protiv Vojislava Šešelja i optužene su za nepoštivanje suda. Unatoč sudskom nalogu za uhićenje izdanom još 2015. Srbija je odbila po njemu postupiti. "Od tada se stanje samo pogoršavalo", rekao je Agius ističući kako takvo ponašanje Beograda predstavlja veliki razlog za zabrinutost pa je ta činjenica istaknuta i u izvješću Vijeću sigurnosti Ujedinjenih naroda. Agius je uvjeren kako je Haaški tribunal koji bi trebao prestati s radom krajem iduće godine ispunio svoju temeljnu zadaću, jer je osigurao kazneni progon najodgovornijih za ratne zločine u ratovima 90-ih godina prošlog stoljeća na području bivše Jugoslavije. Razočarenja i kritike na račun ICTY-a, drži Agius, dolaze uglavnom zbog nerazumijevanja uloge koja mu je bila namijenjena, odnosno zbog nerealnih očekivanja. "Na žalost tijekom godina bilo je ozbiljnih zabluda i pogrešnih shvaćanja posebice u regiji u svezi sa svrhom i mandatom suda. Mogu samo istaknuti da ICTY, primjerice, nikada nije imao mandat pridonijeti pomirenju u regiji", rekao je Agius. Dodao je da pravda sama po sebi nije dovoljna da bi se osiguralo pomirenje, jer je to proces koji ovisi o protoku vremena. "Rane su još otvorene i za one koji su preživjeli ta tragična zbivanja krenuti dalje sigurno nije jednostavno,no uvjeren sam da je to moguće", istaknuo je Agius. >>Glavni haaški tužitelj poslao oštru poruku nakon uhićenja u Orašju: Politički pritisci na pravosuđe su nedopustivi