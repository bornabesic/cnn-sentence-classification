Novoizabrani američki predsjednik Donald Trump nazvao je "smiješnim" zahtjev kandidatkinje zelenih na predsjedničkim izborima Jill Stein da se ponovno prebroje glasovi u državi Wisconsin, demokratskoj utvrdi u kojoj je na izborima 8. studenoga pobijedio republikanski kandidat. "Narod se izjasnio i ovi su izbori završili", reagirao je Trump u priopćenju. "Kako je Hillary Clinton sama rekla u izbornoj noći, priznajući pobjedu i čestitajući mi: 'moramo prihvatiti ovaj rezultat i okrenuti se budućnosti'", dodao je Trump. Stein je u petak službeno podnijela zahtjev za ponovno prebrojavanje glasova s predsjedničkih izbora u državi Wisconsinu, koje bi, rekla je, trebalo početi "idući tjedan". Ističe da su izborni stručnjaci utvrdili "'statističke nepravilnosti' koje potiču zabrinutost". Izborno povjerenstvo Wisconsina, na sjeveru Sjedinjenih Država, potvrdilo je da se "priprema za ponovno brojanje glasova" sukladno zahtjevu kandidatkinje Zelenih. Stein je zatražila i novo prebrojavanje u Michiganu i Pennsylvaniji, drugim dvjema državama u kojima je Trump osvojio tijesnu većinu. Da bi novo prebrojavanje promijenilo ishod izbora, rezultat bi trebao u sve tri države ići u korist Clinton. Zastupnik kampanje Hillary Clinton potvrdio je da će ona [kampanja] prisustvovati novom prebrojavanju glasova u državi Wisconsin. "Budući da je u Wisconsinu zatraženo novo prebrojavanje glasova, mi ćemo sudjelovati kako bismo se uvjerili da se postupak provodi na pravedan način za sve strane", rekao je odvjetnik Marc Erik Elias. "Provede li Jill Stein ono što je najavila i zatraži prebrojavanje i u Pennsylvaniji i Michiganu, i u tim ćemo državama tako postupiti", dodao je Elias.