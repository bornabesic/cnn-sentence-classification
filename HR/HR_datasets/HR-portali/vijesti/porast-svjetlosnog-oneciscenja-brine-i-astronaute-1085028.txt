Na snimci se vidi i Milano 2012. godine koji tri godine kasnije, nakon prelaska na LED rasvjetu, izgleda vidno zagađenije. LEDice svijetle jače od drugih izvora energije pa uzrokuju i manju vidljivost zvijezda po noći. Osim toga, promjenom razine prirodne svjetlosti u noćnim uvjetima ometa se ekosustav noćnih životinja i naš ciklus spavanja. Velika količina umjetnih izvora svjetlosti djeluje štetno na ljudsko zdravlje, a i ugrožava sigurnost u prometu, ometa živote ptica, kukaca i drugih životinja te ugrožava prirodnu ravnotežu.   Predviđa se da će do 2020. godine LED rasvjeta biti odgovorna za 70 posto svjetlosnog onečišćenja. Prema Ministarstvu zaštite okoliša i prirode, zaštita od svjetlosnog onečišćenja postiže se mjerama zaštite od nepotrebnih, nekorisnih ili štetnih emisija svjetlosti te mjerama zaštite noćnog neba od prekomjernog osvjetljenja. Zakonom o zaštiti od svjetlosnog onečišćenja (Narodne novine, broj 114/11) uređena su načela zaštite, subjekti koji provode zaštitu, način utvrđivanja standarda upravljanja rasvijetljenošću u svrhu smanjenja potrošnje električne i drugih energija i obveznih načina rasvjetljavanja, utvrđene su mjere zaštite od prekomjerne rasvijetljenosti, ograničenja i zabrane u svezi sa svjetlosnim onečišćenjem, planiranje gradnje, održavanja i rekonstrukcije rasvjete, te odgovornost proizvođača proizvoda koji služe rasvjetljavanju. >> Dan planeta Zemlje: 5 razloga zašto i nije sve tako crno >> Provjerili smo koja se nebeska tijela (i gdje) mogu vidjeti u ovo doba godine