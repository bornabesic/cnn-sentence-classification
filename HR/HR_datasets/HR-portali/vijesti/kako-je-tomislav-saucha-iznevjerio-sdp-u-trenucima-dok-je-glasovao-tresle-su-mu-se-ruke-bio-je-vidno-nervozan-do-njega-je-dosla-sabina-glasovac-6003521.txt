'Protiv', tiho je, ali odlučno u mikrofon procijedio Tomislav Saucha. U punoj sabornici zavladao je potpuni muk. Nitko iz HDZ-a nije zapljeskao, iako je upravo tim glasom bivšeg šefa ureda SDP-ovog premijera Zorana Milanovića spriječena smjena HDZ-ovog ministra financija Zdravka Marića. Nitko iz SDP-a nije negodovao, iako je svojim potezom Saucha socijaldemokratima zabio nož u leđa i srušio im plan da, po prvi put u 27 godina hrvatske demokracije, SDP iz oporbe uspije srušiti jednog HDZ-ovog ministra. Na koncu je glasanje za Marića završilo neriješeno: 75 zastupnika izjasnilo se za njegovu smjenu, 75 za ostanak. Niti je oporba potpomognuta Mostom uspjela srušiti Marića. Niti je HDZ uspio pokazati da u Saboru ima većinu od 76 glasova, unatoč tome što su im u posljednji trenutak 'pretrčali' Bruna Esih i Željko Lacković, piše Slobodna Dalmacija. U tako tijesnom odnosu snaga, presudio je upravo glas Tomislava Sauche, kojega DORH kao glavnog okrivljenika tereti za krađu novca od dnevnica isplaćenih u Milanovićevoj Vladi tijekom SDP-ovog mandata. - Saucha je gotov. On nakon ovoga ne postoji - bio je prvi komentar iz vrha SDP-a nakon što je u četvrtak ujutro, prije odlučujućeg glasanja o Mariću, Saucha svojim kolegama zastupnicima SDP-a kazao da će glasati za ostanak ministra HDZ-a. Unatoč tome što je prije samo 14 dana, kao član Kluba zastupnika SDP-a, potpisao zahtjev za njegovom smjenom. - Glasat ću protiv. Nemojte me ništa pitati, ne želim ništa više reći - prenio nam je jedan SDP-ov zastupnik Sauchine riječi. Od trenutka kada je ušao u sabornicu i sjeo na svoje zastupničko mjesto, Saucha je pokazivao znakove nervoze. S galerije se moglo vidjeti kako se 'lomi' u klupi, a uoči samog glasanja i kako mu se tresu ruke. U pauzi prije izjašnjavanja prilazili su mu SDP-ovci. S njim je razgovarala zadarska zastupnica Sabina Glasovac, po ramenu ga je potapšala Milanka Opačić. Najdulje je s njim ostao Ivan Pernar, koji je očito iz prve ruke želio doznati čime je izazvan takav obrat: i što je Saucha, s ozbiljnim optužbama za krađu pola milijuna kuna od fiktivnih dnevnica, dobio zauzvrat za pretrčavanje iz SDP-ovog u Plenkovićev tabor. Nakon glasanja, svi zastupnici su se ustali i otišli iz sabornice. Posljednji u SDP-ovom dijelu dvorane ostao je sjediti Saucha. - Nisam dobio ništa, ne očekujem ništa ni od koga. Ovo je bila najteža odluka u mojem životu. Znam da je ovo kraj moje političke karijere. Ona je završila onog trenutka kada je počeo kazneni postupak protiv mene. Nitko me ne može spasiti osim mojeg odvjetničkog tima. Svjestan sam što sam napravio i s time ću dalje živjeti - izjavio je nakon glasanja Saucha, koji je izrazio nadu da će se, kada prođu lokalni izbori, situacija u Saboru stabilizirati, i formirati nova vladajuća većina. Na pitanje Slobodne Dalmacije zašto je prije dva tjedna potpisao zahtjev za Marićevu smjenu, Saucha je odgovorio da je u srijedu pažljivo slušao saborsku raspravu i da je zaključio da za Marićev odlazak nema pravih argumenata. I tako postao prvi zastupnik u povijest hrvatskog višestranačja izabran na listi SDP-a koji je podršku dao suparničkom HDZ-u.