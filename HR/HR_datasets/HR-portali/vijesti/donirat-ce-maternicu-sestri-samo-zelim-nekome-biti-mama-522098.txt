Moj san je da budem majka, da rodim bebu. Isto bih napravila za nju, bez obzira na sve, priča Kristina za “Provjereno” Nove TV, kojoj će sestra donirati maternicu. Sestre iz Duvaništa u Srbiji rođene su kao dvojajčane blizanke i tijekom odrastanja su bile po mnogim stvarima iste. No, u 17. godini otkriveno je kako Kristina boluje od rijetkog sindroma zbog kojeg se njena maternica nije razvila. Njena nesebična sestra Marina koja ima tri sina odlučila je pomoći Kristini da ostvari svoj najveći san u životu. - Sve što želim je da me jednog dana netko zagrli i kaže mi “mama” - kaže Kristina, kojoj je sada taj san na dohvat ruke. Naime, prije mjesec dana u Beogradu, tim liječnika je prvi put ikada uspješno transplantirao maternicu kod jednojajčanih blizanki. Dr. Miroslav Đorđević koji je vodio prvi takav operativni zahvat kaže kako je prvi postoperativni period kod blizanki potpuno uspješan. - Maternica je prokrvljena i funkcionira, a uspjeh cijelog projekta bit će onog trenutka kada dobijemo prvo dijete iz nove maternice - kaže Đorđević koji je zahvat napravio po najmodernijim standardima medicine, a koji će primijeniti i kod Kristine. Ona je već odradila prvi pregled i sada ima priliku ostvariti najveću životnu želju.    