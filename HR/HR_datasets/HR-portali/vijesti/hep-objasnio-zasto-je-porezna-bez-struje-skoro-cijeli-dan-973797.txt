Foto: Google Street view, čitatelj Indexa POREZNA UPRAVA u Aveniji Dubrovnik, kao ni ispostave Porezne u Zagrebačkoj županiji povezane s njom, danas su od 8 do 14 sati bez struje. Zašto usred tjedna i nisu li se radovi zbog kojih struje nema mogli obaviti tijekom vikenda, pitali smo i HEP i Poreznu.   Podsjetimo, Porezna je na svojim stranicama objavila kako struje neće biti "zbog redovnog održavanja sustava". Iz HEP-a su Indexu odgovorili kako se ne radi o redovnom održavanju sustava već o "složenoj aktivnosti".   Njihov odgovor prenosimo u cijelosti:  "Zbog zamjene svih srednjenaponskih kabela, 31. svibnja u 8.00 sati iskopčana je, u skladu s najavom, trafostanica 1TS 629 iz koje se opskrbljuje električnom energijom Ministarstvo financija – Porezna uprava, Područni ured Zagreb (Avenija Dubrovnik 32).  Riječ je o planiranim radovima koji su 26. svibnja unaprijed najavljeni Poreznoj upravi i na koje je Porezna uprava dala suglasnost provođenja u terminu 31. svibnja, od 8 do 14 sati.  Napominjemo kako nije riječ o redovnom održavanju sustava, već o složenoj aktivnosti u sklopu projekta prelaska na 20kV napon distribucijskog područja Elektre Zagreb.   Naime, budući da je veći dio radova na zamjeni kabela na spomenutoj trafostanici završen 30. svibnja, nakon kojih je Porezna uprava ostala spojena na elektroenergetsku mrežu samo sa jednim srednjenaponskim  kabelom, bilo je nužno pristupiti završetku radova što je prije moguće, kako bi se izbjegao rizik potencijalnog kvara na jedinom aktivnom kabelu."