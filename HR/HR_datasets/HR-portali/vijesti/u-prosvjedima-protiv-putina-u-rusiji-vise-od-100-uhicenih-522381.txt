Stotine Rusa su prosvjedovale u subotu protiv eventualnog novog mandata predsjednika Vladimira Putina, unatoč zabrani vlasti u nekoliko ruskih gradova, pa tako i u Sankt Peterburgu, gdje je policija uhitila stotinjak ljudi. Okupljeni pod sloganom "Dosadio nam je", smjerajući na ruskog predsjednika, prosvjednici su odgovorili na poziv pokreta Otvorena Rusija koji je osnovao predstavnik ruske oporbe u egzilu i bivši oligarh Mihail Hodorkovski. U Sankt Peterburgu, na sjeverozapadu Rusije, više od 110 prosvjednika je uhićeno, navodi organizacija OVD-Info, specijalizirana za praćenje prosvjeda, izvijestivši malo ranije da je uhićeno 120 ljudi. "Policajci su zaustavili djelovanje (...) sto ljudi koji su remetili javni red", rekla je pak sanktpeterburška policija, ne navodeći znači li to da su uhićeni. Kako je objavila AFP-ova novinarka na mjestu događaja, više od 200 ljudi se okupilo u središtu nekadašnje carske prijestolnice, ne navodeći znači li to da su svi uhićeni. "Putin je uzurpirao vlast. Doista mora otići. Dosta nam ga je!", rekao je za AFP prosvjednik Anton Danilov (35). Ministarstvo unutarnjih poslova navodi u priopćenju da na skupu u Moskvi nije bilo kršenja zakona i da je bilo oko 250 prosvjednika. Ruski predsjednik nije ni potvrdio ni opovrgnuo svoje sudjelovanje na predsjedničkim izborima  raspisanim za ožujak 2018. To bi mu bilo natjecanje za 4. mandat. Poziv Otvorene Rusije na prosvjede naišao je na plodno tlo u drugim ruskim gradovima, među njima u Tuli, 200 km južno od Moskve, gdje je uhićeno gotovo 20 ljudi, navodi OVD-Info. Šesnaest ljudi je uhićeno u Kemerovu, u Sibiru, doznaje se od istog izvora. Na prosvjednim skupovima oporbe 26. travnja u Moskvi koje su vlasti uglavnom bile zabranile i u kojima je diljem zemlje sudjelovali desetci tisuća ljudi, uhićeno je više od tisuću ljudi. Tjedan poslije, 2. travnja, ruska policija je uhitila desetke oporbenih prosvjednika koji su opet htjeli prosvjedovati u Moskvi. 