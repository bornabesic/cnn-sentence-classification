U prigodi blagdana Svih svetih predsjednik Vlade RH Andrej Plenković položio je vijence i zapalio svijeće na Gradskom groblju Mirogoj kod spomenika Glas hrvatske žrtve – Zid boli. Premijer Plenković također je položio vijence i zapalio svijeće pred Središnjim križem u Aleji poginulih hrvatskih branitelja iz Domovinskog rata, na grobu prvog hrvatskog predsjednika dr. Franje Tuđmana, pred Središnjim križem na Mirogoju te na zajedničkoj grobnici za neidentificirane žrtve iz Domovinskog rata na Krematoriju.  "Danas sam izrazio poštovanje prema svim poginulim braniteljima, prvom hrvatskom predsjedniku, svima koji su dali život za Hrvatsku, izrazili smo poštovanje i sjećanja. Učinili smo sve ono što državnih vrh treba učiniti ovakvom prigodom", rekao je premijer novinarima na Mirogoju. Nije mogao izbjeći pitanja novinara o poreznoj reformi i o tome da postoji negodovanje u redovima Mosta. "Mi smo u stalnom kontaktu, Most i HDZ su partneri, ministar Marić predstavio je cjelovitu reformu. I Klub HDZ-a i Klub Mosta i nacionalnih manjina razgovaraju. Razgovori se vode između stručnjaka. Bitno je gledati u cjelini. Cjelovita će reforma biti poznata kada krene u proceduru. Siguran sam da ćemo naći rješenje koje će rasteretiti poduzetnike i pomoći građanima", rekao je Plenković na pitanje je li se oko toga čuo s Božom Petrovom. Nema odgode reforme Dodao je i da ne postoji opcija da se odgodi porezna reforma. "To je ključna reforma na kojoj radimo i o tome smo govorili i prije", dodao je. Na pitanje hoće li se reformom i državnim dužnosnicima povećati plaće, Plenković je rekao: "Ministar Marić će predstaviti reformu na Vladi, ona je izbalansirana, ide prema ostvarenju ciljeva. Riječ je o tome da one koji su u dilemi, a to su mladi stručnjaci, potaknemo da ostanu u Hrvatskoj, da im omogućimo veće prihode." Plenković je  komentirao i informacije da će se operativno upravljanje opet prebaciti na upravu tvrtke. "Kad je riječ o Ini, dobro je pronaći model korporativnog upravljanja koji je čini učinkovitom kompanijom. Informirat ćemo se detaljno o stvarnim planovima, na koji način se planira raditi reorganizacija upravljačkih struktura", kazao je. Na pitanje rade li danas sva ministarstva u zemlji, Plenković je rekao: "Ja nisam donio nikakvu odluku da se ne radi", rekao je Plenković.  Uz predsjednika Vlade, bili su i potpredsjednik Vlade i ministar vanjskih i europskih poslova Davor Ivo Stier, potpredsjednik Vlade i ministar obrane Damir Krstičević, ministar unutarnjih poslova Vlaho Orepić i ministar hrvatskih branitelja Tomo Medved te izaslanstvo MORH-a i OSRH.  