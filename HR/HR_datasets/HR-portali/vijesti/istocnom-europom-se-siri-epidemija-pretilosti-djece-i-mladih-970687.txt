Foto: 123rf  PROBLEM pretilosti djece i mladih javlja se širom Europe. Mladi ljudi jedu i piju previše šećera, a premalo voća i povrća. Previše vremena provode sjedeći, najčešće pred ekranom računala.   Prema izviješću Svjetske zdravstvene organizacije, četiri posto adolescenata je pretilo. Gotovo jedna petina adolescenata ima previše kilograma ili je pretila. Najveći broj pretile djece i mladih, prema istraživanju, je u istočnoj Europi.   Samo oko trećine djevojčica u dobi od 11 do 15 godina iz 40 zemalja, prema istraživanju iz 2014., konzumiralo je dnevno voće, a tri posto ih je tvrdilo da nikad ne jedu voće. Dječaci jedu značajno manje voća od djevojčica, a što su stariji, jedu ga još manje. Oni koji žive u bogatijim obiteljima, jedu više voća. Što se tiče konzumacije povrća, stanje je slično. Malo više od trećine adolescenata jede povrće svakodnevno, a pet posto ih uopće ne konzumira povrće.   Širom Europe, 19 posto adolescenata svakodnevno pije zaslađena pića. U Britaniji je, prema pisanju Guardiana, postotak još veći, njih čak 26 posto. Nedovoljno tjelesne aktivnosti i epidemija pretilosti  Tjelesnim aktivnostima adolescenti se bave malo, a još manje kako postaju stariji.   "Mladi ljudi provode oko 60 posto vremena sjedeći", piše u izvješću.   "Usprkos stalnim naporima da se smanji pretilost kod djece, jedan od tri adolescenta u Europi i dalje je pretio. Najviše ih je u istočnoj Europi i u mediteranskim zemljama. Ono što zabrinjava je epidemija pretilosti koja se širi istočnom Europom u kojoj su povijesne stope pretilosti uvijek bile niske", govori Zsuzsanna Jakab, regionalna šefica SZO-a, koja poziva na odlučne akcije vlada širom kontinenta.