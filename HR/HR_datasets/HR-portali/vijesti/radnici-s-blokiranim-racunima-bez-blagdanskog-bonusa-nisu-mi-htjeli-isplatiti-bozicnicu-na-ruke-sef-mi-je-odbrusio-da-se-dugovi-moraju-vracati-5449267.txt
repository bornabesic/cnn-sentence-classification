Iako je za to postojala zakonska mogućnost, dio zaposlenih božićnice nije dobio na ruke, već su one isplaćene na njihove blokirane račune te ih je Fina odmah ovršila, javlja Glas Slavonije. Jedan od primjera gdje se nije išlo na ruku zaposlenicima s blokiranim računima je i Klinički bolnički centar Osijek. “Dana 23. prosinca u KBC-u Osijek isplaćena je božićnica djelatnicima. Međutim, nama koji smo blokirani u Fini ona nije isplaćena na način na koji je to učinjeno kao primjerice u MUP-u. Jedan od vodećih ljudi KBC-a Osijek na upit da se nama uplati na zaštićeni račun odgovorio je: 'Ne može, dugovi se moraju vraćati.' Dobio sam informaciju da je MUP poslao dopis da oni koji su blokirani i žele božićnicu na ruke trebaju samo napisati zamolbe do 23. prosinca. I oni su ih dobili na ruke. Zašto se negdje može dobiti na ruke, a u KBC-u Osijek ne. Zar mi blokirani ne trebamo slaviti Božić i kupiti svojoj djeci darove zato što smo 'obilježeni' blokadom Fine”, stoji u e-mailu poslanom u redakciju Glasa Slavonije (ime i prezime autora poznati su redakciji). U Ministarstvu unutarnjih poslova potvrdili su da je dio zaposlenika s blokiranim računima božićnicu dobio. Svi koji imaju ovrhu samo nad plaćom pisali su zamolbu da im se novac isplati mimo računa. Svi oni novac su i dobili. No, oni koji imaju ovrhu na plaću i sva druga davanja, božićnicu na taj način nisu mogli dobiti. Sindikat Preporod nedavno je upozorio da velik broj prosvjetara ima blokirane račune te da neće moći raspolagati božićnicom isplaćenom na tekući račun. Zatražili su da se za te djelatnike božićnica isplati na račun prosvjetne ustanove kako bi novac mogao biti isplaćen na ruke. - U skladu s tim, Ministarstvo znanosti i obrazovanja poslalo je uputu svim osnovnim i srednjim školama te učeničkim domovima vezano uz isplatu božićnica. S obzirom na velik broj korisnika u sustavu te uvažavajući činjenicu da je dio korisnika blokiran, a u cilju da se najvećem broju korisnika omogući isplata božićnice sukladno propisima RH, Ministarstvo je, vezano uz mogućnost isplate božićnice u gotovini, zatražilo i dobilo mišljenje Ministarstva financija i Ministarstva pravosuđa. Mišljenjem Ministarstva pravosuđa skrenuta je pozornost na razlikovanje situacije kada je ovrha određena samo (isključivo) na plaći, od situacije kada je ovrha određena općenito na imovini ili na plaći i drugim stalnim novčanim primanjima (ili slično). Naime, ako je ovrha određena općenito na imovini ili na plaći i drugim stalnim novčanim primanjima (što podrazumijeva i plaću i božićnicu), poslodavac je dužan božićnicu isplatiti na račun koji je ovrhovoditelj naveo u rješenju o ovrsi, odnosno, poslodavcu je zabranjeno radniku ispuniti novčanu tražbinu - što podrazumijeva i zabranu isplate božićnice radniku. Vezano uz to, Ministarstvo znanosti i obrazovanja uputilo je ustanove da mogu isplatiti božićnice u gotovini blokiranim korisnicima kojima je ovrha određena samo na plaći - pojasnili su u Ministarstvu. Zašto osječki KBC nije svojim blokiranim djelatnicima isplatio božićnicu na ruke Glas Slavonije je pitao zamjenika ravnatelja Vlatka Kopića. “Božićnice su isplaćene na regularne tekuće račune. Na žalost, nije bilo mogućnosti isplaćivati ih na zaštićene račune zato što smo dobili tumačenje Ministarstva pravosuđa, državne tajnice Sanje Mišević, da moramo postupiti ovako jer ako ne poštujemo regularni način isplate kršimo Zakon o ovrsi. Dobili smo i upit iz Ministarstva zdravstva o tome kako smo isplatili božićnice, i striktno smo naveli da smo isplatili na tekući račun. Pohvalili su nas zbog toga i rekli da je to jedini i ispravan način na koji je trebalo isplatiti božićnice. Poštujemo samo zakonske osnove. Tražili smo tjedan dana način kako pomoći ljudima, ali ta naša želja je došla u koliziju s određenim zakonskim okvirima i onda smo odlučili postupiti prema tumačenju Ministarstva pravosuđa. Žao nam je što nismo uspjeli pomoći našim ljudima, ali nam je rečeno da ako postupimo na takav način, postoji mogućnost da nas netko od ovrhovoditelja tuži i da njima poslije moramo isplatiti isti novčani iznos koji smo isplatili našim djelatnicima”, kaže Kopić.