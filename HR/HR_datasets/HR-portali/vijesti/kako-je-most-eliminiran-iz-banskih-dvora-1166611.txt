Da će smijeniti Mostove ministre zbog iskazanog nepovjerenja ministru financija Zdravku Mariću, premijer Andrej Plenković, otkriva jedan njegov suradnik, prelomio je 24 sata prije famozne sjednice Vlade na kojoj je odstrijelio trojicu Mostovih članova Vlade. Iako je sedam dana prije te sjednice Plenković znao za odluku Mosta da će biti za opoziv Marića, ipak tada nije započeo ni preliminarne razgovore o eventualnoj novoj saborskoj većini. Kontakti s HNS-om Za njegovu namjeru znali su, a vrlo vjerojatno su na nju i utjecali, samo njegovi najbliži suradnici koje se može označiti i kao arhitekte političkog prevrata u braku HDZ-a i Mosta. To su Davor Božinović, Plenkovićev šef kabineta i čovjek od njegova najvećeg povjerenja, Gordan Jandroković, glavni tajnik HDZ-a, Vladimir Šeks, premijerov politički mentor i savjetnik, Mario Kapulica, Plenkovićev politički savjetnik u HDZ-u, te Davor Ivo Stier, politički tajnik HDZ-a i ministar vanjskih poslova. Za odluku o raskidanju suradnje s Mostom znao je i Milijan Brkić, Plenkovićev stranački zamjenik, koji je premijeru i šefu HDZ-a, očito, trebao osigurati podršku stranačke desnice. Budući da je Šeks i pri sastavljanju Vlade s Mostom bio skloniji drugim opcijama, pa i onoj o Vladi s HNS-om, moguće je da je upravo on najviše utjecao na Plenkovića da na taj način raskine taj nefunkcionalni politički brak. Vrlo je vjerojatno Šeks i osmislio tu političku brakorazvodnu parnicu. Šeks i Tomislav Čuljak, jedan od potpredsjednika HDZ-a, prije šest mjeseci bili su zaduženi za plan B, odnosno za razgovore s HNS-om ako se izjalovi dogovor s Mostom. I Milijan Brkić se prije šest mjeseci jasno protivio ponovnoj suradnji s Mostom, ali on ne spada u Plenkovićev najuži krug, pa je teško mogao imati utjecaj na njegove odluke. Za nju je, očito, saznao uoči političke drame. Ni članovi Predsjedništva HDZ-a nisu imali pojma što Plenković smjera nego su o tome doznali tijekom prijenosa uživo sjednice Vlade. Netom nakon smjene Mostovih ministara dobili su poziv da se za sat vremena tog četvrtka nacrtaju u središnjici HDZ-a kako bi ih Plenkoivć o svemu izvijestio. Članovima županijskih organizacija tog je dana, koji sat prije sjednice Vlade, stigao poziv da se okupe u stranačkim prostorijama lokalnih HDZ-ovih organizacija, a nakon smjene stigao im je i naputak da je ključni HDZ-ov neprijatelj na lokalnim izborima – Most, a ne SDP, jer Most nagriza HDZ-ovo biračko tijelo.   To je HDZ-ovcima bilo jasno i bez naputka. U drugoj fazi Plenkovićeve operacije rušenja Mosta uloge su dobili i Branko Bačić, šef Kluba HDZ-a, ali i Dražen Bošnjaković, koji su uz Šeksa rijetki preostali pravi poznavatelji saborske procedure. Pravnici Šeks i Bošnjaković razradili su Plenkoviću sve proceduralne mogućnosti nakon smjene Mostovih ministara. A moguće da je Šeks po osječkoj liniji zadužen i za kontakte s HNS-om. Iako za nju nisu znali, Plenkovićeva odluka o raskidu s Mostom odlično je prihvaćena u vrhu HDZ-a jer većina u Predsjedništvu prezire Most, izuzetak su prije bili Hasanbegović, Goran Marić i Stier. Već viđena situacija U vrhu HDZ-a kažu da je odluka o smjeni ministara u domeni premijera i ne zamjeraju što u Predsjedništvu stranke o njoj nisu bili informirani. Napominju da je ovo već viđena situacija (kada je riječ o preslaganju većine) i sve im je jasnije da je Plenković u tu priču krenuo a da nije imao osiguranu podršku novih partnera. – I Karamarko nas je uvjeravao da ima novu većinu, to je javno poručio i Plenković, ali sada je jasno da je još nema. Ali s Mostom se nije moglo dalje surađivati, oni su bili kočničari svega, usko grlo – kažu članovi Predsjedništva HDZ-a.           Kada se prije šest mjeseci formirala Vlada HDZ-a i Mosta tada su je beskompromisno zagovarali Stier i Hasanbegović. Vizija je bila da Most bude HDZ-ov dugoročni strateški partner. U samom finalu dogovora te Vlade pregovori su bili zapeli na poziciji šefa Sabora, kao što je i sada drama da HDZ instalira svog šefa parlamenta. U tom trenutku Plenković je već imao 76 potpisa i bez Mosta jer mu ih je omogućio HSS Kreše Beljaka. Sad se HSS ponovno nameće kao ključni potencijalni saveznik HDZ-a za novu većinu. Tada su se pojedinci u HDZ-u ljutili što Plenković Mostu prijeti potpisima HSS-a, ali i oni koji su bili za opciju s Mostom bili su na rubu strpljenja i voljni da se pregovori prekinu. I premijer Plenković bio je uvjeren da je put s Mostom jedini ispravan. Trebalo je samo šest mjeseci da politički brak upadne u krizu i da započne mučna brakorazvodna parnica      