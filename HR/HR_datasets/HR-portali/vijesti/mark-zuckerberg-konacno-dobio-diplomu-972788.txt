Foto: Facebook UTEMELJITELJ Facebooka Mark Zuckerberg konačno je dobio diplomu, počasnu, u četvrtak na Harvardu, trinaest godina nakon što je napustio klupe uglednog američkog sveučilišta. Mladi 33-godišnji milijarder vratio se na sveučilište na kojem je pokrenuo projekt koji je postao njegova društvena mreža kako bi dobio počasnu diplomu doktora prava. Njegov posjet Harvardu popratilo je nekoliko nostalgičnih fotografija na Facebooku, primjerice kad se vratio u svoju nekadašnju sobu na sveučilištu ili kad je pozirao s roditeljima. "Mama, uvijek sam ti govorio da ću se vratiti i dobiti diplomu", može se pročitati u komentaru. Primajući diplomu, održao je govor u kojem poziva studente da iskoriste prilike koje im se pružaju. "Ovdje sam kako bih vam rekao da nije dovoljno pronaći svoj put", kazao je Zuckerberg i dodao kako nije samo stvar u "stvaranju napretka već i stvaranju smisla". Jedan od najvećih izazova s kojim će se suočiti nova generacija po njemu je "razina nejednakosti u bogatstvu". "Nešto ne valja u našem sustavu kad se pogleda da ja mogu otići odavde i zaraditi milijarde dolara u 10 godina dok milijuni studenata ne mogu niti vratiti svoj kredit", naglasio je on.