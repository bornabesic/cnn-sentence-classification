Klijenti prostitutki ubuduće će se kažnjavati jednako kao i prostitutke: u prijedlogu Zakona o prekršajima protiv javnog reda i mira, koji je u javnu raspravu uputilo Ministarstvo unutarnjih poslova Vlahe Orepića, za nuđenje ili traženje spolnih usluga u zamjenu za novčanu ili drugu korist propisana je kazna od 2000 do 5000 kuna, a za realiziranje usluge - i za pružatelja i za korisnika - kazna od 3000 do 7000 kuna ili do 40 dana zatvora. Prema postojećem zakonu, koji datira iz 90-ih godina prošlog stoljeća, kažnjavaju se samo prostitutke, i to kaznom od 200 do 800 kuna ili zatvorom do 30 dana. Nova odredba gotovo je jednaka odredbi iz Zakona koji je prije tri godine u proceduru uputio ministar Ranko Ostojić. Međutim zbog novosti u kažnjavanju prostitucije, kojem se usprotivio tadašnji premijer Milanović, te iznimnog povećanja svih kazni, koje je izazvalo buru u javnosti, Zakon - iako prihvaćen u Vladi - nikada nije raspravljen u Saboru. - Postojeći je Zakon zastarjeli, kazne su još uvijek navedene u njemačkim markama, nije usklađen ni s direktivama EU ni s drugim domaćim zakonima. Jasno je da treba donijeti novi Zakon. Prijedlog je upućen u javnu raspravu pa ćemo vidjeti što će javnost reći - kažu u MUP-u. Radi se o tek nešto izmijenjenoj verziji Ostojićeva zakona, koji je u javnosti doista loše prošao. Iz sadašnjeg je prijedloga izbačena kritizirana odredba o zabrani uriniranja u javnosti te zabrani javnog spolnog općenja, koja je izazvala najviše podsmijeha, no ostaje odredba prema kojoj će svatko tko se “na javnom mjestu pojavi gol ili pokazuje spolne organe ili na drugi način vrijeđa moralne osjećaje građana” biti kažnjen kaznom od 3000 do 7000 kuna ili zatvorom do 30 dana. Za prosjačenje na drzak način propisane su vrlo visoke kazne, od 3000 do 7000 kuna, te mogućnost jednomjesečnog zatvora, a zabranjeno je i spavanje na javnom mjestu koje će se kažnjavati kaznom do 1000 kuna. Spavanje na javnom mjestu je definirano kao ”korištenje javnog mjesta ili drugog dostupnog prostora ili objekta koji za to nije namijenjen radi odmora organizma dovođenjem u stanje sna ili u takvom stanju ometanje drugog u korištenju tih prostora ili objekata”. Očiglednom nespretnošću pisaca zakona, novi prijedlog kao prekršajno djelo više ne propisuje davanje alkohola djeci na javnim prostorima, što zabranjuje i postojeći zakon i Ostojićev prijedlog zakona. U sadašnjem prijedlogu zabranjeno je tek davanje pića osobi pod vidnim djelovanjem alkohola, što se kažnjava kaznom od 1000 do 2000 kuna. Drugim je člankom propisano da će kazne biti udvostručene ako je “prekršaj počinjen prema djetetu, trudnici u vidnom stadiju trudnoće, starijoj ili nemoćnoj osobi”. Iz teksta zakona proizlazi da je djetetu zabranjeno davanje alkohola samo ako je dijete već pijano. - Upozoreni smo na nekoliko nespretnosti, koje će u javnoj raspravi sigurno biti uklonjene - kažu u MUP-u. Jednako je nejasna i odredba po kojoj će se kaznom od 3000 do 7000 kuna kazniti onaj tko se na “na javnom mjestu tuče”.