Ministar financija Zdravko Marić ocijenio je u četvrtak da su stvari oko Agrokora krenule u boljem smjeru te da se događa "određena mirnoća i stabilnost".   Na pitanje novinara nakon sjednice Vlade što ako Zakon o postupku izvanredne uprave u trgovačkim društvima od sistemskog značaja za RH ne uspije, Marić je uzvratio da je osnovna intencija zakona i svih Vladinih napora sačuvati stabilnost gospodarstva, financijskog sustava, društva.   "Uvijek treba analizirati sve scenarije, ali u ovom trenutku mislim da su stvari krenule u boljem smjeru. Ipak se neka određena mirnoća i stabilnost događa", kazao je Marić, istaknuvši pritom vijest vezanu uz novu likvidnost u sam sustav, što je, kako je rekao, vrlo potrebno u ovom kratkom roku da se mogu podmiriti i dobavljači i zaposlenici.   Premijer Andrej Plenković, naime, najavio je na početku sjednice Vlade da se danas potpisuje sporazum s bankama o zajmu od 80 milijuna eura.   Na pitanje jesu li prijašnje Vlade mogle reagirati po pitanju Agrokora, Marić je kazao kako on kao ministar financija mora biti otvoren, ali i odgovoran sa izjavama. "Netko tko nije državni dužnosnik vrlo jednostavno odgovara na to, ali ja kao ministar financija mislim da moram biti u isto vrijeme otvoren ali i odgovoran sa izjavama", kazao je.   Ocijenio je da je to kompleksna materija te da pritom ne treba zanemariti činjenicu da je "riječ o 60 tisuća, samo u Hrvatskoj o 40 tisuća zaposlenih, o jednom velikom sustavu koji jako puno doprinosi prosperitetu gospodarskom, državnom proračunu i svemu skupa".   Marić nije htio komentirati je li politička sudbina ove Vlade u potpunosti vezana uz sudbinu Agrokora. "Vi znate da ja nisam baš nešto jako vješt u tim političkim stvarima da bih dao neki suvisao komentar na to", odgovorio je.   Ministar financija odgovorio je novinarima i da nije upoznat sa slučajem S-300 raketa koje su Rusi za vrijeme Domovinskog rata isporučili Hrvatskoj.   "Ja vam baš nisam upoznat s ovim slučajem, ali kao što smo pričali vezano uz obranu, zadnji tjedan u travnju bit će objavljeni podaci Eurostata za sve zemlje članice pa ćete vidjeti što smo uspjeli napraviti na polju javnih financija. Mislim da tim smjerom treba nastaviti dalje, jer evidentno smo pokazali da se u kratkom roku mogu dugotrajni negativni trendovi preokrenuti. I u skladu s tim, možete očekivati da ćemo proračunsku i fiskalnu politiku i dalje voditi na tom tragu", rekao je Marić.    Dodao je da postoje određeni izazovi i apetiti te da je obrana jedna od tih segmenata. "Ne smijemo zanemariti globalne elemente, sve izazove s kojima se suočavamo, ali u isto vrijeme imamo neka svoja ograničenja. U tome svemu treba pažljivo i uspješno balansirati", zaključio je ministar financija.