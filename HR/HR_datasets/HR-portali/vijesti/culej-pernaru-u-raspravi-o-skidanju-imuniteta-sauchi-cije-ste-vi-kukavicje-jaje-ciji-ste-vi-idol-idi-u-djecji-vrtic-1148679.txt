Nakon što je Mandatno-imunitetno povjerenstvo jutros skinulo imunitet SDP-ovu Tomislavu Sauchi zbog "afere Dnevnice", i Sabor je izmijenio svoj dnevni red te dan započeo raspravom o istom zahtjevu DORH-a. Očekivano, rasprava se najmanje bavila samim Sauchom. Zastupnik Ivan Pernar kazao je kako su se jučer dogodili "šokantni detalji da je novac iz Vlade ispario". – Za mnoge je to veliki novac. Radi se o velikom iznosu za obične građane, za samu državu to je malen novac. Iz državnih poduzeća ranije je izvlačen novac. Nitko nije procesuiran pa pretpostavljam da je to zbog nedostatka političke volje – rekao je Pernar te pozvao zastupnike da ne odobre pritvaranje Sauche. – Mislim da je ovaj proces sam po sebi besmislen dok se puno ozbiljniji procesi ne završe. Kao suđenje Sanaderu, Vidoševiću, a za te krupne ribe u DORH-u nema volje, ali za člana opozicije važan je i puno manji iznos, ne samo da je istraga bila brza već se traži za našeg kolegu pritvor. Mjera istražnog zatvora je pogrešna. Odlaskom u zatvor njega se unaprijed osudilo – smatra Pernar. Replicirao mu je HDZ-ov Stevo Culej. – Čije ste vi kukavičje jaje, čiji ste vi idol? Idi u dječji vrtić i tamo će možda razumjet' tvoje pričice. Iz koje si priče izašao? Sada se traži milost za nekog tko to nije zavrijedio. Zar postoji veliki mali zločin? – rekao je Culej Pernaru, a ovaj mu je uzvratio kako je "veća šansa da će Saucha ići u zatvor za pola milijuna kuna nego Čobanković za 28 puta veći iznos". HDZ-ov Petar Škorić pita se tko bi se od službenika usudio napisati toliko lažnih putnih naloga. – Jučer su licemjerno prozivali našeg ministra, a pokazalo se da su cijeli mandat plagirali putne naloge. Nikakvi spinovi neće sakriti sramotu Kukuriku koalicije. Oni koji upiru prstom u druge, neka se prvo pogledaju u ogledalo – kazao je Škorić. Njegov stranački kolega Culej također se okomio na SDP-ovce, pa je u pola svoje rasprave, u koju je upleo i branitelje, viknuo: "Glavaševiću ne lupaj!" Škorić je podsjetio i na Sauchin incident na Sljemenu kada je zbog vrijeđanja policajaca i osuđen, a Mostov Miro Bulj rekao mu je da ne bi smjeli likovati. – Ali je činjenica da hrvatskoj državi toliko novca curi kroz prste netransparentno – ustvrdio je Bulj. Škorić je uzvratio da nema malog i velikog kriminala, te da je kriminal – kriminal, a ovdje mu je zastrašujuća pozicija na kojoj je bio Saucha, odnosno mogućnost da se na toj poziciji krade. >> Domari pišu novi kućni red – sada će biti jasna pravila ponašanja za posjetitelje škola 