Britanska vlada na čelu s premijerkom Theresom May spremna je svakog časa, najvjerojatnije već danas, aktivirati članak 50. Lisabonskog ugovora koji propisuje dvogodišnju proceduru izlaska države članice iz članstva u EU, a uoči tog čina, koji se događa prvi put u povijesti, rastu napetosti i unutar unije zvane Ujedinjeno Kraljevstvo i unutar unije zvane EU. Škotska premijerka najavila je jučer da će Škoti imati priliku do proljeća 2019. ponovo odlučivati o samostalnosti, a neslužbeni dokument španjolske vlade otkrio je novčane iznose od kojih strahuju mnogi u 27 preostalih članica EU: iznose koje će tih 27 morati dodatno platiti ako britanski izlazak ostavi rupu u europskom proračunu. Nadoknađivanje novca Prema tom izračunu – koji treba uzeti s rezervom jer EU će u pregovorima nakon aktiviranja članka 50. inzistirati na tome da Velika Britanija pokrije sve prethodno preuzete financijske obveze prema europskom proračunu čak i nakon što formalno izađe iz članstva u EU – Njemačka bi dodatno morala uplatiti 4,2 milijarde eura, Francuska 1,7 milijardi, Italija 1,3 milijarde i tako redom sve do Malte koja bi dodatno izdvojila 7,4 milijuna eura. Hrvatska bi, prema istom izračunu iz neslužbenog dokumenta španjolske vlade koji je procurio u El Pais, morala dodatno platiti 35,17 milijuna euraTo je sve računica u slučaju da Britanci izađu tako da više ne plaćaju ni eura u sedmogodišnjoj financijskoj perspektivi EU (2014. do 2020.). – Sve države članice morat će pridonijeti više u budžet EU jer odlaskom Velike Britanije, odlazi jedan od najvećih uplatitelja u europski proračun – upozorio je španjolski premijer Mariano Rajoy. EU27 će u pregovorima s Londonom zauzeti čvrst stav da Britanci moraju platiti sve obveze koje su preuzeli, no očekuje se da će i London imati čvrste pregovaračke stavove, a možda i poneko iznenađenje, kao što je najava da bi Britanci odmah mogli tražiti povlačenje “svoga” kapitala iz Europske investicijske banke, gdje UK drži 16 posto. Takav zahtjev, pogotovo ako bude brz i oštar, mogao bi destabilizirati tu banku EU. Škotska svojim putem A jučerašnja najava škotske premijerke Nicole Sturgeon mogla bi destabilizirati Ujedinjeno Kraljevstvo. Najavila je da će Škoti moći izabrati žele li sudjelovati u “tvrdom Brexitu”, kakav britanska premijerka T. May očito ima namjeru provesti (tvrdom u smislu da UK neće biti ni bio jedinstvenog tržišta EU kao što su, primjerice, Švicarska ili Norveška), ili žele da Škotska proglasi samostalnost i ne ide više britanskim putem, nego vjerojatnije nekim europskim, s nadom u ponovno članstvo Škotske u EU. >>Kakvi su planovi vodećih svjetskih bankara? >>Počinje li Trump novi valutni rat? 