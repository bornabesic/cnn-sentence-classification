Screenshot: YouTube TRKAĆI Ferrari FXX-K proizveden je u svega 40 primjeraka. Njih 14 izašlo je početkom mjeseca na stazu u Monzi, a jedan bolid je na spojleru imao hrvatsku zastavu.  Pomalo neočekivana gesta zaintrigirala je mnoge u Hrvatskoj. Jer priliku da vozi ovako poseban automobil ne dobiva svatko. Mnogi su se pitali tko je za upravljačem automobila, a čak su se spominjala i neka hrvatska imena. Prema brojčanoj oznaci na automobilu vlasnik je Frank Kanayet, jedan od najbogatijih Kolumbijaca i strastveni obožavatelj automobila.  Frank Kanayet, bivši naftni magnat, 2014. godine je postao jedan od prvih investitora u Rimac Automobile, te je postao suvlasnik kompanije u udjelu od 6%. Stoga je najbolja pretpostavka kako se Frank u međuvremenu zaljubio u Hrvatsku, pa je na jednoj strani spojlera kolumbijsku zastavu zamijenio hrvatskom. Ili je možda automobil posudio nekome iz prije spomenute tvrtke iz Sv. Nedelje, što je doista teško zamislivo. Podsjetimo, Ferrari FXX-K je najkraće rečeno trkaća izvedba LaFerrarija. Pogon kojeg čini atmosferski V12 i HY-KERS sustav daje 1.050 KS i 900 Nm, a savršena aerodinamika osigurava downforce od 540 kg pri 200 km/h. Proizvedeno ih je oko 40, a u privatne ruke su otišli po cijeni od minimalno 2,5 milijuna eura. Sudeći po velikoj potražnji i gotovo nepostojećoj ponudi ovaj bolid danas može postići i dvostruko veću cijenu.  Kako izgleda vožnja u ovakvom bolidu na uvid nam je dao Alexander West, koji je također sudjelovao u utrci. Video iz kabine možete vidjeti u nastavku.