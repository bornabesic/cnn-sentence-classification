"Prijavilo se 125 kandidata na natječaj, od čega 11 za voditelja Ekspertne skupine. Povjerenstvo je svoju zadaću obavilo besprijekorno i pohvaljeno je od onih koji sada prigovaraju", rekla je Dijana Vican, predsjednica Posebnog stručnog povjerenstva za provedbu Strategije obrazovanja, znanosti i tehnologije i koordinaciju strategija i djelovanja na području obrazovanja i znanosti na početku konferencije za novinare. "Tražio se životopis, tražio se akcijski plan. Dogovor Povjerenstva je bio jednoglasan da se provedu i razgovori. Unaprijed su dogovoreni kriteriji po kojima će se ocjenjivati kandidati. Povjerenstvo je obavilo strukturirane intervjue sa svim kandidatima. Na sjednici Povjerenstva podneseno je detaljno izvješće", rekla je Vican. "Članovi su pitali jel se može glasati pojedinačno. Jednoglasno smo se dogovorili da o svakom članu izjasnimo dizanjem rukom...i sve je obavljeno na zadovoljstvo cijelog Povjerenstva", rekla je Vican. Prevagnulo je mišljenje da je od 11 prijavljenih jedan član nije imao valjanu dokumentaciju. "Došlo se potom do šest najboljih. Došli su do toga da je dr. sc. Jasminka Buljan Culej iznad drugih kandidata", kazala je.  "Ono što je čini različitom je da je znanstvenica i stručnjakinja u području obrazovanja, 26 godina je u području odgoja i obrazovanja, 10 godina je u istraživačkim poslovima, profilirala se u osobu visokih kompetencija, stručnjakinja je u području analitike vanjskog vrednovanja...", rekla je Vican. "Njezine odlike osobnosti su suradnja, timski rad, energičnost, upornost", dodala je Vican. "Članovi su bili predstavljeni imenom i prezimenom. Sedam je dobilo većinu glasova i oni su prihvaćeni kao izabrani članovi ekspertne skupine. Pet članova nije dobilo većinu glasova i za njih vrijedi isto pravilo, da se raspiše natječaj i da se izaberu" dodala je. Vican smatra da su izvrsno napravili posao. "Moj je poziv obrazovanje, u njemu sam više od 20 godina, u svim projektima učenici su bili na prvom mjestu, trebamo nastaviti reformu. Mi moramo naše obrazovanja unaprijediti, ne zato jer je sve loše. Učenici su nam u čitalačkim kompetencijama u 4. razredu osnovne škole osmi na svijetu, no loši su nam 15-godišnjaci u PISA istraživanju. Naši učenici su najsretniji i najzadovoljniji učenici u Europi, a naš je zadatak da tako i ostane", kazala je Culej. Rekla je da se sada zna što se sve treba mijenjati kako bi imali uspješne i sretne učenike. "Kolege koji su do sada radili na reformi napravili su veliki posao, a mi nastavljamo", rekla je Culej. "Imamo problem s matematikom. Slabe rezutltate naši učenici ostvaruju na području matematike", kazala je Culej. Danas će biti objavljen životopis Jasminka Buljan Culej Ministra obrazovanja Pavu Barišića novinari su pitali kada će biti objavljen životopis Jasminke Buljan Culej. "Životopis Culej je pripremljen i bit će objavljen danas. Opravdano je zanimanje javnosti i mi ćemo to staviti pred oči javnosti", rekao je ministar Barišić. Bit će objavljen i njezin akcijski plan kada Ekspertna skupina počne s radom, dodao je.  "Karijeru sam započela u školi, radila sam u svim školama, nakon toga rada u razredu nastavila sam zbog nemogućnosti zasposlenja u znanosti", rekla je Culej.