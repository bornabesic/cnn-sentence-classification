Foto: AFP (Arhiva) FRANJO JURČEVIĆ, kontroverzni kastavski župnik, na svom se blogu opet upustio u širenje šovinizma i netrpeljivosti. Ovoga puta se, doduše, nije okomio na homoseksualce, ali retorika mu se nije drastično promijenila. U svom najnovijem postu Jurčević pokušava abolirati ustaše i udara po "prodanim novinarskim dušama" koje ne dijele njegovu zaluđenost Pavelićevim koljačima. "Osobno mi je i drago da se domoljube poistovjećuje sa ustašama jer ustaše su se doista borili samo i isključivo za slobodnu Državu Hrvatsku", napisao je Jurčević. Kastavski župnik svom čitateljstvu, naime, "objašnjava" da "nisu svi ustaše bili koljači i ubojice, a bome niti su svi partizani bili anđeli" i zgraža se jer se ustašama proglašavaju "svi koji iskreno vole svoju domovinu". Sasvim nevezano ustao je Jurčević i u obranu HDZ-ovaca. "Veoma je upadno kada prodane novinarske duše nešto pišu protiv domoljuba ili o kriminalu, onda je redovito naglašeno da je dotični HDZ-ovac. Ako pak voli Hrvatsku, onda je posve sigurno ustaša", kaže Jurčević. Vrhunac Jurčevićevog divljanja ipak je dostignut u komentarima ispod njegovog zadnjeg upisa na blogu, gdje je župnik jednom od čitatelja (čiji je komentar u međuvremenu obrisan) odgovorio na sljedeći način: "Kretenčino blesava. Mene nazivaš "smeće staro". Zapamti, ja sam barem ostario, a ti četničko smeće možda nećeš doživjeti moje godine ili pak imaš toliku moć da nikada nećeš privatiti činjenicu starenja kao što nikada nećeš prihvatiti SLOBODNU I NEOVISNU DRŽAVU HRVATSKU".