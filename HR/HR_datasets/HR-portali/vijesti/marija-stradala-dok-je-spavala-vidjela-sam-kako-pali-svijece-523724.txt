Vidjela sam da kod Marije oko 22 sata gori svjetlo u kući. Otišla sam spavati, no oko ponoći probudile su me sirene. Marijina kuća je gorjela, kazala je susjeda. U Poljani Čičkoj kraj Velike Gorice u utorak oko ponoći zapalila se obiteljska kuća. Vatra je planula u prizemlju kuće te se vrlo brzo proširila na kat i na krovište. U trenutku izbijanja požara u kući je bila vlasnica Marija M. (67), koja je navodno spavala dok je vatra gutala kuću. Izgorjela kuća u Čičkoj Poljani: U požaru stradala žena (67) Više na http://bit.ly/2pYKbhE Reporter: Luka Negovetić Na intervenciju su ubrzo stigli vatrogasci Javne vatrogasne postrojbe Velika Gorica. U pomoć su pozvali i mjesno vatrogasno društvo Čička Poljana, koje se pridružilo intervenciji zajedno s članovima DVD-a Buševec i DVD-a Novo Čiče. S gašenjem su završili u 3.30 sati. Prilikom gašenja vatrogasci su pronašli stradalu ženu. - Intervencija je završila u 3.30 sati. Nažalost, u požaru je stradala jedna osoba, koja je stanovala u toj kući, te ovim putem izražavamo sućut obitelji i poznanicima - rekli su iz DVD-a Čička Poljana. Tijelo nesretne žene prevezeno je na Zavod za sudsku medicinu i kriminalistiku. Prva susjeda poginule Marije, kad je vidjela da gori kuća, bila je šokirana i zabrinuta. Dobro ju je poznavala te je tužna zbog tragedije koja je u crno zavila Poljanu Čičku. - Oko 22 sata vidjela sam da u njezinoj kući još gori svjetlo. Također sam vidjela da je zapalila svijeće. Otišla sam spavati, a onda oko ponoći sam se probudila. Marijina kuća je planula. Vatra je sukljala nekoliko metara u zrak. Ubrzo su stigli i vatrogasci, koji su gasili buktinju, koja se proširila i na krovište. Marija je inače u kući živjela sama, a njezina kći živi u Njemačkoj. Prestrašno kako je žena poginula - kazala nam je kroz suze susjeda. Nakon završenog očevida, policija je utvrdila da je požar najvjerojatnije izbio zbog opuška cigarete ili upaljenih svijeća. Nakon što je vatra planula, požar se proširio kućom.      