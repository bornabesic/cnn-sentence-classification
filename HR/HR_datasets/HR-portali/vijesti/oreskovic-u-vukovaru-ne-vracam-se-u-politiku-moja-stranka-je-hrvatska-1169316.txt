U Vukovaru su zajedničku konferenciju za medije održali kandidat za župana Tomislav Panenić (Most) i bivši hrvatski premijer Tihomir Orešković.  - Ne, ne vraćam se u politiku. Nisam član niti jedne stranke jer moja stranka je Hrvatska, rekao je bivši premijer Vlade RH Tihomir Orešković. Orešković je rekao i kako je Panenić bio kvalitetan ministar koji je znao prepoznati problem ali i isto tako pronaći načine za njegovo rješavanje.  Dodao je i kako bi svoju podršku za izbore dao i bilo kojem drugom svome ministru ako bi to zatražili od njega.  Napomenuo je kako je imao ponuda i prilika za povratak u politiku, ali da se nije odlučio za taj put. U Hrvatskoj mu i dalje živi obitelj, a uskoro se vraća i na posao. Podsjetio je i kako je tijekom vremena dok je bio premijer imao odličnu suradnju s Mostom kojima, kako je istakao, neće nikada zaboraviti da su stali uz njega kada mu je bilo najteže.  Na upit o događanjima u i oko Agrokora, Orešković je kroz šalu prvo pogledao na sat i pitao koliko imamo vremena, a onda dodao kako podržava donošenje zakona nazvanoga Lex Agrokor s kojim je kupljeno vrijeme tijekom kojega stručnjaci mogu nastaviti raditi na stabilizaciji tvrtke. - Agrokor je tvrtka koja zapošljava 50-60.000 ljudi i ima ogroman utjecaj za hrvatsko gospodarstvo. Pri tome ima i kompliciranu strukturu. Revizorima će trebati barem 6 mjeseci da sve vide, podvuku crtu kako bi dobili čistu sliku i mogli krenuti dalje. Puno više ćemo znati o svemu nakon lokalnih izbora, rekao je Orešković. Na upit je li kao premijer bio upućen u stanje i probleme u Agrokoru rekao je kako nije imao nikakve informacije.  Napomenuo je i kako cijelu situaciju s Agrokorom prate i potencijalni investitori koji žele vidjeti kako će taj problem biti riješen.  Za ministra financija Zdravka Marića, koji je bio i njegov ministar, rekao je kako ga je on birao jer je znao da se radi o osobi koja je stručna i ima znanje. Prema njegovim riječima Marić je to i pokazao tijekom svoga rada u njegovoj Vladi gdje se prije svega bavio dugom i deficitom gdje je zabilježio kvalitetne rezultate.  Kada je riječ o aktualnom premijeru Andreju Plenkoviću kazao je kako poštuje instituciju premijera te da je upravo premijer jedina osoba koja u nekim trenutcima može donijeti teške odluke. Pozdravio je donošenje zakona lex Agrokor kao i rješavanje problema sa Slovenijom kako bi se izbjegle gužve na granicama tijekom turističke sezone. Podsjetio je i na svoju odluku kada je zatražio da Božo Petrov i Tomislav Karamarko podnesu ostavke kako bi Vlada mogla nastaviti dalje funkcionirati.  Poslije toga je ubrzo uslijedio i njegov opoziv. Danas, s odmakom od nekoliko mjeseci, rekao je kako ne žali radi svoga angažiranja na mjestu premijera. - Često me pitaju je li mi žao jer sam napustio odličan posao, veliku plaću... Mogu reći kako mi je to bila velika čast i da sam došao pomoći koliko mogu i koliko znam ali i ostaviti nešto iza sebe. Mnogi su dali živote za demokratsku i slobodnu Hrvatsku, a ta borba i dalje nije završila.  Čast mu je bila da jedna osoba kao ja, koja je rođena u Zagrebu i živi u Kanadi, postane premijer, zaključio je Orešković.      