U petak u 2 sata ujutro život je izgubila Petra (17). Automobil marke Mercedes sletio je u potok Koruška u Križevcima, a poginuo je i vozač automobila, Alen Križanić (28). - Kako, o kako ću sad živjeti bez svoje Petre? Petra, Petrice moja - uzaludno je ponavljala Petrina shrvana majka, pišu 24sata. Petra je ušla u njezin život kad je imala godinu dana. Posvojila ju je s godinu dana starijim bratom Draženom te ju je sa suprugom odgojila kao da joj je rođena kći. Mlada djevojka prije dva mjeseca napustila je srednju trgovačku školu i povremeno počela konobariti. Prijatelji i poznanici tragično stradale Petre i jučer su se na Facebook profilu opraštali od nje. Svi kažu da je bila vrlo dobra djevojka. Prije koji dan fotografirala se za novu osobnu iskaznicu, koju, nažalost, nije dočekala. - Zašto baš ti? Počivaj u miru, malena - napisala je kolegica. Kobne je noći u automobilu bilo još dvoje putnika koji su lakše ozlijeđeni i prevezeni u koprivničku Opću bolnicu, prenosi 24sata. U policijskom priopćenju stoji da je uzrok nesreće neprilagođena brzina. Vozač se velikom brzinom kretao Zagrebačkom ulicom. Blizu benzinske postaje prešao je na suprotnu stranu u lijevom zavoju. Pokušavajući se vratiti u svoj trak, izletio je s ceste, pokosio aluminijski stup javne rasvjete i autom se zabio u 15 metara udaljen potok.