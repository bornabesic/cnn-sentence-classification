Hrvatska stranka prava je u proglasu, donesenom na sjednici Glavnog stana u nedjelju, poručila biračima kako je glas za njihovu koaliciju Pomak glas za Hrvatsku, upozorivši da će, budući da je vrlo vjerojatna velika koalicija HDZ-a i SDP-a, oni koji budu glasali za HDZ, dati glas za Zorana Milanovića, i obrnuto. "Hrvatski narode, nudimo Vam platformu 'Pomak', skupinu pravaško-demokršćanskih stranaka koje imaju program nacionalnog suvereniteta, jamstvo provedbe lustracije, referenduma o izlasku iz EU, uvođenja reda u državnoj administraciji, sudstvu, obrazovanju i znanosti, zdravstvu, diplomaciji… Jedini možemo zaštiti branitelje i osigurati im dostojno mjesto u društvu, jer nikada ih do sada nismo izdali i prevarili", stoji u proglasu hrvatskim biračima za predstojeće parlamentarne izbore. Pravaško-demokršćanska koalicija Pomak jedina na desnom političkom prostoru predstavlja i zastupa onaj dio biračkoga tijela kojima suverenitet Hrvatske i nacionalni interesi nisu tek riječ na papiru i jedini su koji se do sada nisu prodali nikomu, poručuju. U Hrvatskoj se na vlasti smjenjuju dvije „velike“ stranke sličnog političkog programa i vrijednosti koje zastupaju. Funkcioniraju po načelu spojenih posuda i nijedna od njih do sada nije ni ponudila, ni dala rješenja za hrvatske probleme. Zadnjih dana mediji donose vijesti o željama stranih diplomata i rejting agencija da se nakon izbora formira velika koalicija HDZ-a i SDP-a i to se, po ocjeni HSP-a "čini veoma izglednim budući ni jedan čelnik ove dvije stranke nije izrijekom potvrdio da je to nemoguće, čak šta više, takvoj mogućnosti širom su ostavili otvorena vrata". "Velika koalicija je vjerojatna bez obzira koliko Vas uvjeravali u suprotno. Hrvatski narode, glas za HDZ, glas je za Zorana Milanovića premijera Republike Hrvatske", kaže se u proglasu koji potpisuje predsjednik HSP-a Danijel Srb. >> Ključne bitke HDZ-a i SDP-a vode se u osječkoj i splitskoj izbornoj jedinici 