U većinskoj hrvatskoj mjesnoj zajednici Ljubače pokraj Tuzle jučer je postavljena zastava terorističkog islamističkog pokreta Kavkaskih Emirata što je pojačalo uznemirenost tamošnjih Hrvata nakon što je na mjesnoj školi ispisan natpis terorističke skupine ISIL, objavili su u subotu tiskani mediji u BiH. Zastava je postavljena u noći s četvrtka na petak ispred jedne napuštene privatne kuće koja se nalazi nedaleko od katoličke crkve i u središtu većinskog hrvatskog mjesta u Ljubačama. Na istome je mjestu prije nekoliko godina postavljena ratna zastava bošnjačke Armije BiH zbog čega su stanovnici također prosvjedovali, ali je policija ocijenila kako ta zastava nije prijeporna. Postavljena zastava identična je zastavi koju koristi teroristička skupina Kavkaskog emirata koji se zauzima za uspostavu islamske države po šerijatskim pravilima na području Kavkaza i koju su zapadne zemlje stavile na popis terorističkih organizacija. Posljednji izgred prijavljen je lokalnoj, ali i državnoj policijskoj Agenciji za istrage i zaštitu (SIPA) te Tužiteljstvu BiH. Tijekom popodnevnih sati jučer je policija uklonila prijepornu zastavu. Nedaleko od ovoga mjesta, na dvorani osnovne škole ispisan je i napis terorističke organizacije ISIL kojega vlasti duže vremena nisu uklonile.