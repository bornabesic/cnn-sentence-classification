Prvih 100 dana na vlasti američkog predsjednika Donalda Trumpa proteklo je burno. Pokazao je da može promijeniti svoj ton i svoja stajališta, ali i dalje ne uspijeva stvoriti jasno artikuliranu politiku i razviti predsjednički stil. Čovjek koji je Amerikancima obećavao da će "pobijediti, pobijediti, pobijediti", nakon prvih 100 dana na vlasti, koji istječu u subotu, ne može se pohvaliti postignutim: najnepopularniji je predsjednik u suvremenoj povijesti SAD-a na početku mandata (iako mu je baza, za sada, vjerna). Sedamdesetogodišnji Trump, čiji je izbor izazvao politički šok u cijelom svijetu, i dalje je impulzivan, instinktivan i nepredvidljiv. No bivši antiestablišmentski kandidat, koji je obećavao da će protresti Washington, "isušiti tu močvaru", priznaje također, s mješavinom naivnosti i lukavštine, da je shvatio da ima jako težak posao. U samo nekoliko tjedana pravosuđe i Kongres zadali su mu teške udarce odbivši njegovu izvršnu uredbu o migrantima i prijedlog reforme zdravstvenog osiguranja. "Nitko nije znao da je zdravstveni sustav toliko složen", rekao je u povodu neuspjelog pokušaja da reformira Obamacare, ključni zakon svojeg demokratskog prethodnika. "Nakon što sam slušao deset minuta, shvatio sam da to nije tako lako", rekao je nakon sastanka s kineskim predsjednikom Xi Jinpingom, u povodu sjevernokorejskog pitanja. Dužnosti u Ovalnom uredu, u kojem je svaka riječ važna, pokazale su se bitno drugačijim od pozornica predizborne kampanje. Koga slušati? Koga pitati za savjet? Kako se postaviti prema Kongresu, čak i ako ga kontrolira vlastita stranka? Koliko prostora dati Pentagonu i State Departmentu? Svi su mu prethodnici kazali: ulazak u Bijelu kuću na Aveniji Pennsylvaniji 1600 šokantno mijenja perspektivu. "Postoji nešto svojstveno samo dužnosti predsjednika, što nitko ne može izbjeći - mislite jedno kad ulazite unutra, ali pritisak koji prati tu dužnost, realnosti svijeta oko vas, drugačije su od onoga što si zamislili", objasnio je prije nekoliko dana George W. Bush. Još 1300 dana Osim što ne odustaje od nekontroliranog jutarnjeg komuniciranja putem Twittera, uglavnom pod utjecajem Fox Newsa, Donald Trump evoluira. U izboru svojih suradnika kao i u nekim odlukama počinje se definirati kao predsjednik, ali oprezno. Preuzevši vodstvo prvom svjetskom silom bez imalo političkog, diplomatskog ili vojnog iskustva, on brani taj pristup. "Mijenjam se, fleksibilan sam, ponosim se time", rekao je prije nego što je izveo zračne napade na sirijski režim zbog optužbi da je upotrijebio kemijsko oružje protiv civila, uključujući djecu. Kad je riječ o Kini, Rusiji ili NATO-u, njegovi zaokreti za 180 stupnjeva u određenoj su mjeri umirili dio zemlje, kao i američke saveznike. "Nedavni Trumpovi zaokreti trebaju biti (oprezno) pozdravljeni", ocijenio je u uvodniku Washington Post, podsjećajući na nelagodu koju je izazvao svojim neuobičajeno agresivnim inauguralnim govorom. No taj pristup prate i rizici. Od Sirije do Sjeverne Koreje, koji je rizik uvlačenja SAD-a u vojni sukob nepredvidivog ishoda na koji je upozoravao tijekom kampanje? Kako bi republikanski predsjednik reagirao u slučaju terorističkog napada na američko tlo? Mnogi primjeri pokazuju da je Donald Trump jedinstven predsjednik u američkoj povijesti. Poput razgovora za Time u ožujku, u kojem je branio sve svoje kontroverzne izjave, bile one čudne ili posve netočne: "Što da vam kažem? Sklon sam biti u pravu." Više od tri mjeseca od preuzimanja dužnosti, mnogi njegovi kritičari smatraju da još uvijek vrijedi Trumpov portret koji je potkraj siječnja u New Yorkeru zajedljivo iznio pisac Philip Roth. Portret predsjednika koji "ne zna ništa o vladanju, povijesti, znanosti, filozofiji, umjetnosti, nije sposoban izraziti se ili prepoznati nijanse" i koji koristi "rječnik od 77 riječi". Njegove mnogobrojne prilagodbe i promjene stajališta postavljaju također pitanja o njegovoj temeljnoj politici i definiciji 'trumpizma', nejasne doktrine koja se vrti oko slogana "Amerika na prvom mjestu". Njezino definiranje tim je teže zbog ideoloških sukoba u samoj Bijeloj kući. Među njegovim savjetnicima, uključujući desničara Stevea Bannona, koji stalno strahuju da će pasti u nemilost, iznimka je njegova obitelj, predvođena kćeri Ivankom. Imenovanje konzervativnog suca Neila Gorsucha (49) u Vrhovni sud ostat će nesumnjivo najveći uspjeh prvih 100 dana na vlasti 45. američkog predsjednika. Svjestan da su počeci bili teški, Trump je bijesnim tweetom unaprijed odbacio važnost tog "smiješnog roka", čak i ako njegovi suradnici uvjeravaju da se "jako ponosi" postignutim u prvih sto dana. Donald Trump, koji redovito spominje mogućnost drugog mandata, ima još više od 1300 dana pred sobom do kraja prvog. >> Napetost sa susjedima ne popušta: U Južnu Koreju stigli prvi djelovi američkog proturaketnog štita 