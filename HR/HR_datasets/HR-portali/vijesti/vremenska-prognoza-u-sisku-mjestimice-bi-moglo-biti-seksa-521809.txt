Siščani su dobili za neke skandaloznu vremensku prognozu na javnoj površini. Pornografske scene u eksplicitnim pozama neke su građane sablaznili a neke nasmijali gotovo do suza. - Pretpostavljam da je to netko hakirao, da je nekako upao u infopult - rekao nam je čitatelj. U ponedjeljak oko 8 sati fotografirao je kako se na infopultu na nedavno uređenoj sisačkoj šetnici prikazuju pornići. Čitatelja je šokirao nesvakidašnji prizor, kao i slučajnog prolaznika koji se u tom trenutku zatekao ispred infopulta. Ni on nije mogao vjerovati onome što vidi. Eksplicitni sadržaji prikazivali su se još nekoliko minuta, a onda su nestali. Inače na tom informativnom stupu prikazuje se vremenska prognoza. - Vjerojatno im je netko tijekom noći upao u sustav. Na šetnici nije bilo više ljudi ili roditelja s djecom - kazao nam je čitatelj. U sisačkoj gradskoj upravi upitali smo što je pošlo po zlu, ali su nam nakon tri telefonska poziva i poslanog e-maila odgovorili kako to ne žele komentirati. No komentirali su neki drugi građani, pa su od svega napravili šalu. - Ovo je vremenska prognoza koja najavljuje padaline, i to mjestimice, a padat će seks - rekao nam je dobro raspoloženi Siščanin pojasnivši što se zapravo dogodilo u atmosferi. - Zbog povišene vlažnosti, a istodobno povišenog tlaka, stvorio se sloj debele i visoke naoblake, koja će se lagano premještati u dubinu ciklone, a sve će kulminirati do kraja tjedna, kad će padaline seksa biti izraženije, jer krajem je tjedna petak, a petak je, znamo iz pučke seksualne meteorologije, dan za metak - uz smijeh je komentirao seksualni prognozer. U svakom slučaju, ovaj sadržaj nije se dugo prikazivao, a Sisak nije jedini grad koji je imao problema s “hakerima” koji su se poigrali s gradskim infopultovima. Na slavlju Hajdukova 100. rođendana u Makarskoj, pomalo davne 2011., netko je na rivi iskoristio gužvu, oštetio multimedijalni meteorološki infostup, kliknuo na link i pustio pornić. No i taj je filmić trajao kratko. 