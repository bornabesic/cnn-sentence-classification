Predsjednik SDP-a, Zoran Milanović, iznio je svoje mišljenje o referendumu na kojemu je Velika Britanija izglasala izlazak iz Europske unije: 'Britanci su donijeli odluku na tek trećem referendumu u svojoj povijesti. Stariji su bili za izlazak, a mladi dominantno za ostanak. No, oni će najviše živjeti s tom odlukom, a zapravo su željeli nešto drugo. To naravno ima veze i s nama, ali to neće imati veće posljedice na našu stabilnost. Na bih rekao da je to otvaranje Pandorine kutije. Uostalom, na dnu Pandorine kutije je nada. Ne vidim opasnost da osnivačice EU krenu tim putem. Velika Britanija je ušla kasnije u EU, prije svega u zajedničko tržište. Vidjelo se cijelo vrijeme da se Velika Britanija osjeća poput bijele vrane. David Cameron je ovdje na kraju poginuo od vlastite paljbe. Britanija će s ovom odlukom morati živjeti, a Hrvatska nastavlja dalje svojim europskim putem. I kod nas će biti demokratskih ili manje demokratskih zahtjeva za izlaskom iz EU ako to je tako. Srbija i BiH za razliku od Britanaca nemaju baš puno izbora nego nastaviti prema europskoj budućnosti. U interesu je svih naroda da i te države uđu u Europsku uniju. Za to treba i malo vizije, a ne samo birokracija.' Milanović se osvrnuo i na izbore za predsjednika u HDZ-u: 'Ja sam ispratio već više predsjednika HDZ-a, no nije moja ambicija da ispraćam predsjednike HDZ-a, u tome ne uživam. Moja je ambicija još neko vrijeme voditi svoju stranku. Taj novi predsjednik HDZ-a će imati velik posao ako bude želio stranku voditi na Tuđmanov način koji je HDZ kreirao kao demokršćansku stranku koja se temelji i na antifašizmu. Bilo bi odlično da HDZ postane kao europski demokršćani. HDZ-u želim da izabere predsjednika na demokratski način. Biraju po načelu jedan član - jedan glas, to su preuzeli od nas. Neke kandidate znam. Andreja Plenkovića poznajem godinama. On bi po svemu propadao liberalnoj strani SDP-a i što radi u HDZ-u stvarno ne znam.'