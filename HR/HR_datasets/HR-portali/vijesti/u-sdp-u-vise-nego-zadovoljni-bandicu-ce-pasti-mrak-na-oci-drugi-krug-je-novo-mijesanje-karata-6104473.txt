Prema rezultatima izlaznih anketa koje je za Novu TV provela agencija Ipsos Puls u Zagrebu je Milan Bandić siguran u drugom krugu s 30,08 posto glasova. Anka Mrak Taritaš dobiva 26,78 posto glasova, a Sandra Švaljek ima 17,67 posto potporu glasača grada Zagreba. "Bandiću će u drugom krugu pasti mrak na oči" - komentirao je rezultate prvih izlaznih anketa po kojima je razlika između HNS-ove i SDP-ove kandidatkinje za gradonačelnicu Zagreba Anke Mrak Taritaš i aktualnog gradonačelnika Milana Bandića svega tri posto, član Predsjedništva SDP-a Bojan Glavašević. Davor Pongračić / CROPIX   Na pitanje od koga Mrak Taritaš može očekivati podršku u drugom krugu, tim prije što je i sama rekla da se Bandića može pobjediti jedino refrerendumom, Glavašević odgovara da je drugi krug novo miješanje karata. - Ove izlazne ankete ukazuju, a vjerujem da će službeni rezultati i potvrditi, da je građanima dosta Bandića i da je vrijeme za promjenu. Političare treba mijenjati na funkcijama, to je pitanje političke higijene, osobito ako je riječ o lošem političaru kao što je Bandić - kazao je jedan od prvih ljudi SDP-a naglasivši da Mrak Taritaš donosi promjene. Glavašević je prokomentirao i duplo bolji rezultat koji je po izlaznim anketama ostvarila Bruna Esih u odnosu na HDZ-ovog gradonačelničkog kandidata Dragu Prgometa. - Savršeno je jasno da je glavna poruka izbora u Zagrebu kako je ovo poraz Andreja Plenkovića. Na važnoj bojišnici, u glavnome gradu Andrej Plenković i njegov kandidat su dobili katastrofalne rezultte. Ovo je odraz činjenice da je on u svojoj stranci sve slabiji. Da je Plenković snažan lider onda bi njegov kandidat ostvario bolji rezultat - zaključio je Glavašević.Na pitanje što to znači za Vladu, odgovara kako su ovime izvanredni parlamentarni izbori sve izvjesniji. - Čak i ako Plenković formira većinu u Saboru, to mora biti slaba većina i ne znam kako oni planiraju od petka do petka skupljati kvorum za glasovanje. Vlada je bila slaba do sada, a biti će još slabija - kazao je Glavašević.Upitan ima li SDP 76 ruku u Saboru za rušenje Plenkovićeve vlade odgovara da je to u ovome trenutku sporedno pitanje. - Kako bi naš premijer rekao: to nije tema - kaže Glavašević. U SDP -u uvijek naklonjenoj Rijeci prema izlaznim anketama u drugi izborni krug će sasvim sigurno proći Vojko Obersnel , kandidat SDP-a i njihovih koalicijskih partnera s 44,99 posto, a s njim bi mogao i Hrvoje Burić, nezavisni kandidat s 15,19 posto glasova. U SDP-u kažu da su očekivali ovakve rezultate. - Naš kandidat Vojko Obersnel će dobiti novi mandat gradonačlenika Rijeke i šteta je da nas HNS nije podržao. Da imamo i broj mandata od Bukše sada bi već sve bilo riješeno i čak bi uštedjeli nekoliko stotina tisuća kuna - kazao je Rajko Ostojić, jedan od podpredsjednika SDP-a i blizak suradnik aktualnog predsjednika stranke Davora Bernardića. Zadovoljan je i s rezultatima izlaznih anketa u Osijeku i Zagrebu. - SDP u Osijeku zajedno sa HNS-om podupire neovisnog kandidata Ivicu Vrkića koji ulazi u drugi krug, a u Zagrebu Anka Mrak Taritaš sa preko 27 posto također ulazi u drugi krug. A Split, znate i sami, tu je specifična situacija - kazao je Ostojić navodeći kako će od četiri najveća grada SDP u jednome imati gradonačelnika, u jednome podržavaju neovisnog i u Zagrebu HNS-ovu Mrak Taritaš.  - Glavna poruka u Zagrebu je da 70 posto ljudi želi promjenu. To je činjenica. Toliko ljudi želi drugačiji Zagreb, Zagreb koji se gradi. Pogledajte, imate samo četiri dizalice na jednom gradilištu u Vrbanima. Drugdje ih nema. Zagreb stagnira, vodi se netransparentno i to je glavna poruka - kaže jedan od vodećih SDP-ovaca i naglašava kako je vrijeme da glavni grad na čelu ima gradonačelnicu, gospođu.- Što se tiče Splita, rezultat je loš. Zašto? Sjetite se Sv. Duje prije godinu dana. Cijela gradska organizacija, stotine SDP-ovki i SDP-ovaca koji su tamo osnivali stranku su raspušteni. To je posljedica toga. Što se posijalo, to se sada žanje. To je naprosto tako. Svi koji su tada glasali za raspuštanje gradske organizacije, odgovorni su za ove katastrofalne posljedice - kazao je Ostojić. Na novinarski upit komentirao je i nešto slabiji rezultat liste SDP-a i HNS-a nego što ga je ostvarila Mrak Taritaš i kazao da će se nakon izbora sa svima, osim s HDZ-om, razgovarati o mogućoj koaliciji. - Ne možemo razgovarati s HDZ-om kad njegovi članovi tuku novinare, kada štite plagijatore, ne možemo s HDZ-om koji ni dalje nije napravio ništa s pločom u Jasenovcu. - rekao je Ostojić.Činjenicu da je inicijativa Zagreb je naš osvojila gotovo osam posto, te upućuje li to da je SDP u Zagrebu izgubio lijevo biračko tijelo, Ostojić je komentirao tvrdnjom kako je to posljedica toga što je SDP u posljednjih deset godina izgubio kontakte s nevladinim udrugama na lijevoj sceni, sindikatima i akademskom zajednicom. - Stvorila se grupa ljudi koja je uvijek bila vezana za ideje socijaldemokracije, ali se s njima nije razgovaralo, nije se poštovalo njihova mišljenja, ideje, projekte. Ibler je bio napušteni dom - kritičan je Ostojić prema bivšem stranačkom vodstvu. Kazao je i da očekuje da se poboljšaju odnosi s HNS-om koji su strateški partneri SDP-a, ali je naglasio kako je i njihov bitan partner HSS. Ostojić je kazao i da nakon dva izborna poraza očekuje nešto bolje rezultate na lokalnim izborima.