Splitsko-makarski nadbiskup mons. dr. Marin Barišić dao je veliki intervju za Slobodnu Dalmaciju povodom Uskrsa, u kojem je otvoreno progovorio o odnosu s Božom Petrovom, pedofiliji i pobačaju u Hrvatskoj te ukazuje li se uistinu Gospa u Međugorju. Na pitanje u kakvim je odnosima s Božom Petrovom, Barišić je otkrio kako je dobro poznavao njegova djeda. - On je u ono komunističko vrijeme javno svjedočio vjeru i predavao glazbenu kulturu u školi u Metkoviću u koju sam i ja išao. Bio je dobar čovjek, profesor i vjernik, rekao je Barišić. - Što se tiče Bože Petrova i ostalih političara iz Mosta, mogu reći da sam se s njima susretao prigodom nekih liturgijskih slavlja u dolini Neretve, kao što se susrećem i s političarima iz drugih stranaka. Poštujem autonomiju politike i uvažavam sve koji rade za opće dobro. Iako među splitskim klerom nema zabilježenih slučajeva pedofilije, Barišić ju je oštro osudio. - Pedofilija je ravna abortusu, ubijanju nevine djece, a njegov najkriminalniji oblik jest svećenička pedofilija, kazao je. Izrekao je i svoj stav o pobačaju: - Nažalost, mogli bismo reći da je već dugi niz godina Hrvatska u dubokom ratu protiv same sebe. Jer što bi drugo mogao biti abortus. Stanje na terenu nije povoljno. Ako se ne opredijelimo za život, gubimo ne samo bitku, nego i rat. Ovo, da je Hrvatska u ratu sama sa sobom, odnosi se i na rastakanje braka i obitelji, odlazak mladih, gubitak radnih mjesta, radne nedjelje, slaba i nikakva primanja... Nastavimo li ovako, pitam se čemu tolike žrtve obrambenog Domovinskog rata kada u miru Hrvatska 'šaptom pada'? Otkrio je i kako je nekoliko puta bio u Međugorju, no davno, u pratnji prijatelja svećenika iz drugih zemalja. - Mnogi očekuju pravorijek Crkve, da kaže svoj sud o ovim privatnim objavama. Crkva je razborita, ne žuri i uvijek treba biti zadnja u donošenju suda, rekao je Barišić i dodao: - Osobno ne bih se iznenadio kada bi i novi sud o Međugorju, za sada, bio sličan onome koji su donijeli 1991. biskupi na svom zasjedanju u Zadru, gdje je rečeno da se na temelju dotadašnjega istraživanja ne može ustvrditi da se radi o nadnaravnim ukazanjima i objavama. - A o tolikim međugorskim porukama važno je imati na umu da je majka Marija već sve rekla u onom što je rečeno poslužiteljima u Kani Galilejskoj: "Što god vam rekne, učinite!" Ovo govori i danas svima nama, i u Međugorju, i u svakom kutku zemlje. Na kraju intervjua u Slobodnoj Dalmaciji, Barišić je 'svoj braći i sestrama kršćanima katoličke i pravoslavne vjere' poželio sretan Uskrs, koji ove godine slave isti dan.