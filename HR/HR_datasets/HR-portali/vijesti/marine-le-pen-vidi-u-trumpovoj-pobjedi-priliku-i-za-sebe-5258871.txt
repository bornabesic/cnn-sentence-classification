Čelnica francuske desnice Marine Le Pen kazala je u intervjuu za BBC da je pobjeda Donalda Trumpa na američkim predsjedničkim izborima povećala njezine izglede da iduće godine bude izabrana za francusku predsjednicu. Marine Le Pen, čelnica Nacionalne fronte, kazala je da je Trump "učinio mogućim ono što se do sada smatralo nemogućim". Očekuje se da će Le Pen ući u drugi krug predsjedničkih izbora. Le Pen je također istaknula vladavinu ruskog predsjednika Vladimira Putina kao "razumni protekcionizam". Njezina euroskeptična, protuuseljenička stranka dobila je više od 27 posto na regionalnim izborima prošli prosinac, ali nije stekla kontrolu ni nad jednom regijom jer su je mainstream stranke istisnule. Govoreći u emisiji Marr Show, Le Pen je na pitanje ima li nakon Trumpove pobjede veće izglede odgovorila: "Da, želim da i u Francuskoj ljudi preokrenu stol za kojim elita dijeli što bi trebalo pripasti francuskom narodu." Francuski glasači će birati između multikulturalnog društva "po modelu anglosaksonskog svijeta, u kojem napreduje fundamentalistički islam" i "neovisne nacije, u kojoj ljudi mogu kontrolirati svoju sudbinu". "Vjerujem da svaka zemlja ima pravo štititi svoje interese", istaknula je. Ocijenila je također da je Europska unija "opresivna" te istaknula da će je zamijeniti "Europa slobodnih nacija" za čime "žude mnogi Europljani". Na pitanje u vezi potencijalne ruske prijetnje nakon aneksije Krima 2014. i vojne intervencije u Siriji prošle godine, kazala je da "nema razloga za strah". "Rusija je europska zemlja, pa bismo, želimo li snažnu Europu, trebali pregovarati s njome", kazala je. Pohvalila je također ruski "razumni protekcionizam" pod predsjednikom Putinom, koji se po njezinu mišljenju "brine za interese svoje zemlje, braneći njezin identitet". U pogledu imigracije, Le Pen je kazala: "Nećemo više primati nove ljude, stop, puni smo!". Glede odnosa s francuskim muslimanima, kazala je da "ne prosuđuje ljude na osnovi njihove religije", nego da će država "reagirati primjereno" ako ljudi odbiju "poštivati naše zakone, naše vrijednosti, naš francuski životni stil". U Francuskoj živi najveća muslimanska zajednica u zapadnoj Europi. Džihadistički napadi u zadnje dvije godine pridonijeli su jačanju protuuseljeničkog ozračja u zemlji.