Bik Šaronja vlasnika Ante Đirlića, pobjednik je 24. bikijade u Radošiću iako do finalne borbe nije ni došlo. Protivnik mu je naime bio bik Lasta, koji je također Đirlićev pa je vlasnik, inače mještanin Radošića, procijenio kako je Šaronja puno jači od Laste te se odustalo od završnog razbadanja. Naime, Šaronja je lanjski pobjednik bikijade u Radošiću te je ove godine došao braniti titulu najjačeg, a Lasta je u ovom slučaju izazivač koji je ovako "predao borbu".   Kako smo već pisali, Šaronja je 900 kilograma težak bik kojega je u "backstageu" čuvala Anica Prstec (63) iz Poljane Gornje u okolici Varaždina. Ona je zbog ljubavi prema Anti Đirliću u Radošić doselila prije šest mjeseci. Ne samo da brine o Šaronji i Lasti, već o još jednom, Zekonji. Sva trojica bikova bila su na bikijadi u Radošiću, no najviše želje za pobjedom pokazao je upravo Šaronja.  On se prilikom odlaska na vaganje oteo kontroli odlučivši pokazati rogove svojim suparnicima i prije nego borbe počnu. No, Anica, jedina žena među vlasnicima bikova nije se prepala te scene. Ona se bikova ne boji, a prema njima se odnosi s puno nježnosti i ljubavi.  Zbog toga, kako nam je kazala, ne može gledati kako se bore u areni. Nakon što je Ante Đirlić odustao od suprotstavljanja Šaronje i Laste u finalnoj borbi, upravo je Anica bila najsretnija.