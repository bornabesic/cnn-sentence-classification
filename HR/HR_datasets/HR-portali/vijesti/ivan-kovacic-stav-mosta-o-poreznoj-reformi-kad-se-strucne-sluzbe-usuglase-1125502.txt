Potpredsjednik Vlade i ministar uprave Ivan Kovačić izjavio je danas kako će Most izaći sa svojim stavovima o predloženoj poreznoj reformi nakon što ih stručne službe stranke usuglase.    "Most će izaći sa svojim stavovima, stručne službe će reći svoje", izjavio je Kovačić uoči početka užeg kabineta Vlade novinarima na Markovom trgu, no nije odgovorio kada bi to moglo biti.   Na upit jesu li stavovi Mosta usuglašeni s HDZ-om, pak, odgovorio je da se "usuglašavaju stručni timovi".   Potvrdio je to i ministar financija Zdravko Marić, koji je novinarima najavio da će "čuti to sve uskoro". Na pitanje je li upoznat sa stavovima Mosta, Marić je odgovorio da su "imali određenu vrstu diskusije" te da će se to i nastaviti.   Upitan, pak, kada bi se to moglo očekivati rekao je: "Čut ćete uskoro detalje. Nemamo puno vremena ionako."  Petrov: vjerujem da neće sve ostati isto    Komentirajući predloženu poreznu reformu prošlog tjedna, čelnik Mosta i predsjednik Hrvatskog sabora Božo Petrov je izjavio da se "Most još usuglašava s partnerima te će izaći sa završnim prijedlogom nakon što sve bude definirano".   "Vjerujem da u konačnici neće sve ostati isto", kazao je Petrov nakon što su predstavljeni detalji planirane porezne reforme.   Naime, na prošlotjednoj sjednici Vlade ministar financija je održao prezentaciju o reformi poreznog sustava, najavivši za 2017. i 2018. izmjene u sustavu PDV-a, oporezivanju dohotka, dobiti i prometa nekretnina, sustavu doprinosa i trošarina, lokalnih poreza te zamjenu komunalne naknade jednostavnim porezom na nekretnine.   Kazao je kako se procjenjuje da će učinak predložene porezne reforme u prvoj godini provođenja iznositi približno 1,8 do 2 milijarde kuna. Za njezinu implementaciju, najavio je, bit će potrebno izmijeniti ukupno 15 zakona, od čega 7 u potpunosti te istaknuo da bi ti zakonski prijedlozi trebali biti pred Vladom sljedećeg tjedna, kako bi se dostigao ciljani datum za početak primjene, od 1. siječnja 2017. godine. >> Miro Bulj: Bolje da poskupe cigarete i alkohol nego kruh, mlijeko i šećer 