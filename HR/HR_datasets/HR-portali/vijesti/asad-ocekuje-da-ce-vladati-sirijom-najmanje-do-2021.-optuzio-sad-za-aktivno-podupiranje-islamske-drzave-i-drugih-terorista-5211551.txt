Bašar al-Asad očekuje da će vladati Sirijom najmanje do 2021., unatoč građanskom ratu koji razara njegovu zemlju, rekao je sirijski predsjednik u razgovoru sa stranim novinarima u Damasku. U razgovoru objavljenom u utorak u New York Timesu, Asad je isključio bilo kakve političke promjene prije vojnog rješenja sukoba i istaknuo da će ostati na dužnosti najmanje do kraja svog trećeg sedmogodišnjeg mandata 2021. Asad je "zračio samouvjerenošću i otvorenošću" u razgovoru u kojem je optužio SAD da stoji iza rata i aktivno podupire Islamsku državu i ostale terorističke skupine. "Ja sam na svim naslovnicama, zločest predsjednik, zločest dečko koji ubija dobre dečke", rekao je Asad. "Znate da je to spin. Pravi razlog je svrgavanje vlade koja ne odgovara američkim kriterijima", ocijenio je. Asad ipak ističe da je spreman na dijalog, čak i sa SAD-om. "No to ne znači odustajanje od svog suvereniteta i pretvaranje Sirije u banana državu", rekao je. Unatoč golemom međunarodnom pritisku, Asad vjeruje da će ostati na vlasti zahvaljujući potpori lokalnog stanovništva. Rekao je da veliku podršku dobiva od ljudi koji se ne slažu s njegovom i politikom vladajuće stranke Baath, ali se boje alternativne ekstremističke vlasti i kolapsa zemlje.