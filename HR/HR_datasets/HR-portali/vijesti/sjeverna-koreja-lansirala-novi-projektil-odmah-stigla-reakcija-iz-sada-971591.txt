AMERIČKI ministar vanjskih poslova Rex Tillerson ocijenio je da česti pokusi Sjeverne Koreje s projektilima "razočaravaju" i "zabrinjavaju", nakon novog ispaljivanja u nedjelju, istaknuvši ipak da je američka kampanja gospodarskog i diplomatskog pritiska "tek na početku".   "Ovi pokusi koji se nastavljaju, razočaravaju i zabrinjavaju te tražimo da se prekinu", rekao je Tillerson za mrežu Fox.  No "mi smo tek na početku gospodarskog i diplomatskog pritiska na sjevernokorejski režim", dodao je.  "Nadamo se da će (Sjevernokorejci) čuti poruku da nastavak njihova programa nuklearnog naoružavanja nije put koji vodi k sigurnosti, a sigurno ne vodi k blagostanju". Jedanaesti pokus ove godine  Sjeverna Koreja je u nedjelju izvela novo ispaljivanje balističkog projektila, što je zadnji u nizu pokusa koje je osudila međunarodna zajednica i zbog kojeg bi se Pyongyangu mogle uvesti strože sankcije.  Kako navodi glavni stožer južnokorejske vojske, projektil ispaljen istočno od Pukchanga, u pokrajini Južnom Pyongyangu još nije identificiran. Naprava je prevalila oko 500 km.  Riječ je o projektilu srednjeg dometa koji je poslije pao u Japansko more, dodaje u priopćenju američko zapovjedništvo za Pacifik (PACOM).  Ovo je jedanaesti pokus s projektilima ove godine, nakon desetaka ispaljivanja projektila i dvaju nuklearnih pokusa u 2016.