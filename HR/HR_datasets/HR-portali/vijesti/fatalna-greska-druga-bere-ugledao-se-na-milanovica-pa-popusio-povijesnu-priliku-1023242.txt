Razjedinjeni članovi SDP-a nalaze jednu zajedničku točku i donose zaključak u kojem se apsolutno slažu: Davor Bernardić nije dostojan biti vođom SDP-a. Predsjednik oporbenog SDP-a Davor Bernardić nikad nije skrivao svoje ambicije pri kojima je prednjačila želja za političkom dominacijom. No, u ovim teškim trenucima političkih previranja, doznali smo kako suhoparna ambicija nije dovoljna ukoliko u nogama nedostaje istrčana politička kilometraža. Osim nedostatka elementarnog znanja i iznimno loših nastupa, u slučaju Bernardić kronično fali onoga što narod koji se treba povesti u boljitak nužno treba – a to je karizma… Predsjedik SDP-a, ruku na srce, prihvaćanjem ovog mjesta nije dobio nimalo zahvalan zadatak. Naslijediti Zorana Milanovića koji je, ma što mi o njemu mislili i rekli, za sobom ostavio dubok politički trag i sablasnu prazninu u stranci, nije lako. Unatoč tome, Davor Bernardić imao je povijesnu priliku u trenutcima totalnog raskola u Vladi i gotovo njenog pada, povući čak i ne tako snažne poteze koji bi išli u korist stranci koju vodi. Umjesto izražavanja jasnih razloga zbog kojih bi aktualna Vlada morala smjesta odstupiti, Bernardić je posegnuo za potpuno bespotrebnom, domoljubnom retorikom na rubu patetike koja je i Milanovića veliki dijelom koštala vlasti. Davor Bernardić oslonio se na kratkovidnost hrvatske javnosti i mogućnost da su Hrvati zaboravili kako je pri svojoj pobjedi za mjesto predsjednika SDP-a pozdravio sa “drugovi i drugarice”, pri čemu mu je oduševljena masa klicala “Tito, partija, omladina, akcija”… I ne bi to bilo ni tako strašno samo da je Bero ostao dosljedan sebi i svojim uvjerenjima. Umjesto toga, u trenutku raspada države i potpunog rasula, on se latio priče o “nježnom pogledu, glasu i dodiru oca pred odlazak na ratište”. Naravno, ovakvim nastupom Bernardić oportuniste ni na trenutak nije uvjerio u svoje domoljublje, a s druge je strane ismijan i izopćen od svojih simpatizera. Identična situacija dogodila se i Zoranu Milanoviću koji je naglom promjenom retorike “u desno” (sjetimo se spora sa Srbijom) izgubio potporu svojih pristaša, pripadnika nacionalnim manjina, a s druge strane, domoljubima nije bio dovoljno uvjerljiv. Osim neuspjelog koketiranja sa desnicom, Davor Bernardić odaje dojam bezidejnog političara jer unatoč silnim prigodama nije predložio niti izgovorio ništa što bi ostavilo, ako ništa drugo, a onda barem dojam snažnog vođe. Umjesto srčanog angažmana u maniri čovjeka koji želi spasiti zemlju od propasti, Bernardić se kao neobuzdani dječarac po Twitteru naslikava s čokoladama i kiselim zeljem. Čak i sada, u ovom trenutku, dopušta potpuni raskol u SDP-u koji je podijeljen u više frakcija. Ipak, njegovi razjedinjeni članovi nalaze jednu zajedničku točku i donose zaključak u kojem se apsolutno slažu: Davor Bernardić nije dostojan biti vođom SDP-a. 