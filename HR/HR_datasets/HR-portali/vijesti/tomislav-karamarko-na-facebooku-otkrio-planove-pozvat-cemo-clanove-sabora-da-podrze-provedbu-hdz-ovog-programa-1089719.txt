Predsjednik HDZ-a Tomislav Karamarko je objavio na Facebooku da su na današnjim sjednicama Predsjedništva i Središnjeg odbora zaključili da premijer Tihomir Orešković više ne uživa povjerenje stranke.  Saborske zastupnike će pozvati da podrže provedbu HDZ-ovog programa te će ispitati mogućnosti formiranja nove parlamentarne većine i nove Vlade.  "U narednim danima ćemo pozvati članove Hrvatskog sabora da podrže provedbu HDZ-ovog programa i ispitati mogućnosti formiranja nove parlamentarne većine i nove Vlade", napisao je Karamarko i dodao da je HDZ spreman na sve mogućnosti, "pa i na raspisivanje prijevremenih izbora".  "HDZ pobjeđuje posljednje četiri godine i pobjeđivat ćemo i dalje", piše Karamarko te dodaje kako od danas HDZ ima novog glavnog tajnika, a na tu je dužnosti izabran Domagoj Milošević.  "Pred njime je velik posao i velika odgovornost", zaključuje svoj status predsjednik HDZ-a Tomislav Karamarko.  