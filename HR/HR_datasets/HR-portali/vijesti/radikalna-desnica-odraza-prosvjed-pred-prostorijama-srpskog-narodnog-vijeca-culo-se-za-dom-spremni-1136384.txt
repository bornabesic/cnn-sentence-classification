Na prosvjedu održanom u subotu u središtu Zagreba uhićen je čelnik Autohtone hrvatske stranke prava (A-HSP) Dražen Keleminec, koji je zajedno s još četvero prosvjednika priveden zbog kršenja javnog reda i mira, potvrdila je Policijska uprava zagrebačka. "U službene prostorije na prekršajnu obradu dovedeno je pet osoba. Riječ je najvjerojatnije o prekršajima protiv javnog reda i mira. Među njima je i Dražen Keleminec", potvrdila je Hini dežurna služba PU zagrebačke. Prosvjed, u organizaciji A-HSP-a okupio je u subotu prijepodne pred prostorijama Srpskog narodnog vijeća (SNV) u Gajevoj ulici dvjestotinjak ljudi. Kao razlog je naveo protivljenje zaključku saborskog odbora da se ukloni nedavno postavljena spomen ploča u gradu Jasenovcu poginulim braniteljima, pripadnicima HOS-a na kojoj su i riječi "Za dom spremni".  Odbor za Ustav, Poslovnik i politički sustav zaključio je da se time vrijeđaju žrtve jasenovačkog logora i sve žrtve ustaškog režima te da nadležni trebaju "poduzeti radnje" kojima će zaštititi dostojanstvo žrtava i sjećanje na njih. Mediji prenose da su skup osiguravale jake snage policije, a okupljeni su, uzvikujući pozdrav s natpisa na spornoj ploči, iz Gajeve u povorci prošetali do središnjice SDP-a na Iblerovu trgu, pri čemu je povremeno dolazilo do blokade prometa. Skup je završen ustaškim pozdravom: Keleminec je govor završio pozdravom "Za dom!", na što je dobio odgovor: "Spremni!". Nakon toga ga je policija privela, dok su ostali privedeni zbog vrijeđanja policajaca i napada na službenu osobu. Iz PU zagrebačke zasad nisu mogli službeno potvrditi te navode. >> Dva sata iza zatvorenih vrata pregovarali o tome što napraviti s HOS-ovom pločom u Jasenovcu