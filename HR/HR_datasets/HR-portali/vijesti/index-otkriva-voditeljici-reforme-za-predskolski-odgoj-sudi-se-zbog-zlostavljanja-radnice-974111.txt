Foto: Marko Lukunić/Pixsell NAKON što je u lipnju 2016. tadašnji ministar obrazovanja Predrag Šustar razriješio s dužnosti Ekspertnu radnu skupinu (ERS) za provedbu Kurikularne reforme, na čelu s Borisom Jokićem, do prošloga tjedna ta radna skupina nije ni postojala.  Ministarstvo znanosti i obrazovanja tek je prošlog tjedna objavilo imena novih članova ove radne skupine. Za članicu ERS-a u kategoriji stručnjak u odgoju i obrazovanju, u potkategoriji rani i predškolski odgoj i obrazovanje, imenovana je Gordana Lešin, ravnateljica Dječjeg vrtića Milana Sachsa.  No, protiv spomenute ravnateljice vodi se sudski postupak jer ju je zaposlenica vrtića tužila za mobing.  U razgovoru za Index odgajateljica Ankica Bebić kazala je da od 2012. godine vodi spor protiv ravnateljice zbog dugotrajnog psihičkog zlostavljanja, a da su ostali djelatnici podnijeli zahtjev za zaštitu radnika. Razboljela se zbog mobinga   "Sve je počelo 2011. godine kad sam postala sindikalna povjerenica u vrtiću. To se ravnateljici nije svidjelo i otada kreće njezino maltretiranje. Stalno bi me prozivala, oduzimala mi je sve uloge, ignorirala u radu, počela prijetiti otkazom i govorila mi da na burzi ima puno onih koji žele raditi. Odjednom više nisam ništa radila dobro. Zato sam i završila na bolovanju te sam je na kraju i tužila za mobing.  Medicinska vještakinja je nedavno donijela rješenje da je moje psihičko zdravlje trajno narušeno radi mobinga na poslu. Ja ne radim od 2012. godine, odnosno u radnom sam odnosu jer mi je sud dopustio da zbog toliko ugroženog dostojanstva radnika ne radim, ali da imam prava iz radnog odnosa. Do 2012. godine sam bila zdrava, a otada imam dijabetes, kroničnu depresiju, hipotireozu i još niz dijagnoza uzrokovanih mobingom i stresom kojeg sam doživjela zbog ravnateljice Lešin", ispričala je za Index Ankica Bebić.  Zbog svega što je proživjela, ostala je, kaže, u šoku kad je obznanjeno tko su članovi novog tima za provođenje kurikularne reforme, a među njima i Gordana Lešin, kao voditelj kurikularne reforme u predškolskom odgoju.  Nakon dva dana grča u želucu, nespavanja, nemira i stresa, te nekoliko dana izbivanja iz Zagreba, odlučila nam se javiti i progovoriti o novoj članici Kurikularne reforme. "Teta, zašto plačeš?"  "Zar će nam predškolsku kurikularnu reformu provoditi osoba koja zastrašuje, prijeti, mobingira zaposlenike? Kojima na posao dolazi hitna pomoć ili zbog istog nakon posla završe na hitnoj? Koji se javljaju svojim i drugim liječnicima sa simptomima stresa i posljedica stresa? A radimo s djecom.  A ravnateljica ne preza ni vikati na svoje zaposlenike u vrijeme dok su djeca u vrtiću. Pa ako i čuju, nije ona tu zbog djece, svi su tu zbog nje i njenih planova.  Sjećam se da djeca nisu mogla opušteno ni povikati "bit će suza, bjež!" u dvorani, jer "ravnateljici smeta buka" - obično bi neka od članica stručnog tima došla upozoriti odgajateljice da utišaju djecu. Mjesecima sam se šuljala s djecom hodnikom pored ureda. Obično bih "povirila" u šumu da vidim ima li vuka, pa ako nema, ustreptali i razigrano uzbuđeni bismo pretapkali do dvorišnih vrata. Tiho, tiho, da ne probudimo vuka. U hodniku gdje su uredi.  Jedna kolegica je tako glasno govorila ŠŠŠŠ da je nadglasavala i dječji govor. Nisam joj nikad rekla koliko joj je glasan taj šššš da se ne prepadne još više. "Teta zašto plačeš?" - koliko puta su djeca postavila to pitanje u našem vrtiću. "Teta, zašto povraćaš u kantu za smeće?"  Zar će nam budućnost predškolskog odgoja krojiti osoba koja je strah i trepet za svoje zaposlenike, kojoj smeta dječja igra, koja viče, prijeti, zastrašuje, u čijoj su blizini svi u strahu jedan od drugoga. Takva osoba bi trebala provoditi Kurikularnu reformu", pita se Ankica Bebić. Institucije ju ignorirale  Prije točno pet godina obratila se svim institucijama za pomoć, vezano upravo uz ovu problematiku. Odgovora, kaže, nije bilo, a ravnateljica je podržana od tih institucija. Nekoliko zaposlenica, uključujući i nju, prijavile su mobing i ostale nepravilnosti u vrtiću - policiji.  "Mene je policijski službenik tražio da nigdje ne spominjem njegovo ime. Zbog straha za posao. Jednoj od kolegica ravnateljica je poslije rekla "Ja sam za pet minuta znala da ste bili na policiji" i to u sklopu razgovora u njenom uredu. Ništa se nije dogodilo. Jer mreža je čvrsta, uvijek negdje ima netko tko će istinu gurnuti pod tepih", istaknula je Ankica Bebić.  Kontaktirali smo i njenu odvjetnicu Anu Bobinac.  "Iz stanja spisa i kontakata sa strankom i radnicima proizlazi da je u dječjem vrtiću neprimjeren odnos prema radnicima. Također iz iskaza stranke i radnika DV Milan Sachs proizlazi da je počinjeno više povreda na štetu dostojanstva radnika, što je negativno utjecalo na sam odnos radnika i ostvarivanje njihovih radnih prava, a o čemu će u konačnici odlučiti sud", rekla je Ana Bobinac. Žilić: Šokirani smo odabirom Gordane Lešin  Predsjednica Sindikata obrazovanja, medija i kulture Božica Žilić također je ostala šokirana izborom Gordane Lešin kao člana ERS, zadužene za provođenje Kurikularne reforme u području predškolskog odgoja.  "Jako smo iznenađeni i zabrinuti time što je gđa Lešin izabrana, jer javnost i MZO pa i sam Grad Zagreb su upoznati s dugogodišnjom teškom situacijom u DV Milan Sachs, vezanom uz kvalifikaciju dotične ravnateljice koja provodi mobing i zastrašivanje djelatnika vrtića. Protiv nje se vodi nekoliko sudskih sporova, a radnici su u sudskom postupku niz godina. Iznenađeni smo i šokirani odabirom Gordane Lešin da zastupa interese predškolskog odgoja u Kurikularnoj reformi. Smatramo da je to nedopustivo. Ministarstvo ne bi smjelo ne znati činjenice koje ukazuju da nešto ne štima u tom vrtiću jer smo o tome i javno govorili.  Cijela politička kuhinja oko Kurikularne reforme je sramotna, a posebno odabir gospođe Lešin koja je zgrozila sve u predškolskom odgoju. Ovo je još jedan dokaz kako su institucije jako dobro umrežene i ne žele sagledati realnu situaciju. Ovo se nije smjelo dogoditi. Protiv nje se vodi postupak", upozorila je Božica Žilić.  Psihijatar Ante Leskur iz Doma zdravlja Zagreb-Centar koji održava grupne i individualne terapije s pacijentima koji su žrtve zlostavljanja na radnom mjestu, potvrdio nam je da u tretmanu ima dosta djelatnica iz DV Milan Sachs. Barišić ju nagradio  Poslali smo upit Ministarstvu znanosti i obrazovanja vezano uz odabir Gordane Lešin kao člana ERS Kurikularne reforme. Pitali smo ih imaju li saznanja da se protiv nje vode sudski procesi zbog mobinga nad djelatnicama, no odgovor nismo dobili.  Isto tako smo kontaktirali i samu ravnateljicu Lešin kojoj smo također poslali upit, međutim ni ona nam nije dostavila odgovor do objave ovog članka. Za kraj još samo dodajmo kako je u prosincu prošle godine Lešin i nagrađena za svoj rad. U Hrvatskom saboru dodijeljena joj je nagrada "Ivan Filipović" za značajna ostvarenja u odgojno-obrazovnoj djelatnosti za 2015. godinu. Nagradu su joj uručili tadašnji potpredsjednik Hrvatskog sabora Željko Reiner, ministar znanosti i obrazovanja Pavo Barišić i predsjednik Odbora za dodjelu "Nagrade Ivan Filipović" Andro Krstulović Opara. Nakon što smo objavili članak javila nam se i ravnateljica Lešin. "Kako imam tekuće obaveze koje sam ranije isplanirala, između ostalog i završnu svečanost s djecom u vrtiću, odgovorit ću Vam još tijekom današnjem dana", stoji u kratkom odgovoru Gordane Lešin, a kad nam pošalje odgovore naknadno ćemo ih i objaviti.