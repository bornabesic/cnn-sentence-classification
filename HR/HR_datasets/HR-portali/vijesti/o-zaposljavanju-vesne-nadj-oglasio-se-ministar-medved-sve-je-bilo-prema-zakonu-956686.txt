Foto: Hina MINISTAR hrvatskih branitelja Tomo Medved u utorak je pojasnio postupak tog ministarstva kako bi Vesnu Nađ rasporedili na odgovarajuće ustrojbeno mjesto.  Naglasio je kako su u ministarstvu sve u vezi s tim činili kako je to propisano zakonom, profesionalno i odgovorno.  Razriješena dužnosti zamjenice ministra branitelja na osobni zahtjev  Radi rješavanja svojeg radno-pravnog statusa, nakon što je lani, od 23. ožujka 2016., bila razriješena dužnosti zamjenice ministra branitelja na osobni zahtjev, Vesna Nađ podnijela je zahtjev za povratak na rad na poslove koje je obavljala prije obavljanja dužnosti ili na druge odgovarajuće poslove bez provedbe javnog natječaja, sukladno Zakonu o obvezama i pravima državnih dužnosnika i sklopljenom Sporazumu s (bivšim) čelnikom tijela.  Rješenjem Kadrovske komisije Vlade RH od 2. lipnja 2016. godine ostvarila je pravo na naknadu nakon prestanka obnašanja dužnosti, i to od 24. ožujka 2016. godine do 23. ožujka 2017. godine.  "Uvažavajući navedeno, nastavio sam s nastojanjima da omogućimo raspored Vesne Nađ. U tom sam cilju pisao i tadašnjem potpredsjedniku Vlade RH, tadašnjoj ministrici uprave i tadašnjem ministru pravosuđa, s traženjem da, u okviru svojih ovlasti utvrde imaju li slobodno radno mjesto na koje bi se Vesna Nađ mogla rasporediti, a koje bi odgovaralo razini poslova na kojima je imenovana radila i njezinom stručnom znanju, sposobnostima i vještinama", napisao je u priopćenju ministar Medved. Obratio se ministarstvima zbog premještaja  Dodao je i kako se, nakon saznanja da su u Ministarstvu uprave, Ministarstvu pravosuđa i Ministarstvu gospodarstva, poduzetništva i obrta raspisani javni natječaji radi popune slobodnih radnih mjesta na koje bi se mogla premjestiti, istim ministarstvima obratio 10. siječnja 2017. godine s prijedlogom za premještaj.  "Nastavno na Sporazum o premještaju, izdano je Rješenje o premještaju koje je potpisano 1. ožujka temeljem kojeg je Vesna Nađ bila dužna stupiti u službu 2. ožujka 2017. u Ministarstvu uprave", pojasnio je Medved te naglasio kako se o njezinom radno-pravnom statusu odlučilo sukladno Zakonu o državnim službenicima. Kovačićeve prijetnje  Naglasio je kako su sva uključena tijela postupila u okviru svojih zakonskih ovlaštenja i mogućnosti pa tako i Ministarstvo hrvatskih branitelja i Ministarstvo uprave.  "Ponovno naglašavam da su i Ministarstvo hrvatskih branitelja i Ministarstvo uprave poštovali sve zakonske odredbe koje se odnose na pravo dužnosnika na povratak na radno mjesto i premještaja državnog službenika", napisao je ministar Tomo Medved u priopćenju.  Potpredsjednik Vlade i ministar uprave Ivan Kovačić bio je zaprijetio ostavkom ako se premijer Andrej Plenković javno ne očituje, a saborski zastupnik HDZ-a Josip Đakić ne ispriča zbog toga što je podlom nazvao Kovačićevu odluku da za svoje savjetnice uzme bivše SDP-ove kadrove Višnju Tafru i Vesnu Nađ. Kovačićevu namjeru medijima je potvrdio njegov posebni savjetnik Ivica Relković, koji je rekao da očekuju i očitovanje ministra Medveda jer je, kazao je, ministar branitelja sam takvu odluku tražio.