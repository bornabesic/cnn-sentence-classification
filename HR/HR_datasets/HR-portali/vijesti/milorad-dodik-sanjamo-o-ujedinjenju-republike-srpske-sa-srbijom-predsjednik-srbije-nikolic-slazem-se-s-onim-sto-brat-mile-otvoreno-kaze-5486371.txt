Obilježavanje 9. siječnja kao neustavnog praznika dana Republike Srpske u ponedjeljak je bilo povodom predsjedniku tog entiteta Miloradu Dodiku da potvrdi kako sanja o njegovu ujedinjenu sa Srbijom, predsjedniku te države Tomislavu Nikoliću da kaže kako potajno dijeli te snove iako to ne smije glasno kazati, a redatelju Emiru Kusturici da prizna kako bi najradije imao kakvu manju atomsku bombu da njome može zaprijetiti onima koje smatra neprijateljima RS. Njih trojica te su želje i podijelili s publikom na svečanoj akademiji u Banja Luci, središnjoj svečanosti obilježavanja 9. siječnja, praznika koji je Ustavni sud BiH proglasio neustavnim jer diskriminira Hrvate i Bošnjake. Tu je presudu Kusturica, kojemu je pripala uloga prvog govornika, nazvao konkretnim dokazom trajnih nastojanja da se uništi RS. U konfuznom govoru ispunjenom povijesnim reminiscencijama, heraldičkim opservacijama i tumačenjima vjerskih simbola Kusturica se uglavnom obrušio na Aliju i Bakira Izetbegovića, međunarodnu zajednicu i Haški sud optužujući ih za navodnu protusrpsku urotu. Oca i sina Izetbegovića označio je iskonskim neprijateljima Srba i kršćanstva pri čemu ih je optužio za "paktiranje sa zapadnim fašistima". Opisao ih je kao "Luciferove šegrte" koji najboljeg saveznika imaju u Saudijskoj Arabiji koja je opet, tvrdi Kusturica, glavni financijer Islamske države. Poželio je stoga da ima "malu atomsku bombicu samo da je drži u džepu" i tako upozori sve one koji, po njegovu sudu, nastoje dovesti u pitanje opstanak RS. Srpsku intelektualnu elitu pozvao je da zaustavi "mazohističko ponašanje" optuživši je za izbjegavanje konfrontacije uz naputak kako bi trebali slijediti "barem ono što radi Mile Dodik". Predsjednik Srbije Tomislav Nikolić u svom je govoru istaknuo kako specijalne odnose RS-a sa Srbijom "nikada i nitko neće uspjeti prekinuti" te kako je to jedinstveo stajalište svih u Srbiji. Neizravno je kazao kako zapravo podupire ideju o ujedinjenju Srbije i RS pojasnivši kako dijeli ono što njegov "brat Mile otvoreno govori". "Svi koji nešto odlučuju u Srbiji žele pojačati naše specijalne veze i naše najintimnije želje i ideje. O njima brat Mile govori otvoreno, a ja razmišljam da možda može i kao zmija čovjek uz drvo da se popne", kazao je Nikolić. Ipak je dodao kako voli BiH i želi joj svako dobro i napredak no kako se nitko u Sarajevu ne bi trebao zanositi mišlju da BiH može biti uspješna bez uspješne RS kao i obratno pa to dvoje sada valja uskladiti. "Dok ima RS ima i Srbije", poručio je Nikolić kojemu su u Banja Luci društvo pravili srbijanski ministri policije i socijalne politike Nebojša Stefanović i Aleksandar Vulin. Predsjednik RS Milorad Dodik kazao je kako su njegov san "još specijalnije veze" Srba s obje stane Drine. "Sanjamo da budemo jedinstveni dio sa maticom Srbijom.... Taj san se uporno obnavlja i jednog dana će biti ostvaren", kazao je Dodik koji je BiH opisao kao loše mjesto za život. Najbolji način da ona funkcinira, sugerira Dodik, je transformacija u zajednicu nezavisnih država, u svakom slučaju RS u sadašnjoj situaciji mora razmišljati o tome što će biti njena budućnost. Srbiju je opisao kao emotivni, politički i ekonomski oslonac RS, a najavio je dalje jačanje odnosa "sa dokazanim prijateljima" poput Rusije te sa Kinom. Poručio je i kako RS "zbog navijačkog odnosa NATO-a neće u taj proces", nego će izgraditi svoju vojnu neutralnost i biti vezana isključivo uz orijentaciju Srbije na vojnom planu.