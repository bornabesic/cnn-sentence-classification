Foto: Index, screenshot: HRT DANAS se povodom 72. obljetnice Bleiburga održava komemoracija na Bleiburškom polju u Austriji, u organizaciji Počasnoga bleiburškoga voda i suorganizaciji Ravnateljstva dušobrižništva za Hrvate u inozemstvu te pod pokroviteljstvom Hrvatskoga sabora. > Potomci ustaša opet će u Bleiburgu slaviti dan predaje pobjednicima  Komemoracija započinje u 11 sati molitvom na groblju Unterloibach, odakle će u 11.15 sati krenuti procesija prema oltarnom prostoru na Bleiburškom polju. Središnje misno slavlje s početkom u 12 sati predvodit će đakovačko-osječki nadbiskup Đuro Hranić, nakon čega će se komemoracija nastaviti obraćanjem visokih uzvanika, predstavnika pokrovitelja i organizatora te polaganjem vijenaca kod spomenika žrtvama Bleiburga i križnih putova.  U ime Hrvatskog sabora komemoraciji će nazočiti izaslanstvo koje je voditi predsjednik Gordan Jandroković, a bit će nazočni i potpredsjednik Milijan Brkić, te zastupnici Miro Kovač, Ivica Mišić, Josip Đakić, Ivan Šipić i Zlatko Hasanbegović.  Prethodno, izaslanstvo će položiti vijence kod Spomenika i grobnice žrtava poraća na groblju Dobrava kod Maribora. Indexovi reporteri nalaze se na licu mjesta te prate razvoj događaja. Tijek događaja pratite uživo na Indexu: 14:35 Osnivač inicijative "Dosta je, ja se vas ne bojim" Zoran Erceg danas se povodom komemoracije u Bleiburgu očitovao priopćenjem za javnost, u kojem je optužio crkvene dužnosnike za manipulacije za vrijeme mise. Opširnije 14:09 Polažu se vijenci kod spomen-obilježja. 13:57 Okupljenima se obraća šef Sabora Gordan Jandroković. "Posebna mi je čast pozdraviti vas u osobno ime, i u ime Sabora. I ove godine Sabor je pokrovitelj komemoracije žrtvama bleiburške tragedije. Obećajem da će se pokroviteljstvo Sabora nastaviti i u budućnosti! Naša je odgovornost postaviti jasnu razliku između tragične prošlosti i mirnog i demokratskog poretka današnje Hrvatske. Nijedan zločin se ne smije prešutjeti. Na Bleiburgu je počinjena masivna likvidacija ljudima - bez suđenja. To je bila jedna od najdublje zakopanih tajni. Ako se želimo suočiti s prošlošću, to treba priznati i pokloniti se žrtvama", rekao je Jandroković te zaradio aplauz. Kako je Jandroković započeo s govorom, tako je Bruna Esih otišla s polja. Na pitanje o tome zašto odlazi, rekla je da "sluša svoju savjest". 13:48 Prisutnima se obratio glasnogovornik Počasnog bleiburškog voda, Ante Kutleša. "Osobito zahvaljujem u ime Voda izričem preuzvišenom Đuri Hraniću, nadbiskupu, koji je predsjedao današnjim misnim slavljem. Hvala vam, u velikoj nadi da više nitko neće morati postavljati pitanja koja ste vi nama uputili, da to bude konačno riješeno. Zahvaljujemo i Hrvatskom saboru na pokroviteljstvu, i gospodinu Jandrokoviću zahvaljujemo. Zahvaljujemo i ministrima Goranu Mariću te Tomi Medvedu", kazao je. 13.40 Okupljeni se polako razilaze. 13:20 U 13.35 sati je molitva za žrtve Bleiburške tragedije islamske vjeroispovijesti. 13:00 Na komemoraciju je došlo oko 15 tisuća ljudi, 100 autobusa iz Hrvatske te 50 iz Europe, javlja HRT. 12:50 Policija je uhitila starijeg pripadnika komemoracije na Bleiburgu zbog ustaške kape te ga odvela u nepoznatom smjeru, javljaju Indexovi reporteri s terena. Opširnije 12:35 "Sad kad se istina, unatoč protivljenju, probija, pokušava se spriječiti našu molitvu za bezimene žrtve. Sve vas koji to teško podnosite, ponizno molim da nikakvim svojim postupkom na pomognete onima koji žele spriječiti otkrivanje istine o žrtvama. Molim vas da se ustegnete od bilo čega što bi moglo odvući pozornost od otkrivanja istine o žrtvama i zločinima totalitarnog komunističkog sustava", kazao je Hranić. 12:05 U 12 sati je započelo središnje misno slavlje, koje predvodi đakovačko-osječki nadbiskup Đuro Hranić. 11:40 U nastavku pogledajte najnovije fotografije s komemoracije, na kojoj se pojavio i Vladimir Šeks. 11:25 U 11.15 sati procesija je krenula prema oltarnom prostoru na Bleiburškom polju. 11:10 U 11 sati molitvom na groblju Unterloibach. 10:51 Jedan od prisutnih dao je kratku izjavu za Index. "Zgrožen sam što su mediji prošle godine pisali da nije bilo ustaških obilježja", kazao je našem reporteru te mu pokazao medijski članak u kojemu se to navodi. "Sramota me što me mora čuvati austrijska policija, ali netko mi je pokušao skinuti kapu s glave prošle godine", dodao je. 10:47 Indexovi reporteri s nama su podijelili najnovije fotografije s lica mjesta. 10.40 Putem medijskog priopćenja javnosti se obratila i Radnička fronta. Opširnije "Ove se godine opet ponavlja opscena tradicija –hrvatski dužnosnici odlaze na Bleiburg pod pokroviteljstvom Hrvatskog sabora. Ondje se događa ono što u hrvatskoj javnosti praktički nitko nema snage nazvati pravim imenom. Da bi se shvatilo o čemu je zapravo riječ, dovoljno je pogledati strane medije, koji su prethodnih godina npr. objavljivali, vrlo otvoreno i jasno, da se hrvatska predsjednica poklonila pred spomenikom hrvatskim pronacističkim snagama iz Drugog svjetskog rata". 10.26 Hrvatsko državno izaslanstvo položilo je u subotu vijence kod Spomenika i grobnice žrtava poraća na groblju Dobrava kod Maribora, u sklopu obilježavanja 72. obljetnice Bleiburške tragedije.  Izaslanstvo koje je vodio predsjednik Hrvatskog sabora Gordan Jandroković nazočilo je molitvi i potom položilo vijenac kod spomenika na kojem piše "Mrtvima spomen - živima opomena / Pobijenima nakon 9.5.1945. / Maribor 1990." 10.10 Indexovi reporteri se nalaze na licu mjesta. Početak komemoracije očekuje se u 11 sati. Uskoro opširnije...