Australski bolničar poslužio se vlastitom opremom kako bi si dijagnosticirao srčani napad i odvezao se do najbliže bolnice u saveznoj državi Victoriji, piše BBC. David Watson (52) bio je u nedjelju navečer sam u smjeni kada je počeo osjećati bolove u prsima i trnce u rukama, izvijestio je 9News. Odjurio je prema kolima hitne pomoći i spojio se na EKG uređaj koji je pokazao da upravo traje snažan srčani udar. "Mislio sam, tu nešto nije u redu", rekao je. Watson, koji kao bolničar radi 25 godina i otac je dvoje djece, ušao je u hitnu pomoć i odvezao se do bolnice Casterton. Potom je helikopterom prebačen do veće bolnice u Geelongu, gdje mu je kirurški uklonjen ugrušak u koronarnoj arteriji. "Sretan sam što sam živ, samo zato što sam reagirao brzo i dijagnosticirao udar", rekao je Watson kojem su liječnici preporučili da uzme dva mjeseca odmora. 