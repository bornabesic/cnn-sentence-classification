Foto: FAH KANDIDATKINJA za zagrebačku gradonačelnicu, Anka Mrak Taritaš gostujući u „Intervjuu tjedna“ Yammat FM-a komentirala je tijek izborne utakmice i nedolaženje protukandidata Milana Bandića na sučeljavanja.  Na početku intervjua osvrnula se na rezultate prvog kruga izbora te istaknula kako je razlika između njezinog protukandidata Milana Bandića i nje svakako dostižna, a to će pokazati i birači kojih je, ističe, ove godine 40 tisuća manje. Također smatra da bi svaki kandidat, osim imovinske kartice, trebao dati i izvješće o svom zdravstvenom stanju. "Bandić je pokazao da je kukavica"  Što se pak tiče protukandidata Milana Bandića, on svoje zdravstveno stanje koristi kao izgovor za nedolazak na sudska ročišta i sučeljavanja: „U ovom trenutku je pokazao jednu svoju karakteristiku koju nismo imali priliku vidjeti - da je ipak kukavica“, komentirala je Mrak Taritaš.  Na kritike da se u kampanji nije dovoljno politički potukla s Bandićem poručila je kako je to “teško ako se protukandidat ne pojavljuje, a napadati čovjeka koji ne dolazi i izbjegava nije u sportskom smislu nešto što bi meni bilo prihvatljivo“. Očekuje potporu platforme "Zagreb je naš"  U drugom krugu lokalnih izbora očekuje podršku političke platforme „Zagreb je naš“, a kada je u pitanju većina u Gradskoj Skupštini i prijedlog koji bi se mogao naći već na prvoj sjednici oko preimenovanja Trga maršala Tita, kaže kako će poštivati odluku većine. Osvrnula se i na ulogu čelnika gradskih četvrti i mjesnih uloga čija uloga, prema njenom mišljenju treba biti znatno drugačija. „To su stvari na koje gradonačelnik samo ako obilazi Grad može opozivati. Sustav treba funkcionirati tako da se zna koja je njihova nadležnost i što mogu rješavati“, poručuje Mrak Taritaš.  Komentirala je i Bandićev kapitalni predizborni projekt, novu tramvajsku liniju koja bi povezivala Kvaternikov trg i Zračnu luku Franje Tuđmana. „Ta ideja - tramvaj, Kvatrić pa Zračna luka, u smislu struke i razuma nije nešto što je moguće i pametno. O gorućim pitanjima  Međutim ima željeznička veza od nove zračne luke do postojeće željezničke pruge u Velikoj Gorici, duga dva kilometra. Na taj način Zagreb ima sve ono što imaju drugi glavni gradovi“, rekla je Mrak Taritaš.  Po pitanju smeća u centru grada zaključuje kako nešto ne funkcionira. „Grad nema sustava zbrinjavanja otpada, nema redovitog odvoza i unazad pet godina stanje je bilo bolje nego danas“, ističe i dodaje kako više od 100 općina i gradova u Hrvatskoj gospodarenje otpadom već ima riješeno: „Trećina Hrvatske ima nešto što Zagreb nema.“  Za kraj najavila je sudjelovanje na večerašnjem prosvjedu na Trgu bana Jelačića pod nazivom „Čekajući tramvaj zvan obrazovna reforma“. „Ja se duboko nadam da ću imati prilike upravljati ovim gradom koji može, neovisno o tome što se dešava na državnoj razini, raditi svoju obrazovnu reformu i ja se zaista veselim da to Grad Zagreb u budućnosti zaista može imati i provoditi ju u stvarnosti.“