Berlusconi je možda i otišao iz politike, ali to još uvijek ne znači da se politika i seks u Italiji više gusto ne prožimaju. Vođene primjerom legendarne Ciccioline, još su tri talijanske pornoglumice posljednjih dana najavile da će se na lokalnim izborima kandidirati za mjesta gradonačelnica gradova u kojima žive. Milly D'Abbracio pokušat će se izboriti za fotelju prve dame gradića Torre del Greco, dok će posebno zanimljivo biti biračima grada Taranta u južnoj Italiji. Sučeljavanje na "štangi" U tom će se gradu od dvjestotinjak tisuća stanovnika za mjesto gradonačelnice boriti čak dvije porno dive koje su danas poznatije po svojim ekshibicijama na velikom ekranu nego po političkim stavovima. I Luana Borgia i Amandha Fox svoj politički program ponajprije temelje na oporavku gospodarstva uz pomoć otvaranja kockarnica i punu liberalizaciju gradske javne scene. Kako bi odmjerile snage, njih dvije već su i organizirale prvo sučeljavanje u kojemu, doduše, nisu argumentima branile svoje stavove, već su se za naklonost i glasove borile striptizom i plesom oko šipke. Za uspjeh trebaju ideje Kandidatkinja Fox najavila je tom prilikom da će u Tarantu, ako bude izabrana, pokrenuti poseban erotski sajam radnog naziva "Taranto Sex" koji bi se održavao dva puta na godinu te koji bi, prema njenim procjenama, trebao privući tisuće posjetitelja iz cijeloga svijeta. Ipak, sve tri pornopolitičarke, koje su još uvijek prilično aktive ispred kamera, imaju malo šanse iz samo jednog razloga – nisu prve koje svoju pornopopularnost žele iskoristiti za proboj u politiku. – U njihovu programu nema ništa novoga, sve one kopiraju ideje koje ja propagiram već godinama i kojima pokušavam osvojiti gradonačelnički mandat u Monzi – kaže za Večernji list Illona Staller Cicciolina, šezdesetogodišnja talijanska porno glumica i političarka koja je jedan mandat provela i u talijanskom državnom parlamentu. Kako kaže, upravo se ideja oporavka gospodarstva osnivanjem kasina i industrije zabave pokazala uspješnom i privlačnom glasačima, pa taj njen "recept" danas kopiraju i mlađe kolegice. – Ljudi vole ljubav, a kada se ona poveže s prosperitetom, to je dobitna kombinacija. Ipak, izborna je kampanja ozbiljna stvar i za bolje rezultate treba ponuditi nove ideje, a ne kopirati tuđe uzore – kaže Cicciolina