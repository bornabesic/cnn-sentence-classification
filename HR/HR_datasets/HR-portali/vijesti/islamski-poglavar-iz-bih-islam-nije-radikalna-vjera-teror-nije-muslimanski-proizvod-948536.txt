Screenshot: Youtube PORAZ onih koji provode teror u ime islama je potpuno izvjestan no u današnjem svijetu ispunjenom mržnjom i predrasudama opravdano je strahovati čime će prostor kojega su zauzele terorističke skupine biti popunjen, upozorio je u nedjelju poglavar Islamske zajednice u Bosni i Hercegovini Husein Kavazović ističući kako pogrešne politike koje se vode itekako pogoduju onima koji čine zločine pozivajući se na vjeru. "Teror nije muslimanski proizvod, ako uopće je muslimanski"  "I danas gledamo sasvim pogrešne političke poteze koji zločincima idu na ruku. Ulazimo u vrijeme u kojem se proizvodnjom straha želi vladati svijetom. To je veoma opasna strategija. I muslimani i nemuslimani moraju sebi postaviti pitanje koja je cijena njihove slobode od straha. Hoće li predrasude koje se proizvode pomoći da savladamo strah ili će ga pojačati. Teror koji se proizvodi dobar je argument da nas se drži u strahu i kontrolira. Nisam siguran da je to samo muslimanski proizvod, ako je uopće muslimanski", izjavio je reis Kavazović u intervju za agenciju Fena.  Komentitrajući činjenicu da se prema muslimanima i islamu u Europi, SAD-u i drugim zemljama sve više šire preradsude Kazavozvić je ocijeno kako je to logičan rezultat stalnih nastojanja da se jednu religiju proglasi radikalnom iako ona to u svojoj naravi nije. Danas vidimo iskrivljenu sliku Islama  Iskrivljenu sliku Islama u suvremenom svijetu, kako je istaknuo, danas predstavljaju prizori "kojekakvih borbenih formacija" koje oštricu svoje borbe usmjeravaju uglavnom protiv muslimana koji ne podržavaju njihova viđenja islama i života općenito.  Oni nasiljem i terorom žele primorati muslimane i svijet da im priznaju pravo na postojanje i vlast na prostoru koji kontroliraju a njihova pojava i zlo koje su donijeli sa sobom prilika su i da se vanjski neprijatelji islama dodatno mobiliziraju i da i islam i muslimane generaliziraju kao veliku prijetnju i strašno zlo koje se nadvilo nad Zapadom i čovječanstvom, izjavio je Kavazović.  "Islam nije radikalna vjera. Islam je vjera mira, uvažavanja ljudi i njihova zajedničkog života. Neki muslimani jesu radikalni iz raznoraznih razloga, a mržnja koju proklamiraju jeste bolest", poručio je poglavar bosanskohercegovačkih muslimana.  Zaključio je kako je potpuno jasno da će uslijediti  vojni slom onih koji se terorom navodno bore za islam no nameće se pitanje koliko se spremamo i koliko smo spremni ublažiti posljedice koje ne znače ništa drugo do duhovnu pustoš. "Bošnjaci nisu nikada nikome bili prijetnja"  "Ponekada se više bojim šta će donijeti poraz, ukoliko ne budemo sposobni da se praznina popuni, a teška rana očisti i previje na pravi način", izjavio je Kavazović.  On je upozorio i na  komplicirano i potencijalno opasno stanje u BiH uz ocjenu kako i dalje postoje planovi za uništavanje te države.  "Sredstva se za to nastoje pribaviti i odmjerava se njihova uporaba. Vidjeli smo na primjeru referenduma u Republici Srpskoj kuda bi to moglo odvesti. Posljedice bi bile pogubne i vodile bi u katastrofu svih naroda i svih građana. Iluzija je da bi se raspad mogao dogoditi mirno. Vidjeli smo kako je završio sličan pokušaj u agresiji na našu domovinu. Danas se pokušava bošnjački narod stigmatizirati i predstaviti kao opasnost po mir u regiji. Bošnjaci nisu nikada nikome bili prijetnja, već isključivo žrtva gotovo dva stoljeća", ocijenio je Kavazović.  Njegov je zaključak kako je radi opstanka BiH potrebno postići novi konsenzus o njezinoj budućnosti pri čemu bi tu zemlju trebalo graditi kao građansku, liberalnu i sekularnu državu, u kojoj će nacionalni identitet svih naroda biti zaštićen kao strateški cilj države.