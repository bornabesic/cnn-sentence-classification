Škotska nacionalna stranka (SNP) poručila je danas da britanska premijerka Theresa May nema demokratski mandat za provedbu takozvanog 'tvrdog Brexita' koji će smanjiti političke i trgovinske odnose s Europskom unijom. Za razliku od sunarodnjaka u Engleskoj i Walesu, većina Škota glasovala je za ostanak Ujedinjenog Kraljevstva u Europskoj uniji, a SNP uoči svoje godišnje konferencije, poručuje da lipanjski rezultat referenduma može otvoriti pitanje oko raspisivanja drugog referenduma o škotskoj nezavisnosti. Kreću pregovori oko izlaska iz EU May je prošlog tjedna rekla da do ožujka 2017. želi pokrenuti dvogodišnje pregovore oko izlaska Velike Britanije iz EU, što je popraćeno padom funte na najnižu razinu u posljednju 31 godinu. Pad je bio potaknut zabrinutošću da konzertativna vlada premijerke May više zagovara 'tvrdi Brexit' koji bi suzbio migraciju, ali i ograničio pristup jedinstvenom tržištu EU-a  nego 'meki' koji bi bio okrenut održavanju bliskih gospodarskih odnosa s EU. 