SUBOTA, 17.12. Kao i uvijek uoči Božića, nacija u niskom startu čeka izvješća kreditnih agencija. Ove godine, prvi put u devet godina, pozitivne vijesti! Kreditni rejting se puževim korakom pomaknuo u suprotnom, pozitivnom pravcu. Blagi rast gospodarstva, i činjenica da nas prijevremeni izbori nisu toliko unazadili, iznenadila je i agenciju Standard and Poor's, koja nam je zabilježila plus iz zalaganja. Čim su čuli dobre vijesti, građani su pohitali u šoping centre. Ovogodišnja trgovačka bilanca iznosi 12 milijardi kuna, 500 milijuna više nego lani. Bauk konzumerizma kruži Hrvatskom! NEDJELJA, 18.12. Svjetski dan migranata Hrvatska obilježava radno. Rutinska policijska ophodnja na autoputu zaustavila je kombi britanskih registracijskih oznaka, koje su vozila dvojica bugarskih državljana. Prevozili su ljudski teret, izbjeglice i migrante. U desetak kvadrata nagurali su 67 nesretnih mladića, kojima je ponestalo zraka. Plesali su na rubu života i smrti, kada su policajci otvorili vrata. Spasili su ih liječnici sisačke, pakračke, novogradiške i slavonskobrodske bolnice. Najteži slučajevi, završili su u zagrebačkim bolnicama. U pola godine, MUP je zabilježio više od 4000 pokušaja ilegalnih prelazaka granice, što dovoljno govori o razmjerima kriminalnih operacija na Balkanskoj ruti. PONEDJELJAK, 19.12. Politički ekstremist iz redova turskih specijalaca u Ankari ubija ruskog ambasadora Borisa Karlova. To je svjetska vijest. Nacionalna vijest ili bi barem tako trebalo biti, pogibija je 38 hrvatskog pirotehničara Antuna Tune Alošinca. Imao je 6 djece. U Hrvatskoj je razminiravanje većinom prepušteno privatnim tvrtkama, kojih je oko 50. Tržišna utakmica snižava cijenu rada, a konkurencija tjera pirotehničare da za sve manje plaće i sve kreće vrijeme razminiravaju sve veća područja. Kada neki od njih odu, odu uz veliku eksploziju. Međutim, oni koji bi trebali, izgleda da je ne čuju. Daleko su minska polja centara moći. Kasno navečer stiže vijest iz Berlina. Napad na Božićnom sajmu, više od 12 mrtvih i 50-ak ranjenih... UTORAK, 20.12. Traje lov na terorista koji se u Berlinu kamionom zaletio u pješake na berlinskom Božićnom sajmu. ISIL je preuzeo odgovornost za napad, desnica u Europi likuje. Optužuju se izbjeglice, nazivaju se teroristima. Generalizira se šakom i kapom. Zatvorite granice, vrišti se s političkih govornica, paranoja raste. Raduju se i teroristi, napali su zemlju koja je primila više od milijun izbjeglica. Zatvaranjem granica, znaju oni to dobro, Europa se neće spasiti od terorizma. Kritičari kritiziraju Merkel, mnogi hvale Putina, koji bombama prijeti ubojicama ruskog ambasadora. Problem je što nove bombe stvaraju nove teroriste. SRIJEDA, 21.12. Opet vijesti iz komšiluka. Vučić u Moskvi dobio na poklon od Velikog brata Vladimira 6 rabljenih MIG-ova 29, nešto oklopnjaka i tenkova T-72. Novi avioni koštali bi 600 milijuna eura, Srbija ih je dobila “besplatno”, uz obavezu remonta, koji će ih stajati trećinu tog iznosa. Vijest je odmah uzbunila teoretičare zavjera, koji su se raspisali o opasnosti od novog rata, jer će ovom nabavkom Srbija “ovladati” regionalnim nebom. Zaboravlja se jednostavna činjenica. Hrvatska je članica NATO-a. Nema zime. ČETVRTAK, 22.12. Vlada je postigla dogovor sa sindikatima radnika u javnim službama. Povećanje osnovice plaća od 6 posto u idućoj godini, popravit će budžete za oko 59 000 državnih službenika i namještenika. Teški pregovori sa sindikatima radnika u javnim službama, nastavljaju se u siječnju. Odgovor na pitanje hoće li Vlada ispuniti svoje obaveze čeka 180 000 radnika. Na čekanju su i građani Slavonskog Broda, koji godinama čekaju da vlasnici Rafinerije u Bosanskom Brodu prestanu trovati i jedan i drugi grad. Nedavno je Rafinerija dobila novu dozvolu za rad do 2020. PETAK, 23.12. U Milanu ubijen Anis Amri, terorist koji je pobio ljude u Berlinu. Imao je 24 godine. Zaustavljen je slučajno od strane talijanske policije. Počeo je pucati i izgubio ludu glavu. ISIL nema kadrovskih problema. Na listi čekanja su, nažalost, mnogi drugi. Za kraj dana i tjedna, vijest o potpisivanju sporazuma o šklskim udžbenicima između ministra prosvjete Republike Srbije i predstavnika hrvatske nacionalne manjine u Srbiji. Djeca će dobiti knjige, Hrvatska će povući blokadu u vezi Poglavlja 26 i svi sretni i zadovoljni. Pa jesmo mogli odmah tako, dragi Aleksandre? >>Kao u filmu Beskrajni dan, svakog se jutra budimo u istom košmaru. Ima li kraja? 