Tihomir Tim Orešković počeo je kao presedan, a tako je i završio svoj kratki premijerski staž. Mnogo je toga što se nekom hrvatskom premijeru prvi put dogodilo a da je “led” probio upravo Orešković. Niste dugo bili nezaposleni bivši premijer – oko dva mjeseca – i dobili ste posao kod starog poslodavca Teve u Amsterdamu. Ostali ste im očito u dobrom sjećanju? Već 25 godina radim u farmaceutskoj industriji, a u Tevi od 2005. Teva je sjajna firma i globalni lider u toj industriji i u njoj sam stekao mnogo iskustva, u Kanadi sam bio financijski direktor (CFO), pa CFO za istočnu Europu, Bliski istok, Izrael i Afriku. Bio sam predsjednik uprave Plive, financijski direktor za Europu i financijski direktor za generičke lijekove na globalnoj razini, i to uoči preuzimanja dužnosti premijera. Nije istina da sam pri preuzimanju dužnosti predsjednika Vlade u Tevi “zamrznuo” radno mjesto. Ja sam tada dao otkaz u Tevi računajući da ću biti predsjednik Vlade pun mandat. Oni su bili ponosni što mi je bilo ponuđeno ovakvo časno mjesto te vjerujem da cijene iskustvo koje sam stekao kao hrvatski premijer. Pratili su moj rad i prepoznali da sam preuzeo odgovornost za velike izazove u samom vrhu hrvatske i europske politike i liderstvo koje ide s tim. Na koju se funkciju zapošljavate, je li ona višeg ili nižeg ranga? Preuzet ću funkciju višeg potpredsjednika za poslovnu efikasnost (senior vice president, CFO, business efficiency). U financijskom sektoru samo je glavni CFO cijele Teve iznad ove razine. Na ranijoj funkciji bio sam zadužen za generičke lijekove, a sada ću raditi na inicijativama na globalnoj razini s ciljem povećanja efikasnosti, produktivnosti, profitabilnosti itd. Kao i prije, očekujem da ću biti često na putu, ponajprije u SAD-u i Izraelu. Izrađivat ću strateške analize za kompaniju na globalnoj razini i neću biti direktno nadležan za pojedinačne Tevine tvrtke. Jeste li provjerili da niste u potencijalnom sukobu interesa jer Pliva posluje s državom? Apsolutno nisam ni u kakvom sukobu interesa. Tražio sam savjet od stručnjaka koji su to potvrdili. Neću biti zaposlen u Hrvatskoj, neću biti u nadzornom odboru ili upravi ni Plive ni Teve i neću imati nikakvu odgovornost za poslovanje Plive. To je i Teva javno potvrdila. Pliva je sjajna firma koja ima odličan tim, nalazi se u top 10 hrvatskih kompanija, jedan je od najvećih privatnih investitora i izvoznika u RH i jako sam ponosan na ono što smo u Plivi ostvarili dok sam bio predsjednik uprave. Odrekli ste se uživanja u statusu 6 plus 6 plaća, no problem je postalo zadržavanje dvojice agenata sigurnosti koji vas štite i izvan RH. Znači li to da će oni s vama putovati po svijetu do proljeća? Prije tri mjeseca izjavio sam da mi hrvatski propisi zabranjuju da vodim svoj posao ili radim na visokoj poziciji u Hrvatskoj i da ću zbog toga morati tražiti posao u inozemstvu. Nitko na to nije reagirao. Žalosno je i apsurdno da takvo stanje sprečava ljude koji imaju znanje i iskustvo da se angažiraju u interesu RH. Isto tako sam izjavio da se želim što prije vratiti na posao, tako da mi nikad nije bila namjera do kraja konzumirati ”famoznih” 6+6. Iako su me neki htjeli prikazati u lošem svjetlu, ja sam održao svoju riječ i u roku od dva mjeseca pronašao sam novi posao, a već sredinom prosinca prošle godine obavijestio sam nadležne da prestajem koristiti pravo na naknadu plaće. Isto je i s osiguranjem. Nikad nisam imao namjeru koristiti pravo na osiguranje punih šest mjeseci i žao mi je što je došlo do ovakve situacije. Kao što znate, ja sam prvi bivši hrvatski premijer kojem je ponuđena visoka poslovna pozicija u inozemstvu. Dakle, radi se o presedanu, da bivši premijer zarađuje plaću na privremenom radu u inozemstvu. Nastavak arbitraže bio je važan, ali do pregovora nije došlo jer je Vladi izglasano nepovjerenje. Je li to slučajno? Arbitraža Ina-MOL Da sam ostao sjediti u Zagrebu, vjerojatno se ovo pitanje ne bi ni postavilo. Prošli tjedan bio sam u Amsterdamu da riješim administrativne stvari i pronađem novi smještaj. S obzirom na to da još nisam počeo raditi na novom poslu, pratili su me službenici osiguranja. Smatram da je primjereno da službenici MUP-a vide gdje će bivši premijer stanovati i da daju svoju stručnu sigurnosnu procjenu. Ja ću se odreći mjera sigurnosti nakon što od MUP-a dobijem potvrdu da za mene i moju obitelj ne postoji sigurnosni rizik. Premijer Plenković i ja popili smo kavu ove subote i pitao me koji su mi planovi s osiguranjem. Sve sam mu ovo objasnio i smatram da je bilo vrlo korektno s njegove strane što je htio direktno od mene čuti stanje, a ne kao drugi koji su me napadali prije nego što sam imao priliku objasniti svoje planove. Kako doživljavate teze da ste zbog ljetovanja u državnim rezidencijama i zadržavanja osiguranja, iako si to možete financijski sami priuštiti, arogantni i da ste time razočarali javnost? Ono što sam u Hrvatskoj primijetio za vrijeme dok sam bio predsjednik Vlade, a stanje se nije promijenilo ni nakon toga, jest da u javnom prostoru, pa čak i od onih koji se financiraju iz državnog proračuna, nedostaje poštovanja za institucije države. Postoje glasne snage koje imaju pristup medijima, a koje omalovažavaju i šire nepovjerenje građana te u konačnici dovode u pitanje smisao postojanja institucija koje trebaju biti stupovi društva, pa čak i same države. To nije dobro. Očekujem da se postigne društveni konsenzus oko toga da svoju državu i njezine institucije počnemo cijeniti i poštovati više, pa makar zbog toga što su naše, hrvatske, jer nitko drugi, osim nas Hrvata i hrvatskih građana, to neće uraditi. Naravno da te institucije nisu savršene i puno toga treba poboljšati. Ali to vam je kao kad ne poštujete samog sebe. Tada ćete teško nešto kod sebe promijeniti nabolje ili zadobiti poštovanje drugih. Mi moramo izgraditi samopoštovanje i samopouzdanje ako želimo napredovati. Moje imovinsko stanje od početka je jasno, transparentno i javno objavljeno. Međutim, izgleda da neki zagovaraju primjenu imovinskog kriterija u vođenju države. Pitam se hoće li uskoro predlagati da se premijeru, ovisno o njegovu ili njezinu imovinskom stanju, naplaćuje korištenje ureda ili potrošnja električne energije u Banskim dvorima, korištenje službenog auta ili zrakoplova? Mislim da to nije dobro, ali ne za mene, već za instituciju hrvatskog premijera. Siguran sam da naš narod dobro prepoznaje moj rad i moje zalaganje za napredak naše domovine, kao i rad onih kojima je to smetalo, a nekima i dalje smeta. Objavljeno je da ste za ljetovanje u Opatiji platili 18 tisuća kuna troškova. Jeste li utvrdili kako je uopće nastao račun od 100 tisuća kuna? Zanimljivo je da se prvi put preko mene počelo ispitivati uvjete korištenja državnih rezidencija i baš u vrijeme kad se nagađalo o mojem mogućem političkom angažmanu. Kada sam pitao za mišljenje, rečeno mi je da je državi puno jeftinije da odsjednem u rezidenciji nego u privatnom hotelu. Postoje glasne snage koje imaju pristup medijima, a koje omalovažavaju i šire nepovjerenje građana 'Glasne snage' Osobno sam bio šokiran kad sam vidio te iznose na računima. Poslije smo utvrdili da na njima nije bila samo hrana za mene i obitelj već i svi troškovi rezidencije i njezina hladnog pogona što je prezentirano kao da je moja obitelj pojela hotelske zalihe za ljetnu sezonu. Doznali smo i da je praksa otprije bila da njihove usluge nije bilo moguće kontrolirati. Sve se to promijenilo, ali netko je trebao platiti cijenu promjena, i to u doslovnom i prenesenom smislu. Koliko znam, ja sam prvi premijer koji je sam pokrio svoje troškove i smatram da sam bio korektan u ovom slučaju. Bili ste protiv prekida arbitraže Ina-MOL. No tražili ste da odmah započnu i pregovori s MOL-om na najvišoj razini. Ti pregovori ostali su samo plan. Je li Karamarko bio u pravu? Nakon što sam se dobro informirao o cijelom slučaju, odlučio sam odmah pokrenuti pregovore s MOL-om, a to su mi isto sugerirali i naši pravni zastupnici. Isto tako tražio sam da se arbitraža nastavi zbog jačanja naše pregovaračke pozicije. Malo nakon što sam to sve javno objavio, pokrenuto je rušenje Vlade, a kao tehnički premijer nisam mogao izvršiti taj zadatak. Ovdje je država izgubila šest mjeseci. Po mom mišljenju nastavak arbitraže bio je važan zbog naše pregovaračke pozicije s MOL-om, a činjenica je da do tih pregovora nikad nije ni došlo jer je Vladi, nakon što sam to najavio, izglasano nepovjerenje. Je li to sve bila slučajnost ili nešto drugo, možemo samo nagađati. Nikad nećemo znati što je moglo biti da HDZ nije srušio svoju Vladu. Kakvim ocjenjujete potez Andreja Plenkovića koji je na gubitak prve arbitraže reagirao najavom otkupa dionica Ine od MOL-a? Ina jest strateška kompanija i razumijem ove reakcije sa željom da se Ina vrati u hrvatsko vlasništvo, ali mislim da nam ipak treba pravi strateški partner za dugoročni uspjeh kompanije. Je li Vlada pronašla dobar način, prodajom dijela HEP-a vratiti Inu? Dok ste bili premijer, gurali ste ideju da se objedini svu državnu imovinu pod jedan holding, čime bi se danas vjerojatno lakše proveo i otkup Ine? I dalje mislim da bi moja ideja da se stvori fond državne imovine dovela do povećanja vrijednosti naših kompanija i omogućila dobivanje kapitala za nove investicije. Svjestan sam da bi ovaj model bio inkompatibilan s našom klijentelističkom praksom. HEP je strateška firma koja bi se trebala širiti u regiji kao dominantno energetsko poduzeće. Postavlja se pitanje gdje je LNG u cijeloj energetskoj slici? Vrijeme i brojke će pokazati ima li prodaja HEP-a smisla. Je li proračun dobro složen, vidite li u njemu najave reformi ili suprotno i slažete li se s onima koji tvrde da je Plenkovićev proračun na rashodnoj strani prevelik? Slažem se da je opravdano da su neki resori, poput obrane, dobili više sredstava. Međutim, u proračunu sam vidio veliki prostor za značajne uštede i ta sredstva mogli smo iskoristiti za druge svrhe. Poznato je da sam fiskalni konzervativac i mislim da trebamo i dalje smanjivati javnu potrošnju jer su najave da će kamate ponovno rasti. Ako sada ne smanjimo dug i deficit kroz strukturne reforme, mogli bismo se brzo naći u nepovoljnoj situaciji. >> Na Tima se bilo teško ljutiti, ali na odlasku je sve iživcirao "Kao otac četvero djece želim da mi djeca završe školu i da imaju šansu ispuniti svoje ambicije. Svojoj djeci uvijek govorim da se ne boje izazova, da budu hrabri i da imaju svoj stav. Isto tako im govorim da vole svoju zemlju i poštuju svoj narod i njegovu kulturu, a u isto vrijeme da su otvoreni prema svim ljudima i nacijama. Ja se nadam da će oni svoje snove uspjeti ostvariti u Hrvatskoj. Na svom osobnom primjeru vidio sam da su za našu domovinu korisna iskustva koja mladi steknu u inozemstvu. Ali važno je da se u domovini stvore uvjeti i potakne mlade, pogotovo stručnjake, da se nakon stjecanja iskustva vrate i izgrađuju našu domovinu svojim znanjem. Ovo, međutim, ne može napraviti samo Vlada, već je potrebno da se i svi mi otvorimo i budemo ponosni na naše ljude koji rade u inozemstvu i da ih potaknemo da svoju budućnost grade u Hrvatskoj”, odgovara bivši premijer na pitanje kakve će savjete nakon svog iskustva u politici davati vlastitoj djeci i hoće li im savjetovati da probaju s karijerom u Hrvatskoj ili da pobjegnu u inozemstvo kao što to opet čine mnogi Hrvati, pritisnuti ekonomskom krizom i dugotrajnom potragom za poslom. 