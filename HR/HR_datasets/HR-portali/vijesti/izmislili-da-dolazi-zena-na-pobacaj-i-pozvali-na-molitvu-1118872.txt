– Najavljen je dolazak trudnice iz obližnjeg mjesta na pobačaj u vukovarsku bolnicu. Molimo sve molitelje da nam se pridruže u što većem broju sutra ispred vukovarske bolnice kako bismo je dočekali kao kraljevnu i pokazali koliko je vrijedna i kako smo spremni učiniti sve da joj pomognemo izabrati život! – objavljeno je na službenoj Facebook stranici inicijative “40 dana za život – Vukovar” u noći na utorak. Izazvalo je to odmah žestoke komentare i sukobe protivnika i pristaša pobačaja. No, ključno pitanje koje je postavljeno jest kako je, ako je točna, informacija o zakazanom terminu abortusa došla do aktivista te inicijative, pa time i u javnost. Oštro bi se tako prekršila prava pacijenata. Istraga u bolnici – Ta trudnica ne postoji, to je izmišljeni lik – ustvrdila nam je, pak, danas Lidija Dugan, koordinatorica molitvene inicijative za Slavoniju. Na opasku kako internetski poziv ipak djeluje dosta uvjerljivo s obzirom na to da se navodi i kako je “iz obližnjeg mjesta”, odgovara: – Nisu li sve iz obližnjih mjesta? Dolaze u Vukovar trudnice iz cijele Slavonije jer u njihovim bolnicama liječnici odbijaju pobačaj zbog priziva savjesti – nastavlja. Bio je to, tvrdi, “samo apel moliteljima” da se okupe u što većem broju. – Poanta nam je osvješćivanje građana – ističe. Opačić: sve upućuje na to da su informacije o trudnici došle iz bolnice, to je nedopustivo. pic.twitter.com/AAPDDpJkBj Opačić: Očekujemo od DORH-a da pokrene istragu zbog događaja u vukovarskoj bolnici. https://t.co/lg4neq9lZJ #politikahr pic.twitter.com/0aUrfA7vqe   No, svojevrsna istraga već je provedena u vukovarskoj bolnici. – Provjerili smo, uopće nije bilo pobačaja u posljednjih pet dana, pa tako nisu mogle iz naše bolnice iscuriti bilo kakve informacije – kaže, pak, Vesna Bosanac, v. d. ravnateljice Opće bolnice Vukovar. Aktivistima nitko ne može, dodaje, zabraniti da se mole, u krug bolnice nisu ulazili, a za okupljanje pred zgradom dovoljno je da podnesu zahtjev gradskoj upravi. U Šibeniku je nastao i sukob – No, naša je zadaća da štitimo prava pacijenata. Na trudnice oni nemaju utjecaja jer žene pokraj njih ne moraju ni proći. A što se tiče objave na Facebooku, vjerojatno su htjeli privući medijsku pozornost – zaključuje ona. Pred vukovarskom bolnicom i danas su oko 14 sati, umotane u deke, molile dvije žene. – Izmjenjujemo sa svakih sat, sat i pol. Cilj je da od 6 do 18 sati u svakom trenutku mole bar dvije žene, a petkom imamo i noćne molitve, 24 sata bez prestanka – kažu nam. – Nije nam hladno, mala je to žrtva za dječicu – dodaju. Četrdeset dana molitve započelo je 28. rujna, trajat će do 6. studenog. Moli se u 24 grada, ali na 25 mjesta jer su u Zagrebu dva. Registriranih je molitelja 8000. U Šibeniku je došlo i do fizičkog sukoba aktivista i novinara, intervenirala je i policija. >> U riječkoj bolnici 85 posto pacijentica odabralo je medikamentozni pobačaj 