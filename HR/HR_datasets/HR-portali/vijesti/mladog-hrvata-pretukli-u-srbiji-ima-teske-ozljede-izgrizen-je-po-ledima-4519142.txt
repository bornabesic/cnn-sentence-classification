U vojvođanskom mjestu Apatinu brutalno je u nedjelju navečer prebijen mladić J.B. iz Sonte za kojega u Demokratskom savezu Hrvata u Vojvodini (DSHV) navode da je bio žrtva etnički motiviranoga napada. Mladiću su nanijete tjelesne ozljede, čak i u predjelu leđa gdje je izgrižen, neslužbeno nam je rečeno u stranci i mladićevom rodnom mjestu Sonti. "Ovaj napad na nedužnoga mladića hrvatske nacionalnosti očito pokazuje da u srbijanskom društvu i dalje postoji raširena netrpeljivost i negativne predodžbe kada je u pitanju hrvatska nacionalna zajednica, što se u posljednje vrijeme znade manifestirati fizičkim nasiljem", stoji u priopćenju DSHV-a koje je izdano u povodu napada koji se dogodio na apatinskim Ribarskim večerima. Predsjednik Povjerenstva za praćenje kršenja prava nacionalne manjine pri Hrvatskom nacionalnom vijeću Darko Baštovanović navodi kako ovo nije prvi napad na toga mladića. "Nasrtaja na njega je bilo i ranije – na katolički Božić i šokačkog običaja Kirbaj. I tada su mu nanijete teže tjelesne ozljede. Kako mi je rečeno, vinovnici toga odgovorni su i za ovaj napad", rekao je Baštovanović. Dodao je da primjerene reakcije državnih tijela tada nije bilo, a i da vodstvo hrvatske zajednice sada čeka zapisnik iz policije i liječnički nalaz kako bi dalje postupali. U ovome povodu reagirao je zastupnik i predsjednik DSHV-a Tomislav Žigmanov koji zahtjeva od mjerodavnih državnih tijela da se slučaj brutalnog prebijanja građanina J.B. pod hitno istraži i da se vinovnici ovog jezovitoga napada pod hitno pronađu i kazne. "Veoma je zabrinjavajuće to što se za manje od pola godine pojavilo nekoliko slučajeva etnički motiviranih napada, čije su žrtve bile osobe hrvatske nacionalnosti, i to što su svi napadi kao sredstvo koristili fizičko nasilje", naveo je Žigmanov. Istaknuo je i da nije primjereno da jedno društvo koje sebe smatra demokratskim i koje pretendira na članstvo u Europskoj uniji dopušta i tolerira ovakve slučajeve. "I ovom prigodom podsjećam da je hrvatska nacionalna zajednica u Republici Srbiji izuzetno ranjiva i da je od svih drugih nacionalnih zajednica, zbog negativnog nasljeđa iz 1990-ih, i dalje u javnosti objektom najnegativnijih predodžbi koje u posljednje vrijeme rezultiraju fizičkim nasiljem", zaključio je predsjednik DSHV-a. U mjestu Sonti, blizu granice s Hrvatskom, živi brojna zajednica šokačkih Hrvata. Obitelj napadnutoga mladića, kao i on sam, bili su aktivni članovi mjesnog hrvatskog kulturno umjetničkog društva.