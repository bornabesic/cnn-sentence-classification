Foto: 123rf  MILIJUN i osamsto tisuća kuna osiguralo je Ministarstvo turizma za projekte strukovnih udruga koji podižu kvalitetu ljudskih potencijala u turizmu i ugostiteljstvu. Bespovratni novac na raspolaganju je za stručno osposobljavanje i usavršavanje, što jača konkurentnost djelatnika u turizmu, a time i turističkoga proizvoda, navode iz Ministarstva.  Natječaj za prijavu projekata otvoren je za strukovne udruge u turizmu i/ili ugostiteljstvu, samostalno ili u partnerstvu. Za svaki projekt može se tražiti od 50 do 150 tisuća kuna, odnosno najviše 70 posto vrijednosti projekta. Svaki prijavitelj može u natječaju sudjelovati sa samo jednim programom ili projektom.  Ako želite dobiti novac, trebate znati da će se u odabiru projekata u obzir uzimati usklađenost sa Strategijom turizma RH do 2020. godine. Prednost će imati projekti koji predviđaju zapošljavanje mladih nezaposlenih osoba ili osoba s invaliditetom, pri čemu je važno da je jasno predstavljen i plan rada novozaposlene osobe.  Projekt možete prijaviti do 15. ožujka. Više informacija možete pronaći na internetskim stranicama Ministarstva turizma.