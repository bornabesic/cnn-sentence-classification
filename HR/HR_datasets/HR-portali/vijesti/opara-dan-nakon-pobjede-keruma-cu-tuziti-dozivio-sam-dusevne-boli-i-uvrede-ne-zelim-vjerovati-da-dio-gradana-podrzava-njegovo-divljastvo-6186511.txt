Jutro nakon velike pobjede u drugom krugu lokalnih izbora, novi splitski gradonačelnik Andro Krstulović Opara ekskluzivno je u razgovoru za Slobodnu Dalmaciju progovorio o prvim potezima po dolasku u Banovinu, optužbama rivala Željka Keruma o nepravilnostima i krađi glasova, mogućim koalicijskim partnerima... Opara bi, naime, fotelju prvog čovjeka grada trebao i službeno preuzeti početkom srpnja. Mislite li da je Kerumov ispad na posljednjem sučeljavanju u redakciji Slobodne Dalmacije presudio i donio vam tijesnu pobjedu? Mediji su spekulirali kako je velika vjerojatnost da će jedan od vas dvojice do kraja kampanje - 'puknuti'? - Ne mislim da je on pukao, ni da je to prelomilo izbore. Njegovo neprimjereno ponašanje je samo izašlo na površinu nakon što su mu prethodno kampanju vodili njegovi trolovi na društvenim mrežama. Maske su pale i prostaštvo je izašlo na površinu. Ne želim vjerovati da dio građana odobrava takvo ponašanje, pa čak ni oni koji nisu izašli na izbore. Osobno, na tom divljaštvu nisam želio poentirati, niti sam to želio uvoditi u kampanju. Mogao sam bez problema na račun toga imati naslovnice, no prepustio sam da građani sami prosude kome žele dati svoj glas. Danas, nakon svega, idem do odvjetnika - rekao je Opara za Slobodnu Dalmaciju. Tužit će te Keruma?  - Da, za duševne boli i uvrede. Ostavio sam to za iza izbora upravo da ne bi kontaminirao javnost. Nije lako bilo mojoj obitelji, ženi, djeci... Ni to mu nije bilo dosta, pa je već sljedeći dan optužio mog pretka za ubojstvo, a moje ljude iz kampanje, koji su vrijedno radili, da su mu ukrali izbore. Koji će vam biti prvi potezi nakon što preuzmete gradonačelničku funkciju? Mnogi vas doživljavaju kao čovjeka iz kulturnog miljea... - U svojoj kampanji jednu tematsku konferenciju nisam obavio po pitanju kulture, ne zato što ona nije važna, već zato što znam što tišti naše ljude: sanacija Karepovca, nedostatak parkirališta, prometna zagušenost, nesigurnost... Drugi najveći grad u državi nema proračun. Podsjećam, Kerum je 2009. godine od HDZ-a naslijedio budžet veći od milijardu kuna, a danas je on 30 posto manje. Dakle, proračun je vaš prvi korak? Najavili ste već u rujnu i pregovore oko novog proračuna za 2018. godinu. - Krajem devetog mjeseca očekujem političke konzultacije za donošenje novog proračuna. Naime, ne želim donositi proračun putem političke trgovine, želim kvalitetnu raspravu koja će trajati bar mjesec dana. Dakle u 10. mjesecu bi trebali znati novi proračun. Ne smijemo dopustiti da se takav dokument dogovara krajem godine, doslovce između Božića i Nove godine. S kime mislite koalirati u Gradskom vijeću? - Ja cijenim oporbu jer je aktivna oporba uvijek bolja od klimave većine. Kvalitetna oporba u Splitu može biti jednako kvalitetna kao i pozicija. Imam 34 vijećnika, na Keruma uopće ne računam. Sa svima mogu surađivati kad je Split u pitanju - zaključio je Opara.