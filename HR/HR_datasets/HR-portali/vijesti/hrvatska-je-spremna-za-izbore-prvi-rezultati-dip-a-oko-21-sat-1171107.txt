Predsjednik Državnog izbornog povjerenstva (DIP) Branko Hrvatin poručio je danas biračima kako je iznimno važno da u nedjelju izađu na lokalne izbore na kojima se u 576 jedinica bira lokalna predstavnička i izvršna vlast, te je birače podsjetio kako ispravno glasovati. "Uz parlamentarne, lokalni izbori direktno utječu na svakodnevni život birača, odaziv je od iznimne važnosti", rekao je Hrvatin u središnjem Dnevniku HTV-a, dodavši  da je u prvom krugu lokalnih izbora 2013. glasovalo 47,3 posto, a u drugom 41,6 posto birača. Na ovim lokalnim izborima pravo glasa ima 3.720.000 birača, što je 39.500 birača manje nego prije četiri godine. Glasuje se na 6618 biračkih mjesta, a izbore prati više od 12.000 promatrača. Za oko 9500 mjesta natječe se 47.601 kandidat. Na lokalnim se izborima ne može glasovati izvan mjesta prebivališta Na lokalnim se izborima ne može glasovati izvan mjesta prebivališta, ne može se koristiti preferencijski glas i ne glasuje se u inozemstvu, naglasio je Hrvatin. Pravo biranja imaju hrvatski državljani s navršenih 18 godina s prebivalištem na području jedinice za čija se tijela izbori provode. Među onima koji mogu birati i biti birani u predstavnička tijela prvi je put i 25 državljana drugih država članica EU-a. Kako ispravno glasovati  Hrvatin je također podsjetio birače kako ispravno glasovati. Glasači će dobiti četiri vrste glasačkih listića: glasački listići za izbor članova općinskog/gradskog vijeća, glasački listići za izbor članova županijske skupštine, glasački listići za izbor općinskog načelnika/gradonačelnika i glasački listići za izbor župana. U jedinicama u kojima se održavaju i izbori za zamjenika općinskog načelnika/gradonačelnika, župana iz reda pripadnika nacionalnih manjina, odnosno izbori za zamjenika općinskog načelnika iz reda pripadnika hrvatskog naroda, glasači će dobiti i glasački listić za izbor zamjenika općinskog načelnika/gradonačelnika, župana iz reda pripadnika nacionalnih manjina i/ili glasački listići za izbor zamjenika općinskog načelnika iz reda pripadnika hrvatskog naroda. Za izbor članova predstavničkih tijela jedinica glasa se samo za kandidacijske liste navedene na glasačkom listiću. Glasački listić se popunjava tako da se zaokruži redni broj ispred naziva kandidacijske liste za koju se glasa. Za izbor općinskog načelnika, gradonačelnika i župana, glasati se može samo za kandidate navedene na glasačkom listiću. Glasački listić se popunjava zaokruživanjem rednog broja ispred imena i prezimena kandidata za kojeg birač glasuje. Glasanjem tj. zaokruživanjem rednog broja ispred imena i prezimena kandidata, ujedno se glasuje i za njegova zamjenika. Hrvatin je potvrdio da će prvi izborni rezultati na DIP-ovim stranicama biti dostupni oko 21 sat, a da bi glavnina rezultata mogla biti poznata do 2 sata ujutro u ponedjeljak.