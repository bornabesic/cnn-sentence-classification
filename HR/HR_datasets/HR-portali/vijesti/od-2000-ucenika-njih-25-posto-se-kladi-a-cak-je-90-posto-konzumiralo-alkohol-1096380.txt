Čak 90 posto učenika u dobi od 13 do 16 godina konzumiralo je alkohol u posljednjih mjesec dana, pokazalo je istraživanje provedeno na području Varaždinske županije. Anketirano je oko 2000 učenika osnovnih i srednjih škola. Većina njih smatra da alkohol drže pod kontrolom, a polovica vjeruje da alkohol nije ništa loše i štetno, pa su se znali opijati popivši pet i više pića po izlasku. Svaki peti toliko je popio da je teturao ili povraćao. Rezultate istraživanja predstavila je Policijska uprava varaždinska u povodu Međunarodnog dana borbe protiv zloporaba droga. Tri posto učenika eksperimentiralo je sintetičkim drogama poput najraširenijeg ecstasyja, 12 posto ih je probalo marihuanu, a 13 posto njih poznaje petero ili više osoba koje su konzumenti opojnih droga. Jedna od tema u anketi bilo je i klađenje. – Kladi se gotovo 25 posto njih, bez obzira na to jesu li cure ili dečki. Ako tome dodamo podatak da je u Hrvatskoj registrirano oko 30.000 osoba liječenih zbog zloporabe droga, a na igre na sreću godišnje se uplati više od 10 milijardi kuna, onda sve te brojke upućuju na potrebu mobilizacije svih institucija na pojačano djelovanje – napominju u PU varaždinskoj, koja je provela preventivne aktivnosti, poput Nacionalnog preventivnog projekta “Zdrav za 5” u protekloj školskoj godini. U 20 osnovnih škola održane su edukacije o prevenciji pijenja alkohola, na kojima je sudjelovalo 1034 učenika osmih razreda, dok je predavanjima o drogama sudjelovao 1051 učenik prvih razreda iz devet srednjih škola. U suradnji sa Zavodom za javno zdravstvo proveden je projekt “Roditeljski nadzor u prevenciji ovisnosti”.   >>Evo što bi hrvatski osnovnoškolci željeli raditi! >>Gužva u elitnim školama: Ovo je 10 najboljih gimnazija u Hrvatskoj! 