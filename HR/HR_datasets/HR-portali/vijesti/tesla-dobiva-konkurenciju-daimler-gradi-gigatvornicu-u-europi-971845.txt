Foto: Mercedes DAIMLER je počeo graditi tvornicu Li-Ion baterija na lokaciji nedaleko Berlina, a u najavi je još nekoliko sličnih tvornica.  Daimlerova tvornica baterija bit će smještena 130 km južno od Berlina, a radi se o projektu vrijednom oko pola milijarde eura. I ova će tvornica svojim kapacitetom drastično povećati svjetsku proizvodnju Li-Ion baterija, ali i osigurati sve potrebe Mercedesa u bliskoj budućnosti. Da se radi o izuzetno važnoj investiciji svjedoči najavljena posjeta njemačke kancelarke Angele Merkel, koja će osobno položiti kamen temeljac.  Mnogi u baterijama vide ključ širenja područja primjene električne energije u budućnosti. Naime, drastičnim povećanjem godišnje proizvodnje cijena baterija će proporcionalno pasti, piše Bloomberg. Tako se očekuje da će u do 2021. godine svjetska proizvodnja baterija porasti više od dva puta, na razinu od čak 278 GWh. Ogromne gigatvornice izgradit će se Švedskoj, Mađarskoj i Poljskoj, a daljnju izgradnju najavila je i Tesla. Time će cijena baterija pasti i za do 43%. Što to znači za krajnje korisnike najbolje govori podatak kako bi cijena električnih automobila i onih s klasičnim pogonom trebala biti izjednačena do 2026. godine.  Podsjetimo, Teslina gigatvornica u Nevadi je kapaciteta 35 GWh, a njena izgradnja stoji oko pet milijardi dolara.