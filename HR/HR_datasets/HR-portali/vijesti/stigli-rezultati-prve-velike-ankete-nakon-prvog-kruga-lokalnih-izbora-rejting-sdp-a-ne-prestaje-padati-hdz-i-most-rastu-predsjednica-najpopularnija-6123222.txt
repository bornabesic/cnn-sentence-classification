Redovito istraživanje Dnevnika Nove TV Crobarometar pokazuje koliko se promijenila politička scena nakon burnih mjesec dana u kojima smo svjedočili raspadu koalicije HDZ-a i Mosta, razrješenju Bože Petrova kao predsjednika Sabora i napokon prvom krugu lokalnih izbora. Istraživanje pokazuje tko gubi, tko dobiva potporu birača te kakav je dojam građana o političarima, potezima vladajućih i smjeru u kojem Hrvatska ide. Hrvatska demokratska zajednica je nakon 3 mjeseca pada zaustavila taj trend i sada ima potporu 33,7 posto birača, što je za 1,5 posto više nego prethodnog mjeseca. Zato SDP već tri mjeseca i dalje pada, a svibanj završava na 21,7 posto potpore, jedan postotni poen manje nego u travnju. Još veći problem SDP-a je taj što je ta stranka od listopada 2016. u padu – tada su mogli računati na potporu 25 posto birača. Most je mjesec završio na 9,2 posto, što je rast potpore za 1,5 posto u odnosu na travanj, a Živi zid je na 7,6 posto potpore, gotovo istoj kao i proteklog mjeseca kad je ta brojka iznosila 7,9 posto. Stranka Bandić Milan 365 trenutačno može računati na 3,3 posto (3 posto u travnju), HNS na 2,8 (2,3 posto u travnju), IDS 2,6 (3 posto u travnju), Pametno 2,4, a HSS na 2,1 posto potpore birača. Ostale stranke su ispod 2 posto i ukupno dobivaju 7,5 posto potpore. Neodlučnih birača je 7,2 posto. Vladine politike ne odobrava 63 posto ispitanika (prema 56 posto njih u travnju), odobrava njih 27 posto (u odnosu na 33 posto u travnju), a ne zna njih 10 posto. Očekivano, politiku Banskih dvora podupiru birači HDZ-a, točnije njih 73 posto, a ne odobrava 78 posto birača Mosta ili 89 posto birača SDP-a. Većina ispitanika smatra da je koalicija neodrživa, točnije njih 56 posto, a da će se održati misli pak njih 32 posto, dok ne zna 12 posto ispitanika. Zanimljivo, prije 30 dana samo 24 posto ispitanika je mislilo da se koalicija neće održati do kraja mandata, a 65 posto ispitanika mislilo je da će HDZ i Most četiri godine vladati Hrvatskom. Tada nije znalo odgovoriti na to pitanje 11 posto ispitanika. Na pitanje u kojem smjeru ide država, 73 posto ispitanika smatra da Hrvatska ide u lošem smjeru, što je pet posto više nego u travnju. Da ide u dobrom smjeru misli pak njih 17 posto, 7 posto manje nego proteklog mjeseca, a ne zna 10 posto ispitanika. Rad predsjednice Kolinde Grabar-Kitarović ne odobrava 45 posto ispitanika, odobrava 44 posto ispitanika, a ne zna njih 11 posto, što pokazuje da je Hrvatska trenutno podijeljena po tom pitanju. Ipak, predsjednica Republike i dalje uživa više pozitivnog dojma, točnije 54 posto, dok negativan dojam o njoj ima 36 posto. U travnju je 53 posto građana o njoj imalo pozitivan dojam, a 40 posto negativan dojam. Andrej Plenković u svibnju među ispitanicima ima 38 posto pozitivnog dojma, a negativan dojam o njemu ima 49 posto ispitanika. Tako je premijer u četiri mjeseca s 56 posto pozitivnog dojma pao na 38 posto (u travnju je ta brojka bila 46 posto). Božo Petrov također značajnije gubi pozitivan dojam i trenutačno uživa 32 posto potpore naprema 46 posto u travnju, a 54 posto ispitanika o njemu ima negativno mišljenje, 11 posto više nego u travnju. Šef oporbe Davor Bernardić ima najmanje pozitivnog dojma među ispitanicima, točnije njih 27 posto (8 posto manje nego u travnju), a negativnog 52 posto, 6 posto više nego u travnju. I Petrov i Bernardić, kao i predsjednica i premijer, su u četiri mjeseca izgubili među građanima pozitivan dojam. Napomena: Istraživanje provodi Ipsos između 1. i 18. u mjesecu. Podaci se prikupljaju na uzorku od 966 punoljetna građana iz cijele Hrvatske metodom osobnog anketiranja u okviru omnibus istraživanja agencije. Uzorak je stratificiran prema regiji i veličini naselja te spolu i dobi. Za mjerenje stranačkih preferencija koristi se metoda tajnog izjašnjavanja. Maksimalna pogreška uzorka iznosi +/- 3,3%, a za rejtinge stranaka +/-3,6%.