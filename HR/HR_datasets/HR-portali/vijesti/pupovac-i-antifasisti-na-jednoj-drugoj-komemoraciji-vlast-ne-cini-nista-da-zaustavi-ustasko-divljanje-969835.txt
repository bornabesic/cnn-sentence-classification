Foto: SNV PODNO spomenika Vojina Bakića na Petrovoj gori danas je obilježena godišnjica partizanskog proboja na Biljegu. Pred oko tisuću ljudi iz različitih krajeva Hrvatske i BiH, Sulejman Muhamedagić, poznatiji kao drug Sula iz Velike Kladuše koji je sudjelovao u Narodnooslobodilačkoj borbi, podsjetio je da je nakon višemjesečnog proganjanja, ubijanja i odvođenja u logore žena, djece i starijeg stanovništva toga kraja u noći s 13. na 14. maja 1942. godine hrvatski, srpski i muslimanski narod krenuo u akciju proboja obruča koji se sastojao od daleko brojnijih pripadnika ustaško-domobranskih snaga. Nakon poraza kod Biljega, ustaška se vojska više nikada nije usudila obračunati s kordunaškim partizanima na Petrovoj gori, stoji u priopćenju Srpskog narodnog vijeća vezanim za ovu komemoraciju.   Njegovo sjećanje, stoji u priopćenju, nisu imali priliku čuti predstavnici državnog vrha koji ni ove godine nisu prisustvovali ovoj manifestaciji. Dio njih u to je vrijeme bio na komemoraciji u Bleiburgu kojeg se Muhamedagić dotaknuo u svom govoru.  "Bez obzira na sve ono što smo preživjeli, ne smijemo činiti ono što se danas radi na Bleiburgu, gdje se najokorjelijim ustašama i četnicima odaje počast. Vjerujem da će unatoč svemu večeras na televiziji biti prikazano njihovo okupljanje, a ne naše", poručio je ovaj partizanski borac koji je okupljene pozdravio sa "Smrt fašizmu – sloboda narodu".  Rada Borić iz Nove ljevice rekla je da je Petrova gora mjesto na kojem svakodnevno svjedočimo politici zaborava povijesne istine.  "Stojimo na mjestu na kojem bi nam željeli zatrti pamćenje na sve one koji su poginuli u NOB-u, na sve one antifašiste i antifašistkinje čiji su životi utkani i u Ustav RH. Nažalost, danas svjedočimo da se povijest ne samo revalorizira, već da smo u obruču iz kojeg nam treba novi proboj, a riječ je o obruču neoliberalnog kapitalizma, mržnje, diskriminacije prema Srbima, svim drugim manjinama i ženama ", poručila je Borić.  Potpredsjednica Nove ljevice sramotnim je nazvala odnos države prema obližnjoj, zapuštenoj partizanskoj bolnici i apelirala da se potakne inicijativa za njeno obnavljanje.   "Ovaj spomenik koji stoji iza nas je također sramota hrvatske države. Taj spomenik neka i ostane takav je, jer on svjedoči o vremenu u kojem živimo. Ali ne mogu nam oteti sjećanja na one koji su dali život i u ovome kraju. Zato im hvala i slava", rekla je Borić.   Govor održao i Franjo Habulin  Da je društvena dužnost da se javno govori o događajima iz NOB-a, istaknuo je i Franjo Habulin, predsjednik Saveza antifašističkih boraca i antifašista RH, udruge koja je zajedno sa Srpskim narodnim vijećem organizirala ovaj skup.  "Ovdje smo da jasno i glasno govorimo istinu, a najvažnije je da nas čuju mladi koji u školama ne uče o Drugom svjetskom ratu", rekao je Habulin i podsjetio da hrvatski državni vrh nije došao ni na komemoraciju SNV-a i antifašista u Jasenovcu, kao ni na nedavno obilježavanje Dana pobjede u Zagrebu.   "Aktualna vlast ne reagira i ne poduzima mjere da bi se zaustavilo ustaško divljanje i postavljanje spomen-ploča braniteljima HOS-a s njihovim simbolom koji sadrži ustaški pozdrav. To je za nas neprihvatljivo, a i u suprotnosti je s hrvatskim Ustavom. Duboko sam uvjeren da će istina ipak na kraju pobijediti", rekao je on. Pupovac u isti koš stavio ustaše i četnike  Milorad Pupovac, predsjednik SNV-a, okupljene je pozdravio s "drugarice i drugovi".  "Taj pozdrav se stvarao dugo jer su u Europi i svijetu promišljali kako da narodi i ljudi jedni drugima prestanu činiti zlo. Shvatili su da jedino u drugom čovjeku, u njegovoj jednakosti, ravnopravnosti, slobodi i u bratstvu s drugim čovjekom može biti dobroga čovjeka i dobroga društva za njega. Međutim, u najnesretnija vremena europske i svjetske povijesti, kada su neki mislili da postoje nadljudi i podljudi, da postoje oni koji zaslužuju i koji ne zaslužuju biti na ovom svijetu. Nacisti, fašisti i njihovi saveznici, njihove sluge, među kojima na ovim prostorima među najkrvoločnije spadaju ustaše, ali i četnici na nekim drugim prostorima, sebi su uzeli za pravo da rade ono što je mimo ljudskog i božjeg zakona", rekao je on.  Pupovac je istaknuo da ovdašnji narod nije sudjelovao u proboju ustaškog obruča 1942. godine zbog toga što ga je smetala bilo koja država, nego zato što je NDH imala zločinačku praksu, što potvrđuje činjenica da su ovom proboju prethodila ustaška ubojstva u Gudovcu i Veljunu, kao i osnivanje logora smrti.   "Taj narod nije stradao u drugoj državi, kao što je to bilo slučaj s onima koji su stradali 1945. godine bježeći od vlastite savjesti i vlastitog zločina te od onih koji su oslobađali zemlju od zločinaca", poručio je predsjednik SNV-a i dodao da se partizanski pokret borio za drugog čovjeka i samoga sebe.   "Neka živi sloga među našim narodima unatoč mržnjama koje su posijane u proteklih 25 godina. Bez obzira što može izgledati drugačije, ta sloga će nadživjeti mržnju i ponovno će se stvoriti sloga", zaključio je Pupovac.