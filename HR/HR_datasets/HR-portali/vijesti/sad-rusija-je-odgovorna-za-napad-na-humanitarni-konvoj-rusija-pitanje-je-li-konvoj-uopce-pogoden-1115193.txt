Sjedinjene Države smatraju Rusiju odgovornom za zračni napad na humanitarni konvoj u Siriji što je "golema humanitarna tragedija", rekao je Ben Rhodes, zamjenik savjetnika za nacionlnu sigurnost u Bijeloj kući. Oko 20 civila i član osoblja sirijskog Crvenog polumjeseca ubijeni su dok su iskrcavali nužnu humanitarnu pomoć iz kamiona blizu Alepa nakon čega je UN prekinuo svaku dostavu humanitarne pomoći u Siriji. "Smatramo rusku vladu odgovornom za zračne udare u tom području unatoč njihovu obećanju u sporazumu o prekidu vatre da će prekinuti zračne operacije za vrijeme dostave humanitarne pomoći", rekao  je Rhodes novinarima. Američki dužnosnik, koji je govorio pod uvjetom da ostane neimenovan, rekao je da su dva ruska bombardera Su-24 bila u zoni u trenutku bombardiranja konvoja i da samo Rusi ili sirijski vojnici mogu biti odgovorni. Rusija i Sirija odbacile optužbe Rusija i Sirija odbacile su optužbe, a ruski general čak je izrazio sumnje da je konvoj uopće bio pogođen. Kremlj je zatim najavio da ruska vojska provodi istragu  o tome što se dogodilo blizu Alepa. Dužnosnik sirijske oporbe Riad Hidžab, koordinator Visokog pregovaračkog odbora također je optužio Damask i Moskvu i da za to raspolaže sigurnim informacijama. S druge strane Rusija i Sirija bijesne su prema Washingtonu zbog zračnog napada koalicije u kojem su u subotu ubijeni deseci sirijskih vojnika, za što je SAD priznao da je bila riječ o pogrešci. Sjedinjene Države smatraju da treba produljiti prekid vatre u Siriji, no zabrinute su jer Rusija ne pokazuje dobru volju, rekao je Rhodes.   Washington i Moskva su 9. rujna zaključili sporazum o primirju, koje je u ponedjeljak propalo kada ga je sirijska vojska proglasila nevažećim, no unatoč tome i  ministri vanjskih poslova Međunarodne skupine za potporu Siriji (ISSG) i dalje ustraju na nastavku primirja. Općom skupštinom Ujedinjenih naroda koja je počela u utorak u New Yorku dominira rat u Siriji u kojem je poginulo više od 300.000 osoba, od kojih gotovo 87.000 civila a među njima 15.000 djece od izbijanja u ožujku 2011., po Sirijskom opservatoriju za ljudska prava. Tijekom tih ratnih godina 54 zaposlenika i dobrovoljaca sirijskog Crvenog polumjeseca izgubilo je život tijekom izvršavanja dužnosti. Ured za koordinaciju humanitarnih poslova UN-a zatražio je "istragu" o tom napadu u ponedjeljak u pokrajini Alep dok su UN i sirijski Crveni polumjesec raspolagali svim potrebnim dopuštenjima za upućivanje pomoći za 78.000 osoba u Urm al-Kubri. >>Obama zabrinut blokadom humanitarne pomoći u Siriji >>Sirija: Dosad više od 300.000 mrtvih, od toga 15.000 djece 