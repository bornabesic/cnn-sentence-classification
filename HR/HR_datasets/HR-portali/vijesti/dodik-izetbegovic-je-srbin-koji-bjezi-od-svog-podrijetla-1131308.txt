Predsjednik Republike Srpske Milorad Dodik nastavio je verbalni obračun s članom Predsjedništva Bosne i Hercegovine Bakirom Izetbegovićem, ali je ovaj put u intervjuu u lokalnim medijima napravio korak dalje rekavši da je Izetbegović zapravo Srbin koji bježi od svog podrijetla.  "Ako već (Izetbegović) hoće ići do kraja, mogli bi otići i nekoliko stoljeća unatrag pa bi se ispostavilo da je Bakir Izetbegović Srbin, pa da mu kažem 'tvoji su preci bili naši ljudi i nemoj bježati od toga'", kazao je Dodik u intervju za entitetsku agenciju Srna.  Bio je to Dodikov komentar na ranije Izetbegovićevo upozorenje kako bi političarima u RS bilo bolje prestati sa zahtjevima za vraćanje na "izvorni Dayton" jer bi u tom slučaju Bošnjaci mogli zatražiti vraćanje BiH na ustavno-pravni status koji je ta zemlja kao republika imala 1991. godine. Dodik opetovano najavljuje kako će tražiti da se entitetima vrate ovlasti koje su, po njegovu tumačenju, protuustavno prenesene na državnu razinu vlasti u protekla dva desetljeća a tvrdi kako je rječ o čak 83 takve odluke. Kao prvi korak u subotu je najavio revidiranje uloge Ustavnog suda BiH za koji tvrdi da donosi odluke na štetu bosanskih Srba. "U BiH ne smije biti više nikakvih odlučivanja dok se ne odluči o Ustavnom sudu", kazao je Dodik opisavši najvišu pravosudnu instituciju u državi kao "jedno dekadentno mjesto" u kojemu se odluke donose po diktatu Bošnjaka i predstavnika međunarodne zajednice u BiH. "Oni (time) govore da smo mi svi ovdje budale - i Srbi i Bošnjaci i Hrvati. Ja neću živjeti u takvoj državi", kazao je Dodik dpdajući kako je sve to "prevara i nasilje. Rekao je i kako će se RS svim sredstvima suprostaviti nastojanjima da se vojne nekretnine uknjiže na ime ministarstva obrane BiH. Iako je to uvjet da bi NATO odobrio aktiviranje Akcijskog plana za članstvo (MAP) BiH, Dodik je kazao kako na to ne pristaje jer drži da je riječ o otimanju teritorija odnosno nekretnina koje pripadaju isključivo RS.