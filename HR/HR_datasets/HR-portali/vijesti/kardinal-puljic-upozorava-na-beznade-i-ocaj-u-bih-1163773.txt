Vrhbosanski nadbiskup kardinal Vinko Puljić kazao je kako je duboko zabrinut zbog stanja u Bosni i Hercegovini upozorivši da tamo vlada očaj i beznađe zbog teškog života a vlast ne poduzima nšita kako bi se to promijenilo i kako bi svi uživali u pravima koja su im zajamčena. "Kao sin ove zemlje iskreno sam zabrinut nad tamnim oblacima beznađa koje pritišće mnoge ljude te ih vodi u očaj sve dotle da dignu ruku na svoj vlastiti život", kazao je kardinal Puljić obraćajući se uzvanicima na tradicionalnom primanju upriličenom u Sarajevu u povodu Uskrsa. U istupu pred navišim bosanskohercegovačkim dužnosnicima među kojima su bili članovi Predsjedništva BiH Dragan Čović i Bakir Izetbegović kardinal Puljić je kazao kako ga posebice rastužuje to što se u BiH ogroman broj ljudi izjašnjava vjernicima a u društvu vlada opći nemoral i bezakonje. "U našoj zemlji toliki se izjašnjavaju vjernicima a ta vjera se niječe na svakom koraku kršeći osnovne Božje zapovijedi te se uvuklo toliko nemorala, kriminala i korupcije", kazao je vrhbosanski nadbiskup. Političarima je pak uputio kritiku zbog djelovanja kojima se ljudima u BiH uporno niječu neka od temeljenih prava a pri tom se obećava kako će im se "nešto dati". "Nema nitko ovlasti davati ono što po pravu narodu pripada nego vlast mora to priznati i provesti", kazao je kardinal Puljić dodajući da se to odnosi na osobno dostojanstvo čovjeka, ljudska i građanska prava, pravo na rad, na privatno vlasništvo te nacionalni i kulturni identitet. Član Predsjedništva BiH Čović u izjavi novinarima nakon kardinalova istupa obećao je kako će učiniti sve da se zaštiti dostojanstvo svakog čovjeka, ali i osigura jednakopravnost konstitutivnih naroda. Najavio je kako će u narednih petnaestak dana intenzivirati razgovori o rješavanju otvorenih pitanja u BiH uključujući promjene izbornog zakona. "O tome ćemo razgovarati u parlamentu", najavio je Čović istaknuvši kako više nema vremena za dugotrajne rasprave koje po pravilu ostaju bez rezultata. Čovićev kolega u državnom vrhu Izetbegović kazao je kako na bošnjačkoj strani postoji spremnost za dogovor o otvorenim pitanjima poput promjene izbornih pravila, ali je inzistirao da to mora biti rezultat dogovora svih koalicijskih partnera u vlasti. Izborni zakon, drži Izetbegović, ne može se mijenjati samo u jednom segmentu odnosno onom koji je vezan za zahtjeve što ih postavlja HDZ BiH, okvalificiravši to kao zahtjev za "jednostranim i reduciranim" rješenjima. Kazao je kako je izborni zakon moguće mijenjati jedino tako što će u rješenja biti ugrađena i provedba presude Europskog suda za ljudska prava u slučaju "Sejdić-Finci" a ona se odnosi na obvezu uklanjanja diskriminacije pripadnika nacionalnih manjina u izbornom procesu, odnosno omogućavanje njihova kandidiranja za člana Predsjedništva BiH i  izbora u Dom naroda parlamenta BiH. HDZ BiH pak inzistira da se izborni zakon u BiH u ovoj fazi mijenja ugradnjom odredbi koje će onemogućiti da pripadnici drugih naroda Hrvatima biraju predstavnike u tijelima vlasti. Potporu takvom stajalištu daju i predstavnici vlasti u Hrvatskoj no za bošnjačke politilke stranke u BiH, kako je to u ponedjeljak potvrdio Izetbegović, to je jednostrani i reducirani pristup preinakama izbornih pravila.