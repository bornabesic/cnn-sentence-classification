Foto: Hrvoje Jelavic/PIXSELL VLADA je na današnjoj sjednici donijela odluku o prihvaćanju Poslovnog i financijskog restrukturiranja cestovnog sektora, a kao uvod u reformu cestovnog sustava, predviđeno je povećanje cijena cestarina na autocestama kojima upravljaju Hrvatske autoceste (HAC) za 5 posto. U ljetnim mjesecima, od 1.srpnja do 30.rujna, cijena cestarina rast će za 10 posto.  Pojašnjavajući takvu odluku, resorni ministar Oleg Butković podsjetio je da hrvatski cestovni sektor karakterizira visoka zaduženost i nemogućnost otplate kreditnih obveza.  "Ukupna zaduženost sektora iznosi 5,2 milijarde eura ili približno 39 milijardi kuna, od čega samo ove godine na naplatu dolazi 1,14 milijardi eura ili 7,8 milijardi kuna. Ukupni dug ovog sektora čini nešto više od 13,5 posto ukupnog javnog duga države. Uz postojeće prihode, koji su u 2016. prema 2015. rasli za 7 posto, nije moguće isplaćivati kreditne obveze idućih 5 godina“, kazao je Butković, ističući da se restrukturiranjem 13,5 posto ukupnog duga države stvaraju i uvjeti ukupne fiskalne konsolidacije i makroekonomske stabilnosti države.  Pojasnio je kako se tom modelu restrukturiranja pristupilo kako bi se izbjeglo koncesioniranje ili privatizaciju autocesta, kao i nekontrolirano povećanje cijena cestarina od strane privatnih koncesionara.  Reformu će, podsjetio je, podržati i Svjetska banka, izdavanjem jamstva koje će Hrvatska koristiti prilikom refinanciranja ili reprogramiranja duga cestovnog sektora. Koliko će poskupiti cestarine? Ministri Marić i Butković na konferenciji za medije su naknadno detaljno obrazložili najavu o poskupljenju cestarina.  "Nema prodaje i nema monetizacije hrvatskih autocesta. To su rekli i hrvatski građani na referendumu. I zato smo krenuli u rješenje tog velikog problema prije nekoliko mjeseci. Ukupan dug cestarskih tvrtki iznosi oko 39 milijardi kuna, a ove godine dolazi na naplatu 7,6 milijardi kuna. Glavni pritisci su u narednih pet godina i iz ovih prihoda nije moguće vraćati te kredite", izjavio je Butković.   Od 3. travnja će se, istaknuo je Butković, provesti 5-postotno usklađivanje cijena na dionicama HAC-a sa dionicama ARZ-a.   Tako će cestarina na dionici Zagreb-Rijeka ostati ista, no ona na relaciji Zagreb-Varaždin će porasti s 25 na 27 kuna dok će cestarina na autocesti Zagreb-Split biti veća za sedam kuna. U periodu od 1. srpnja do 30. rujna uvest će se povećanje cestarine od 10 posto ali se ono, naglasio je ministar, neće odnositi na autobuse i teretne prijevoznike.  Popust za ENC - ostaje popust kakav je i bio, a u 2018. će se postupno smanjivati, ovisno o prihodima. Marić: Imamo podršku Svjetske banke Ministar financija Zdravko Marić rekao je kako je prosječna ročnost duga tog sektora 3,5 godine, odnosno da gotovo tri četvrtine ukupnog duga dospijeva u ovoj i u iduće tri godine.  Isto tako, plan je unaprijediti i samu financijsku strukturu duga u smislu snižavanja troška, jer manji dio duga čine obveze prema multilateranim financijskim institucijama, a većina su komercijalni bankarski dugovi.  "U tome imamo veliku podršku Svjetske banke i EBRD-a te računamo da ćemo u drugoj polovini godine biti sposobni za tu transakciju", zaključio je Marić.