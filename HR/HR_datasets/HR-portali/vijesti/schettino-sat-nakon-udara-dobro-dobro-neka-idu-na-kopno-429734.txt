Analiza crne kutije s broda Costa Concordia, koji je 13. siječnja udario u hrid pokraj otoka Giglija ispred Toskane i na kojemu su poginule 32 osobe, pokazuje kako je za nesreću odgovoran zapovjednik broda Francesco Schettino. Trinaestog  siječnja u 21 sat, 39 minuta i 14 sekundi zapovjednik Francesco Schettino preuzeo je upravljanje brodom kazavši: – Preuzimam kormilo. U tom trenutku, a to pokazuje i brodski radar, kao i ostali instrumenti, deaktiviran je automatski pilot. Od tog trenutka počinje i tragična plovidba broda prema grebenu. Brod Costa Concordia udario je u greben u 21 sat, 45 minuta i 7 sekundi, dakle šest minuta nakon što je Schettino preuzeo kormilo, a u 23 sata i 36 minuta svi brodski instrumenti prestali su raditi. Nakon što je preuzeo kormilo broda, Schettino je skrenuo s pravca upisanog u automatskom pilotu. Concordia se približila otoku Gigliju, a do točke s koje nema  povratka Schettino je stigao u 21 sat i 42 minute. Tada ni nagli zaokret broda više ne bi pomogao izbjeći sudar s podmorskim grebenom. I na zapovjednom mostu tada su postali svjesni da se udar ne može izbjeći. Čuje se glas jednog časnika koji, uz psovku, kaže: "Pali smo na rit". Stiže zapovijed o zatvaranju svih vrata na krmi. Poslije nekoliko sekundi čuje se Schettina koji pita: "U što smo udarili“. Dva glasa istodobno odgovaraju: "U hrid". Zatim jedan muški glas prigovara Schettinu: "To je naklon koji ste htjeli!?" Naime, govorilo se da je Schettino htio približiti brod Gigliju u znak pozdrava, odnosno "naklona". Samo minutu prije nego je preuzeo kormilo Concordije Schettino je telefonirao kapetanu broda u mirovini Terenziju Palombu koji živi na Gigliju kako bi mu rekao da će brodom proći blizu otoka u znak pozdrava. U 21 sat, 46 minuta i 41 sekundu Schettino je članovima posade koji su se nalazili na zapovjednom mostu kazao: "Važno je da ne uđe voda". U 21 sat, 56 minuta i 19 sekundi Schettino je nazvao predstavnika brodara Costa Crociere u Genovi Roberta Ferrarinija te mu kazao da je napravio strašnu stvar, kako se po uputama kapetana Palomba pokušao približiti otoku, ali onda je Concordia krmom udarila u podvodni greben. Schettino je oko 25 minuta kasnije zatražio dolazak remorkera, a kapetaniju u Livornu zanimalo je ima li na brodu ozlijeđenih. S Concordije su odgovorili da nema ozlijeđenih nego se samo otvorila jedna rupa na krmi. – Kako je nastala ta rupa? – inzistiraju iz Livorna, na što im najprije jedan muški glas odgovara da je nastala zbog podmorskog grebena, ali ga odmah drugi ispravlja i kaže kako uzrok još nije poznat. Na zapovjednom mostu glasovi traže od Schettina da zapovjedi napuštanje broda koji tek u 22 sata, 28 minuta i 40 sekundi kaže: – Dobro, dobro, neka vam bude, neka idu na kopno. Ipak, s izdavanjem zapovjedi o napuštanju broda odugovlačio je još oko 25 minuta i izdao je tek kada su putnici sami počeli napuštati brod. Schettino i dalje smatra da nije odgovoran za tragediju. 