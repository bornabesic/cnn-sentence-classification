Predsjednica Republike Hrvatske Kolinda Grabar Kitarović uručila je danas u Vukovaru Milki Zadro (97), majci jedinog vukovarskog generala Blage Zadre odličje Reda Danice Hrvatske s likom Katarine Zrinski. -Posebna mi je čast uručiti vam ovo odlikovanje za sve što ste učinili kao majka, kao žena, kao netko tko je ne samo odgojio nekoga poput Blage Zadre nego i pokazao kako se voli, bori i gradi Hrvatska, rekla je na kratkoj svečanosti održanoj u Domu za starije i nemoćne osobe Grabar Kitarović. Istaknula je i kako Svečana Sinjska alka, koja se danas trči u Vukovaru, simbolično povezuje sjever i jug, odnosno, dva grada heroja, Vukovar i Sinj, koji su svaki u svoje vrijeme dali nemjerljiv doprinos u obrani Hrvatske. Nakon uručenja odličja Milka Zadro je kroz suze zahvalila svima na ukazanoj časti te zamolila sina Stanka da se u ime cijele obitelji zahvali još jednom. -Ovo je iznimno značajno za majku kao i cijelu obitelj. Ponosni smo kao obitelj na majku Milku i oca Jozu koju su od osmero djece nas šest podigli na noge. Od uže i šire obitelji četvero ih je poginulo u obrani Hrvatske, rekao je Stanko Zadro. Prijedlog za dodjelu odlikovanja Milki Zadro uputio je predsjednik Udruge pravnika Vukovar 91 Zoran Šangut.  