Predsjednik hrvatske Vlade Andrej Plenković u pratnji predstojnika ureda Davora Božinovića sudjelovat će danas i sutra na godišnjem ekonomskom forumu u Davosu u Švicarskoj. Tijekom kratkog boravka održat će niz bilateralnih susreta, sutra će sudjelovati na panelu o pogledu na istok i jačanju europskog susjedstva. Uz Plenkovića će na panelu sudjelovati i predsjednik Ukrajine Petro Porošenko, predsjednik Vlade Srbije Aleksandar Vučić, savezni ministar za Europu, integracije i vanjske poslove Austrije Sebastian Kurz. Voditelj rasprave je povjerenik Europske komisije za proširenje Johannes Hahn. Osim zajedničkog sudjelovanja u panelu, premijer Plenković, premda je bilo takvih medijskih najava, nema u planu bilateralni susret s premijerom Vučićem. Dogovoren je, pak, zgusnut program takvih susreta – odmah nakon dolaska sastat će se s predsjednicom i ministricom zaštite okoliša Švicarske Doris Leuthard, potom s predsjednikom Vlade Gruzije Giorgijem Kvirihašvilijem i glavnim tajnikom OECD-a Angelom Gurriom. Zadnji bilateralni susret danas navečer Plenković ima s visokom predstavnicom Europske unije za vanjske poslove i sigurnosnu politiku Federicom Mogherini. Sutra prije panela sastat će se i s glavnim tajnikom NATO-a Jensom Stoltenbergom, a bilateralni susret održat će i s povjerenikom Europske komisije Johannesom Hahnom. Predviđen je i sastanak premijera s nekoliko predstavnika poslovnog svijeta koji se uz političare redovito okupljaju u Davosu, a u te razgovore premijer ulazi s optimizmom da će ulagači biti otvoreniji za poslove i ulaganja s obzirom na dobre gospodarske pokazatelje koje sada bilježi Hrvatska.      >> Sastaje se s Stoltembergom, Mogherini, Hahnom, no osim na zajedničkom panelu, bez bilaterale s Vučićem 