Zagreb, Zadar, Sisak, Požega, Sveta Nedjelja, Samobor… sve je više sredina u kojima HDZ ne može postići dogovor o kandidatima za lokalne izbore. Međusobne svađe na relaciji gradski i županijski ogranci te razmimoilaženja sa središnjicom HDZ-a kad je riječ o izboru kandidata doveli su do toga da je vrh stranke odlučio prolongirati rok za predaju prijedloga kandidatura. Iako je plan bio da se kandidature predaju do 3. veljače, doznajemo da je rok produljen za još tri tjedna. A zbog napetosti i sukoba sve je više raspuštenih organizacija. - Uvijek je prije lokalnih izbora bilo napetosti, ali nikada nije bilo ovako. Čini mi se da središnjici i predsjedniku Andreju Plenkoviću stvari izmiču iz ruku. Očito je da nemaju kontrolu u stranci - smatra jedan istaknuti član HDZ-a. Iznimno lošom ocjenjuje ono što se događa u zagrebačkom HDZ-u te činjenicu da se kandidat za gradonačelnika još traži, a ističe i slučaj Zadar, gdje tamošnji HDZ kao kandidata ponovno želi Božidara Kalmetu. Iako Plenković nije sretan s tom opcijom, jer Kalmeta ima dvije optužnice, u HDZ-u kažu da bi ipak mogao pristati na prijedlog zadarskog HDZ-a. - Plenković ne želi riskirati još i sukob s Kalmetom ili eventualni gubitak izbora u Zadru, pa će vjerojatno pristati - kaže izvor iz stranke. No, tamo gdje nisu “jaki” stranački ljudi, Plenković, čini se, neslaganja sve više rješava raspuštanjem stranačkih organizacija. Tako je nedavno raspušten sisački HDZ. Tamo su, pričaju HDZ-ovci, dugo u sukobu bili šef sisačkog HDZ-a Željko Krapljan i prvi čovjek županijskog ogranka Ivo Žinić. I dok je Žinić inzistirao da kandidatkinja za gradonačelnicu bude Željka Josić, Krapljan je na tom mjestu želio Franju Šabana. Na kraju je intervenirala središnjica stranke koja također gura Željku Josić, pa je od Krapljana zatražena ostavka koju je i podnio. Za povjerenika sisačkog HDZ-a imenovan je potom ministar Goran Marić. Ovih dana raspušten je i HDZ u Svetoj Nedjelji. Županijski odbor HDZ-a Zagrebačke županije na čijem je čelu Dražen Barišić raspustio je 2. veljače GO HDZ-a Sveta Nedjelja, i za povjerenika imenovao Krunoslava Markovinovića. Iako se u obrazloženju kao razlog raspuštanja, među ostalim, navodi to da su neke sjednice nelegalno vođene i da su se pojedini članovi žalili na rad predsjednika GO HDZ-a Sveta Nedjelja Dragu Prahina, doznajemo da je pravi razlog za raspuštanje ipak druge prirode. Kako kažu upućeni u zbivanja u stranci, i u Svetoj Nedjelji je glavni problem kandidat za gradonačelnika. U županijskom ogranku navodno se protive da kandidat ponovno bude aktualni gradonačelnik Prahin, jer u utrku žele, doznajemo, poslati Damira Halužana. Na Halužanovoj kandidaturi, kako pričaju HDZ-ovci, inzistira član županijskog predsjedništva HDZ-a Tomislav Masten, a u gradskoj organizaciji skloniji su Prahinu. Doznajemo da su tamošnji HDZ-ovci provodili i istraživanje koji bi kandidat imao veće šanse na izborima, a ono je, navodno, na strani Prahina koji je, pričaju HDZ-ovci, dobio potporu od gotovo 30 posto, dok je Halužana podržalo 10 posto ispitanika. Ni samoborski HDZ još nije odlučio o kandidatu za gradonačelnika. Oni imaju opravdan razlog jer su imali ponovne izbore nakon ostavke Vjerana Štublina. Tako je prije desetak dana za šefa samoborskog HDZ-a izabran Vladimir Skendrović. Protukandidat mu je bio Ivan Kaselj koji je u prvom krugu imao najviše glasova. No, u drugom krugu ga je Skendrović pobijedio sa 23 glasa razlike. Za desetak dana trebao bi biti poznat kandidat za gradonačelnika, a mogao bi se ponovno birati između Skendrovića i Kaselja. Još nije riješena ni situacija u Požegi, gdje županijska i gradska organizacija ne žele pristati na kandidata kojeg im nameće središnjica stranke - Vedrana Neferovića. U stranci se priča i da bi ostavku mogao dati čelni čovjek vrgoračkog HDZ-a Željko Primorac. - Mislim da su Plenković i vrh stranke pogriješili što nisu odmah nakon preuzimanja HDZ-a proveli unutarstranačke izbore. Da su to učinili, sada vjerojatno ne bi bili u ovakvim problemima - komentirao nam je situaciju jedan dugogodišnji član stranke.