Interpol je na zahtjev Suda Bosne i Hercegovine raspisao međunarodnu tjeralicu za Nedžadom Herendom, bivšim pripadnikom tajne protuterorističke postrojbe koja je djelovala pri Ministarstvu unutarnjih poslova BiH, a bude li on po toj tjeralici uhićen i izručen to bi predstavljalo put za rasvjetljavanje niza likvidacija za koje se pretpostavlja da su počinjene po nalogu ratnog i poratnog bošnjačkog političkog vrha, prenose u srijedu mediji u BiH. Na internetskim stranicama Interpola od utorka stoji tjeralica za Herendom (63) zbog sumnje da je umiješan u ratne zločine protiv ratnih zarobljenika. Kako podsjeća "Dnevni avaz", rezultat je to istrage Tužiteljstva BiH o ubojstvu osam pripadnika bivše JNA, počinjenom u sarajevskom Velikom parku u travnju 1992. godine. Oni su tamo likvidirani nakon što su zarobljeni u borbama za obranu Sarajeva, a pretpostavlja se kako je u njihovu ubojstvu sudjelovao i Herenda. Slučaj je sastavni dio optužnice koja je podignuta protiv Jusufa Pušine, prvog ratnog ministra unutarnjih poslova RBiH te Dragana Vikića, zapovjednika policijskih "specijalaca". Oni su optuženi i trenutačno im se sudi po zapovjednoj odgovornosti, no izravni izvršitelji tih ubojstva još nisu optuženi. Za sada je za to osumnjičen bivši policajac Edvin Jusić za kojim je tjeralica raspisana u travnju, no za Herendom se do utorka nije tragalo jer nije bio jasno ima li on uopće bosanskohercegovačko državljanstvo i gdje živi. Naknadno je utvrđeno kako se nije odrekao državljanstva BiH, a živi u Nizozemskoj pa se sada očekuje reakcija policije te zemlje. Ime Nedžada Herende postalo je poznato još prije dva desetljeća kada su o njemu počeli pisati neovisni tjednici "Dani" i "Slobodna Bosna". Tada je objavljeno kako je on bio pripadnik posebne protuterorističke postrojbe pod imenom "Ševe", koja je u ratu bila zadužena za specijalne akcije poput pozadinskih snajperskih likvidacija u neprijateljskim redovima. No ta je postrojba, prema objavljenim indicijama, korištena i za obračune s politički nepodobnim osobama pa se njene pripadnike dovodi u vezu s ubojstvom nekadašnjeg visokog dužnosnika bošnjačke obavještajne službe AID Nedžadom Ugljenom, koji je ustrijeljen u Sarajevu 1996., a taj slučaj nikada nije dobio sudski epilog. Sam Ugljen prije toga je svjedočio kako je Herenda s još nekoliko pripadnika "Ševa" pokušao atentat na bivšeg načelnika Glavnog stožera Armije BiH Sefera Halilovića. Na terasu njegova stana u Sarajevu 1993. podmetnuta je eksplozivna naprava koja je ubila Halilovićevu suprugu i šogora. Prvotni nalaz policijskih istražitelja bio je kako je Halilovićev stan pogođen granatom sa srpskih položaja, no dodatnim je vještačenjem potvrđeno kako je bila riječ o podmetnoj eksplozivnoj napravi. Ni za taj slučaj nitko nije procesuiran. Sam Herenda nakon rata je bio kidnapiran te četiri dana zlostavljan i ispitivan, a pretpostavka je kako su to učinili upravo pripadnici AID-a. Nakon toga on je nestao iz BiH, a o njemu se ništa nije čulo niti znalo sve do otvaranja istrage o zločinu u Velikom parku.  