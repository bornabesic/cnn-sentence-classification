Ispitom iz biologije koji je jučer pisalo oko 7700 pristupnika otpočela je ovogodišnja državna matura. Prema mišljenju maturanata, test iz biologije nije bio pretežak, ali ako se usporedi s testovima prošlih godina, prema ocjeni maturanata ove je godine ipak bilo malo kompliciranije. – Test je bio teži nego što sam očekivala i nego što je bio ranijih godina. Te sam testove rješavala za vježbu i mogu usporediti – kazala nam je maturantica zagrebačke Pete gimnazije Lucija Ana Bićanić, koja se za biologiju kao izborni predmet odlučila jer želi upisati farmaciju, medicinsku biokemiju, strojarstvo ili molekularnu biologiju. Ona nije išla na pripreme, učila je cijelo drugo polugodište, a intenzivno zadnja dva tjedna. – U školi imamo kvalitetne profesore i naučimo sve potrebno – kaže Lucija. Drugi joj je izborni predmet kemija. Želja im je farmacija Kolegica joj iz iste gimnazije Magdalena Čujko također želi upisati farmaciju, ako ne uspije, onda profesorski smjer biologije ili kemije. – Bilo je 66 pitanja, ali od 51. do zadnjeg 66. sva su pitanja imala četiri potpitanja, tako da nije bilo lako. Nadam se petici – kaže Magdalena. Maturanti ističu da je nemoguće bilo prepisivati. Torbe, mobitele, satove i ostalo ostavili su na jednom kraju učionice. U svakoj klupi sjedio je po jedan maturant. – Spremala sam se za državnu maturu cijelo polugodište, išla sam na pripreme. Sve sam riješila. U svakom slučaju treba voditi računa o vremenu jer, iako smo imali dva sata i 15 minuta, to je jako brzo prošlo – kaže nam Petra Benković kojoj je psihologija prvi izbor, a nutricionizam, biologija, molekularna biologija, logopedija – alternativni. Danas likovni i geografija Ladi Sviben ispit iz biologije nije bio težak. – Očekivala sam više pitanja iz teorije biologije čovjeka, dosta pitanja bilo je vezano uz logično zaključivanje. Dobro je da imamo državnu maturu jer kvaliteta nastave i kriteriji nisu isti u svim gimnazijama i školama. Negdje petica nije petica i na ovaj se način napravi pravednija selekcija – kaže nam Lada. U 14 sati na rasporedu je bio test iz vjeronauka koji je ukupno polagalo 219 pristupnika. Prema informacijama iz Centra za vanjsko vrednovanje obrazovanja koji organizira provođenje državne mature, jučerašnji testovi protekli su bez ikakvih incidenata. – Sve je prošlo u najboljem redu – kazala nam je glasnogovornica centra Ana Stanić Božić. Državna matura nastavlja se danas testovima iz likovne umjetnosti u 9 sati i geografije u 14 sati. Uvijek se polažu dva testa dnevno, jedan s početkom u 9, drugi u 14 sati, a zadnji test u ljetnom roku na rasporedu je 27. lipnja. Riječ je o glazbenoj umjetnosti. Zbog niza problema, krađe ispita i curenja testova lani, Centar za vanjsko vrednovanje obrazovanja ove je godine poduzeo sve da to izbjegne. Ravnateljica Maja Jukić obavijestila je javnost da su pooštrili kazne, ali i zamolili MUP za pojačane ophodnje oko škola u vrijeme dopreme i polaganja testova. Ravnatelji nekoliko zagrebačkih škola kažu da policiju po svojim dvorištima nisu vidjeli.      Magdalena Čujko, maturantica Naši profesori su strogi i stalno su se šetali po razredu. Bilo ih je dvoje pa nismo mogli prepisivati. Uspjela sam riješiti sve, ali na kraju nije bilo previše vremena. Petra Benković, maturantica Na ovom testu je i opće znanje igralo veliku ulogu. Pitanja su imala dosta dijagrama, tražila su logično razmišljanje. Sa sobom smo imali samo kemijsku olovku i vodu. Lada Sviben, maturantica  Bilo je dosta pitanja vezanih za parkove prirode. Dobili smo upakiran test, pitanja na dva lista papira. Treći je list bio za koncept i na četvrtom smo trebali napisati svoje odgovore. Lucija Ana Bićanić, maturantica Učila sam za ispite, ali nisam išla na neke posebne pripreme. Oslonila sam se na znanje stečeno na satovima te na pripreme organizirane u našoj školi. To je dovoljno. Usporedite slike člankonožaca i pobrojite kojoj skupini pripadaju. Na dijagramu o temperaturi i vlažnosti zraka potrebno je navesti kakve biljke rastu u takvim uvjetima, kada će proklijati, kako će se razvijati? Zašto leptiru ne treba razvijeni optjecajni (krvožilni) sustav? Pelikani – zašto je puls pelikana koji leti u jatu niži od pulsa pelikana koji leti sam? Vidra – što vidri pomaže da pliva bolje od drugih? Mozak – od čega je građen? Korijen – zašto raste prema tlu, u zemlju? Ptica letačica – kakvo perje ima?      Navedi jednu od većih svjetskih religija, uz kršćanstvo? Bilo je ponuđeno nekoliko vjera. Koja je razlika u monoteizmu u kršćanstvu i kod Židova? Koji je stav Crkve prema izvantjelesnoj oplodnji i zašto Crkva to ne podržava? Izdvoji karakteristike islamske vjere. Bile su ponuđene karakteristike nekih vjera. Navedi Božju zapovijed koja ima veze s potpunom vjerom u Boga. (Snježana Bičak) 