Vlada je u četvrtak podržala prijedlog zakona o ništetnosti ugovora o kreditu s međunarodnim obilježjima sklopljenim u Republici Hrvatskoj, odnosno tzv. zakon o RBA udrugama, što ga je predložio nezavisni saborski zastupnik Marin Škibola, a na sam je zakonski tekst Vlada reagirala s 11 amandmana, uglavnom tehničkih.  Državni tajnik ministarstva pravosuđa Kristijan Turkalj kazao je kako Vlada podržava donošenje zakona kojim bi se utvrdila ništetnost ugovora o kreditu s međunarodnim obilježjima sklopljenih u Hrvatskoj, a koji su sklapani od strane neovlaštenih vjerovnika, odnosno vjerovnika koji su se u Hrvatskoj nezakonito bavili kreditiranjem, koji za takvu djelatnost nisu imali potrebna odobrenja nadležnih tijela, niti su u Hrvatskoj imali sjedište, podružnicu ili poslovnicu.  Prijedlog se podržava jer je potrebno zaštiti građane od neovlaštenih vjerovnika. No, mišljenja smo kako je potrebno na sveobuhvatan način urediti ovu pravnu situaciju te stoga Vlada predlaže svojih 11 amandmana, rekao je Turkalj.  Amandmanima se tako predlaže i promjena samog naziva zakona u Zakon o ništetnosti ugovora o kreditu s međunarodnim obilježjima sklopljenih u Republici Hrvatskoj s neovlaštenim vjerovnikom.   Vlada amandmanima, primjerice, proširuje i područje primjene i na druge pravne poslove s neovlaštenim vjerovnicima, preciznije određuju pojmovi neovlaštenih vjerovnika s međunarodnim obilježjima, kao i dužnika te ugovora o kreditu s međunarodnim obilježjima. Predlaže se i popisivanje posljedica ništetnosti prema Zakonu o obveznim odnosima.   Mišljenje kojim Vlada podržava zakonski prijedlog o ništetnosti ugovora o kreditu s međunarodnim obilježjima sklopljenih u Republici Hrvatskoj s neovlaštenim vjerovnikom, u priopćenju je objavio i zastupnik Škibola, koji podsjeća da se njime regulira pitanje svih regionalnih kreditnih zadruga koje nisu imale dopuštenje Hrvatske narodne banke (HNB) i ostalih nadležnih institucija za rad i kreditiranje hrvatskih građana. "Navedeni zakon posebno je zanimljiv medijima jer se radi o uvjetu koji je zastupnik Marin Škibola postavio za podršku predsjedniku Sabora, te svojim zahtjevom stao za narod i svoje birače što je bilo njegovo predizborno obećanje. Riječ je o zakonu koji će pomoći tisućama ljudi koji su prevareni od strane kreditnih zadruga, te su upali u dužničko ropstvo naspram kreditora koji su djelovali bez odobrenja Hrvatske narodne banke", ističe Škibola u priopćenju. Škibola u priopćenju poziva "sve oštećenike kreditnih zadruga na jedinstvo kako bi se na organiziran način inicijativa privela kraju" odnosno poziva "oštećenike da mu se jave jer će s kolegom pravnikom Ivicom Markovićem, koji je pisao zakon, biti na raspolaganju za sve savjete i odgovore na pitanja".