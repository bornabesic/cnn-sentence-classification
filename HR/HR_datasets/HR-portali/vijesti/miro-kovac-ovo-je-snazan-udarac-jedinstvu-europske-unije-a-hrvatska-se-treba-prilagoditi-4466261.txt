Ministar vanjskih i europskih poslova Miro Kovač komentirao je rezultate jučerašnjeg referenduma o izlasku Ujedinjenog Kraljevstva iz Europske unije.  „Ovo je snažan udarac jedinstvu EU, dolazi u nezgodnom trenutku kada smo pogođeni izbjegličkom i dužničkom krizom. Treba respektirati ovu odluku koja pokazuje da postoji nezadovoljstvo u Velikoj Britaniji što se tiče funkcioniranja EU. Zalažem se za javnu raspravu u EU među zemljama članicama, trebamo vidjeti kako EU može biti učinkovitija. Moramo više približiti građanima EU institucije, koje su previše udaljene od običnog čovjeka. Moramo raspraviti koje ovlasti moraju imati zemlje članice, a koje ovlasti mogu imati zajedničke europske institucije. Ova odluka nije pravno obvezujuća, no ima političku težinu. Očekuje se da će uskoro Velika Britanija krenuti u primjenu odluke, u ponedjeljak će najaviti pokretanje članka 50. Ugovora o EU za izlazak Velike Britanije iz EU - sam postupak bi mogao trajati oko dvije godine. Hrvatska i Velika Britanija nisu gospodarski u tolikoj mjeri povezane kao Hrvatska i neke druge članice EU - trgovinska razmjena iznosi otprilike oko desetinu razmjene Hrvatske s Italijom, Slovenijom ili Njemačkom. No, Hrvatska će se morati politički prilagoditi izlasku Velike Britanije iz EU. Znate da je hrvatska državna politika jasna, zalažemo se za proširenje EU na području jugoistočne Europe. Zalagat ćemo se da izlazak nema efekta na proces proširenja. No, treba biti realan, zasigurno će izlazak imati određene posljedice.  Sljedeći tjedan će Hrvatsku na sastanku Europskog vijeća zastupati predsjednik Vlade Tihomir Orešković. Prvi potez će morati povući premijer David Cameron, a mi ćemo se zalagati da raspravljamo među državama članicama kako što učinkovitije presložiti EU. Moramo približiti Europsku uniju prosječnom hrvatskom građaninu, on mora znati što mu donosi Europska unija“.