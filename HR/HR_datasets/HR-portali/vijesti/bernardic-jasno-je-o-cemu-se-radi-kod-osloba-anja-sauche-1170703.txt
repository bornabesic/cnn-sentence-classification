Predsjednik SDP-a Davor Bernardić rekao je u četvrtak u Dubrovniku kako je ''jasno o čemu se radi kod oslobađanja Tomislava Sauche'', te ustvrdio kako ''neće biti koalicije s onima koji napadaju novinare i manjine''. Bernardić je nakon predizbornog skupa u Dubrovniku rekao i kako Hrvatska na ovim lokalnim izborima ima izbor između dva smjera. ''Moramo odlučiti u kojem smjeru će Hrvatska krenuti. Imamo dva smjera, trgovački model u kojoj je vlast po svaku cijenu ili mirna i poštena Hrvatska gdje obraz nema cijenu'', rekao je Bernardić. ''Nema koalicije s onima koji napadaju manjine i novinare i koji štite sukob interesa. No iako nema koalicije, ne mora značiti da ne treba biti dijaloga'', rekao je on. Upitan kako komentira ''proceduralnu grešku'' u slučaju Dnevnice koji se vodi protiv Tomislava Sauche, a koju je čelnik Mosta Božo Petrov nazvao trgovinom s Plenkovićem i HDZ-om, Bernardić je rekao da tog pitanja ne bi bilo da se nije prethodno glasovalo o ministru Mariću na Vladi. ''Da Saucha nije oslobođen nakon glasovanja o podršci ministru Mariću u Hrvatskom saboru tog pitanja ne bi bilo. Bez neovisnog pravosuđa nema sretne Hrvatske'', istaknuo je on, a na dodatni upit vidi li poveznicu između oslobođenje Sauche i tog glasovanja, Bernardić je ponovio kako tog pitanja ne bi bilo da nije bilo glasovanja o ministru Mariću. ''Vrlo je jasno o čemu se ovdje radi, ali važno je da pravosuđe mora biti neovisno'', rekao je on. Upitan kako komentira najave nekih Agrokorovih dobavljača o tužbi zbog problema mjenica jer se nije ranije uredio Zakon o faktoringu i Zakon o nepoštenoj trgovačkoj praksi, misleći pritom i na SDP-ovu Vladu, Bernardić je odgovorio kako se od povjerenika Ramljaka u zadnjih nekoliko dana mogu čuti samo vijesti iz prošlosti. ''Nismo čuli niti smjer, niti viziju za spas Agrokora. Jasno je da su problemi nagomilani i da se guraju pod tepih. Naš zadatak je zaštiti radna mjesta i poljoprivreda'', rekao je Bernardić. Komentirao je i zabranu koncerta Marka Perkovića Thompsona u Sloveniji rekavši da mu je tužno da se premijer i predsjednica, u zemlji u kojoj je ekonomija u rasulu kao i Vlada, bave tom tematikom. Bernardić je sudjelovao na završnom SDP-ovom predizbornom skupu pod nazivom "Zajedno možemo više učiniti za Dubrovnik i jug Hrvatske" na kojem su se, osim njega, javnosti obratili SDP-ovi kandidati i kandidatkinje koji su nositelji lista sa županijske i gradske razine. To su Tatjana Šimac Bonačić, kandidatkinja za gradonačelnicu Dubrovnika, Davor Penić, kandidat za župana Dubrovačko-neretvanske županije, te nositelji lista i kandidati za načelnike u Konavlima, Anita Ruso Glasnović i Ljubica Brailo, iz Župe dubrovačke Mato Marlais, s Mljeta Nikola Marković i Nikola Hajdić, te iz Metkovića Krešimir Kuran. "Mi smo tu za ljude. Naše kandidatkinje i kandidati ovdje su pokazali da znaju, mogu i žele te ono što je najvažnije pokazali su da vole svoj kraj. Svoj kraj se ne voli tako da on radi za vas, nego da vi živite za njega“, rekao je Bernardić. Rekao je da je danas u Hrvatskoj vrijeme razotkrivanja i Hrvatska u nedjelju bira između dva koncepta – između Hrvatske u kojoj vladajući pokušavaju ostvariti Hrvatsku pod motom "vlast pod svaku cijenu" i između Hrvatske mirnih, dobrih, poštenih i vrijednih ljudi koji govore "obraz nema cijenu, Hrvatska nema cijenu".  U nedjelju odlučujete izabrati Tatjanu Šimac Bonačić za gradonačelnicu Dubrovnika, ženu koja će živjeti za Dubrovnik, a ne živjeti od Dubrovnika,“ zaključio je Bernardić. 