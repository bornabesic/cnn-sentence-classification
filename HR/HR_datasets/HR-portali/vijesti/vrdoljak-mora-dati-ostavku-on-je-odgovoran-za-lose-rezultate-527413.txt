Bivši dubrovački gradonačelnik Andro Vlahušić (HNS) zatražio je u nedjelju ostavku predsjednika te stranke Ivana Vrdoljaka zbog lošeg izbornog rezultata. - Zatražio sam ostavku Ivana Vrdoljaka. Taj čovjek odgovoran je za loš rezultat u Dubrovniku, Zagrebu i Varaždinu. Po mojoj procjeni, a proveo sam jako puno vremena s njim. Koketiranje s HDZ-om nam ne donosi nikakvu korist, to nije stranka s kojom se može surađivati. Nakon 48 sati od najave koketiranja smo izgubili sigurnu pobjedu u Varaždinu i izglednu pobjedu u Zagrebu, a u Dubrovniku nismo postigli rezultat koji smo mogli - rekao je Vlahušić u iznornoj noći, prenosi Dubrovački dnevnik. U vezi s rezultatima izbora u Dubrovniku rekao je da su brojke odlične s obzirom na malu izlaznost. - Jedina šansa za Dujmovićevu pobjedu bila je velika izlaznost. Kad sam 2009. godine u drugom krugu pobijedio gospođu Šuicu za mene je u drugom krugu glasovalo 12 tisuća ljudi, skoro koliko je sve skupa glasovalo na ovim izborima. Mosta nigdje nema jer se približio HDZ-u - rekao je Vlahušić. Dodao je da "možda malo emotivan zbog 'Lex Vlahušića', kako je rekao, "političkog progona čovjeka koji je triput pobijedio HDZ u Dubrovniku" - Da ga nije bilo u Dubrovniku ne bi bili ovakvi rezultati. Trebalo je eliminirati čovjeka koji je imao ideju da postoje drukčiji ljudi. Matu Frankovića nikad neću zvati gradonačelnikom jer to on za mene nije. Napisao je zakon, glasao je za njega, znao je da me ne može pobijediti u Dubrovniku, a zato je danas gradonačelnik. Nije imao otvorenu demokratsku borbu - rekao je Vlahušić. Rekao je da kao član Predsjedništva HNS- zna kako ta stranka neće u koaliciju s HDZ-om. - Hoće li ili neće Vrdoljak ostati predsjednik o tome će odlučiti stranka. To je moj stav - zaključio je Vlahušić.