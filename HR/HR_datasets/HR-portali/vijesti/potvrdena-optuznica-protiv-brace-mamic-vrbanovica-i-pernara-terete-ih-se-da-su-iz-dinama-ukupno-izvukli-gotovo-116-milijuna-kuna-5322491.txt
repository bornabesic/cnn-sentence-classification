Optužno vijeće osječkog Županijskog suda u utorak je potvrdilo Uskokovu optužnicu protiv bivšeg čelnika Dinama Zdravka Mamića, kojega se tereti da je s bratom Zoranom, bivšim direktorom Dinama Damirom Vrbanovićem te poreznikom Milanom Pernarom taj zagrebački nogometni klub oštetio za gotovo 116 milijuna kuna, a državni proračun za 12,2 milijuna kuna.   Mamić je nakon sjednice optužnog vijeća izjavio da je optužnica potvrđena jer su obrane okrivljenika napravile presedan te su, osim povlačenja žalbi pred Vrhovnim sudom, danas povučeni i svi prigovori podneseni na prethodnoj sjednici optužnog vijeća.     "Sve smo učinili da proces krene čim prije, da se na sudu, kao jedinom mjestu, utvrdi istina", poručio je Mamić. Ustvrdio je kako je to "od početka politički montirani proces, isključivo baziran na zločestim konstrukcijama" te da u svoje i ime svoga brata priželjkuje brzo i pravično suđenje tijekom kojega će ispričati što je prava istina u ovome procesu. Vlado Kos / CROPIX Zdravko Mamić i Milan Pernar s odvjetnicima dolaze na Županijski sud   Glasnogovornik Županijskog suda Miroslav Rožac kazao je novinarima da je optužnica potvrđena u cijelosti. Nakon otpravka te odluke strankama u postupku, odredit će se prvostupanjski sudac, a u roku od dva mjeseca očekuje se sazivanje pripremnog ročištana kojem će se odlučivati o prijedlozima optužbe i obrane te datumu početka suđenja.   Uskok Mamića u ovom slučaju tereti da je izvlačeći novac iz Dinama nezakonito zaradio najmanje 52 milijuna kuna, a njegovog brata Zorana za protupravnu imovinsku korist od 38,1 milijuna kuna, zbog čega su predložili i oduzimanje tzv. nepripadne koristi.     Protiv Zdravka Mamića naknadno su pokrenute i nove istrage zbog izvlačenja novca iz Dinama kojega je sa svojim suokrivljenicima navodno oštetio za ukupno više od 270 milijuna kuna.   Nakon što je Uskok u veljači po treći put proširio istragu zbog izvlačenja novca iz Dinama Mamić je podnio ostavku na dužnost u tom klubu.   I ta je istraga pokrenuta na temelju nalaza poreznog Uskoka, a kao i u prethodnima tužiteljstvo sumnja da su se Mamić i ostali organizirali u zločinačko udruženje kako bi preko tvrtaka u inozemstvu izvukli novac od transfera Dinamovih igrača.   Uz bivšeg izvršnog predsjednika Dinama i trećom su Uskokovom istragom, kao i drugom po redu, bili obuhvaćeni njegov brat Zoran, sin Mario, bivši glavni direktor i član uprave Dinama Damir Vrbanović i poduzetnici Igor Krota i Sandro Stipančić. Jedini "novi osumnjičenik" koji se nije spominjao u ranijim istragama je menadžer Nikki Vuksan.