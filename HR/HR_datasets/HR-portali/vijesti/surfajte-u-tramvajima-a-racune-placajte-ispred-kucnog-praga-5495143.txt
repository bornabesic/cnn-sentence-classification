Besplatni internet u (nekim) tramvajima i pokretni ured Holdinga, u kojem će građani u svojem kvartu moći platiti račune, novosti su koje ovih dana stižu iz Zagrebačkog holdinga. Internet je već uveden - riječ je o tromjesečnom pilot-projektu u sklopu kojega je besplatni internet dostupan u tri tramvaja, koja ne voze svaki dan na istim linijama, kako bi se provjerio interes putnika. Svaki od tih tramvaja ima naljepnicu koja putnike obavještava da je korištenje interneta besplatno, a u ZET-u kažu kako je internet dostupan svima, bez obzira na to imaju li kartu ili ne. To se, kažu u gradskom prijevozniku, neće mijenjati. Putnici koji internet koriste su uglavnom mlađi, a najviše posjećuju društvene mreže, dopisuju se preko aplikacija kao što su Whats App i Viber te čitaju novinske portale. Druga novost koja stiže iz Holdinga još nije realizirana, ali bit će uskoro. Prije desetak dana raspisan je javni natječaj za nabavu kombija ili mini busa koji će voziti zaposlenici gradske tvrtke. Bit će uređen za uredsko poslovanje, a u njemu će građani moći platiti račune, predati zahtjeve za razne usluge Holdingovih podružnica, kupiti ili napuniti pokaze, legalizirati priključke te napraviti izmjene matičnih podataka. Plan je da do 17. u mjesecu obiđe sve planirane dijelove grada, a nakon toga će na teren izlaziti po pozivu. Građani će, naime, moći u pozivnom centru Holdinga naručiti vozilo na svoju adresu i naznačiti koje vrijeme koji dan bi im najviše odgovaralo. - Mnogo naših korisnika je starije i dolazak do Holdingovih poslovnica njima je problematičan. Na ovaj će način zapravo vrlo brzo obaviti sve što trebaju, na jednome mjestu, praktično na svom kućnom pragu - rekao je Tomislav Jurić iz Zagrebačkog holdinga. Nekoliko dana prije nego što kombi počne voziti, građani će biti obaviješteni o planu kretanja za prvi dio mjeseca, a dobit će i sve potrebne informacije o načinu poziva kombija te uslugama koje nudi.