Hrvatski naftaš s moskovskom adresom Željko Runje (62) podnio je prije nešto više od četiri mjeseca zagrebačkom Općinskom državnom odvjetništvu kaznenu prijavu protiv arhitekta Ante Vrbana koji mu je uređivao kuću na Braču i stan u Zagrebu. Runje kaže da mu je Vrban naplatilo 1,4 milijuna eura više nego što vrijedi posao koji je odradio. A dok su još bili u dobrim odnosima Runje je, otkriva, 2013. Vrbana preporučio svom prijatelju, ruskom poduzetniku koji je u to vrijeme uređivao obiteljsku kuću u Moskvi. Ni on očito nije bio zadovoljan Vrbanovim radom pa je njegova tvrtka MVI Partners Pte Ltd. iz Singapura, otkrivaju njezini odvjetnici, ovih dana također DORH-u podnijela prijavu protiv njega zbog kaznenih djela prevare u gospodarskom poslovanju, u kojoj se navodi da mu je Vrban nanio štetu u iznosu od gotovo 3 milijuna eura. Ante Vrban sve optužbe odlučno opovrgava i tvrdi da ga oba poduzetnika lažno optužuju kako bi izbjegli plaćanje novca koji su mu dužni.   - Nije li potpuno indikativno da su obje osobe koje stoje iz optužbi na moj račun dužne mojoj tvrtki, međusobno se poznaju, imaju istog odvjetnika i iste vještake? Jedino što iz svega mogu zaključiti je da je to apsolutno orkestrirani napad na moj ugled koji neće proći zato što vjerujem u pravnu državu i njezine institucije. Uostalom, posao za gospodina Runju obavljen je na temelju ugovora iz siječnja 2013. godine, njegovo dugovanje prema meni dokumentirano je pa se pitam zašto je čekao tako dugo sa svojim istupom. Osim toga, potpuno je bespredmetno preko medija govoriti o stvarima koje su poslovna tajna - kaže Vrban. Napustili gradilište Podnositelj kaznene prijave - singapurska tvrtka ruskog poduzetnika - navodi da su njegova i Vrbanova tvrtka Onix Grupa d.o.o. 3. veljače 2014. sklopile ugovor o završnim radovima i opremi interijera za njegovu rezidenciju u Moskvi u Ulici Ostrovnaja 14. Prema tom ugovoru Vrban je za naručitelja trebao odraditi posao u vrijednosti od 3,916.659 eura i projektnu dokumentaciju za još 190.877,40 eura, što je ukupno 4,107.536,40 eura.   Kako piše u prijavi, Onix je naplatio cjelokupni ugovoreni iznos, ali je obavio posao u vrijednosti od samo 1,162.366,10 eura “ s time da radove nisu obavili, a i ono što su napravili, bilo je nekvalitetno, nakon čega su neodgovorno napustili gradilište devet mjeseci nakon isteka ugovorenog roka za dovršenje”. Stoga podnositelj prijave, kojeg zastupa zagrebački odvjetnik Milenko Umičević, smatra da je Vrban počinio kazneno djelo prijevare u gospodarskom poslovanju iz članka 247. stavka 1. i 2. Kaznenog zakona s ciljem da svojoj tvrtki pribavi protupravnu imovinsku korist u iznosu od 2,945.165,30 eura te je investitora lažnim prikazivanjem doveo u zabludu, čime mu je prouzročena znatna šteta. Vrban tvrdi sasvim suprotno. - Istina je da smo potpisali ugovor za opremanje interijera u vrijednosti od 3,375.859 eura. To je jedini ugovor s tvrtkom MVI Partners Pte Ltd. koji imamo za taj projekt. Ne znam kako su došli do cifre koju spominjete. Novac nam naručitelj do danas nije u cijelosti isplatio. Ostao nam je dužan oko 550.000 eura, što on zna - govori Vrban tvrdeći da je odradio sav posao iz ugovora. Bio je umiljat Željko Runje od 1996. živi u Moskvi, gdje je od 1996. radio za američku tvrtku ExxonMobil, a posljednjih godina radi za rusku tvrtku Rosneft koja je jedan od najvećih svjetskih proizvođača nafte i plina. Za Jutarnji list ističe da je na preporuku svog dobrog prijatelja u studenome 2012. angažirao Vrbana da mu dovrši kuću na Braču.   Njegov je zadatak, kaže, bio urediti interijer kuće koja je u tom trenutku bila 90 posto završena, a vlasnik je htio da bude gotova do ljeta 2013.. - Vjerovao sam Vrbanu. Bio je jako umiljat. Totalno se uvukao pod kožu i meni i mojoj supruzi. Čak je bio krsni kum mojoj mlađoj kćeri. A onda me je prevario kao nitko nikada. Platio sam mu račune u iznosu od 2,4 milijuna eura za radove na Braču i u stanu u Zagrebu. Imam sve uplatnice. Na Braču nije napravio ono što smo dogovorili. Recimo, htio sam masivno drvo, on je stavio šperploču. I tako dalje. Nisam dobio ono što sam platio. Naplatio mi je 6 do 7 puta više nego što je vrijednost obavljenog posla. Poslije sam shvatio da nema nikakvih računa i da laže - govori Runje koji je Vrbana preporučio i svom ruskom prijatelju kojem je trebalo urediti interijer kuće u Moskvi. - Vrban je rekao da ne želi nikakav nadzor koji će ga kontrolirati dok izvodi radove u kući u Moskvi. Moj prijatelj je na to pristao. Vrban je odradio posao, sve je izgledalo sjajno i u listopadu 2014. vlasnik je s obitelji uselio u tu kuću. Već mjesec-dva nakon useljenja postaje im jasno da su radovi izvedeni katastrofalno.   Jednom prilikom zajedno smo sjedili kod njega u kući kada je puknula PVC kanalizacijska cijev koju je Vrban postavio bez izolacije ispod stropa dnevnog boravka i sve zalila. Zbog toga sam ga odmah nazvao, a on je za loše odrađen posao optužio svoje kooperante iz Srbije. Rekao mi je da nagovorim svog ruskog prijatelja da se iseli na mjesec dana za Božić i Novu godinu i da će on dovesti svoje izvođače iz Njemačke i sve popraviti. Obitelj stvarno odlazi, ali Vrban nije doveo nikakve radnike. Također Rusu šalje e-mail u kojem mu savjetuje da sam popravi sve što je potrebno i da troškove pokrije sa 500.000 eura, koliko mu je ostao dužan. Tada moj ruski prijatelj shvaća da ga je Vrban prevario - objašnjava Runje. Oštećenik iz Rusije, navodi se u prijavi, Vrbanovoj tvrtki, kao projektantu i izvođaču svih radova, povjerio je izvedbu adaptacije, odnosno uređenja interijera i instalacija obiteljske kuće u Moskvi. Novac unaprijed “Međutim, tvrtka prijavljenika kao izvođač nije ni izdaleka završila sve ugovorene radove u ugovorenom roku niti je o izvedenim radovima sačinjen primopredajni zapisnik odnosno ispostavljena potrebna dokumentacija uz garanciju za izvedene radove, već su neodgovorno i naprasno napustili gradilište početkom 2015. godine”, stoji u prijavi uz napomenu da je investitor o tome odmah izvijestio Vrbana koji je priznao postojanje brojnih nedostataka, izgovarajući se na podizvođače koje je sam izabrao. Vrban je otprilike u isto vrijeme za Runju uređivao i stan u Zagrebu u naselju Vrbani.   - Tražio je 335.000 eura. Sve sam mu platio unaprijed. A inzistirao je na novcu jer je znao da je loše napravio posao u Rusiji za moga prijatelja i da ću ja to doznati i da ću mu otkazati suradnju. Trebao je završiti sve u tri mjeseca, a u 10 mjeseci nije napravio ni pola. Kada sam utvrdio da nije napravio što smo se dogovorili, tražio sam da mi pošalje račune za poslove koje je obavio, a da mi ostatak novca vrati. U stanu je bio sudski vještak i utvrdio što je napravljeno. Od tih 335.000 eura nije potrošio više od 80.000. Srušio je neke zidove, stavio knauf, nove prozore, djelomično uredio kupaonice... Morao sam platiti ljudima koji su tu radili jer im Vrban nije platio, tako da sam platio dva puta za neke radove. To je bila moja moralna obveza s obzirom na to da su ljudi radili u mom stanu. Nikad mi nije vratio ništa, nego je još tvrdio da sam ja njemu dužan - govori Runje koji je Vrbana angažirao i da mu napravi sve potrebno oko legalizacije kuće na Braču, za što je trebalo promijeniti i liniju pomorskog dobra.   - Rekao je da će on sve to riješiti. Legalizaciju je napravio jako traljavo i s obzirom da je bilo mnogo tehničkih pogrešaka, morao sam angažirati druge tvrtke da to poprave, što me je dodatno koštalo. Dao sam punomoć Vrbanovoj suradnici Miri Pleše. Poslala mi je račun na 26.800 eura za odvjetničke usluge, troškove Onix Grupe na 13.530 eura i vanjske troškove od 80.000 eura. Pitam je koji su to vanjski troškovi, na što mi je rekla da su to ljudi koji su za njih odradili posao. Sve te podatke rekao sam policiji koja me je ispitala nakon što sam podnio kaznenu prijavu. Policiji sam predao i sve račune i dokumente koje imam. Sudski vještaci utvrdili su da sam ga preplatio za barem 1,4 milijuna eura. Ali on nema nikakve račune niti dokaze kako je potrošio novac. Sveukupno sam mu platio 2,461.916,55 eura, a sudski vještak je procijenio da to što je odradio nije moglo stajati više od 800.000 eura - govori Željko Runje koji, kako kaže, planira protiv Vrbana podići i privatnu tužbu nakon što Državno odvjetništvo odradi svoj posao. - Gledam račune koje sam mu plaćao za poslove koje je izvodio u Zagrebu i na Braču. Od ukupne svote koju sam mu platio, 1,033.519,68 eura sam uplatio na račun njegove tvrtke u Zagrebu, a 1,428.396,87 na njegov privatni račun u Beogradu. To ja nisam ni primijetio, nego moj odvjetnik. Od Vrbana tražim samo konačni obračun kako je potrošio novac i pravilnu dokumentaciju. Zadnji put sam ga zvao u svibnju 2015. da vidim što je sa stanom. Javio mi se i rekao da je na aerodromu u Londonu, da će me nazvati za dva sata, ali me nikad nije nazvao - otkriva Runje i tvrdi da poslije toga više s Vrbanom nije imao nikakav kontakt. I Runjin ruski prijatelj preko svoje singapurske tvrtke ugovor s Vrbanovom tvrtkom potpisao je u Hrvatskoj pa je za eventualne sporove nadležno hrvatskog pravosuđe. Inače, pri uređenju svoje obiteljske kuće u elitnom moskovskom naselju Ostrovnaja, ruski poduzetnik nije štedio na opremi i namještaju, o čemu najbolje svjedoče i fotografije unutrašnjosti vile s kojima se Vrban u studenome 2014. godine pohvalio u Slobodnoj Dalmaciji.   Posebnu pozornost privlače i stepenice optočene kristalima Swarovski koje je Vrban dizajnirao po izričitoj želji vlasnika. Nije propustio istaknuti da je većina namještaja unikatna, napravljena po mjeri, i to u Hrvatskoj. Prostranim dnevnim boravcima dominiraju masivne fotelje i naslonjači, najskupocjeniji tepisi, dizajnerske lampe... Korišteni su, otkrio je Vrban, materijali iz cijeloga svijeta koji su većim dijelom obrađeni i sklopljeni u Hrvatskoj, odakle su dopremljeni u Moskvu. U moderno dizajniranoj kući, čije je ime Villa Ekaterina, našlo se mjesta i za plesnu dvoranu i unutarnji bazen, a njezini stanari mogu uživati u pogledu na prirodu kroz velike staklene površine, a za toplijih dana su im na raspolaganju i prostrane terase. Vrban je za Slobodnu Dalmaciju kazao da je istovremeno u Moskvi radio na još dvije luksuzne vile smještene u neposrednoj blizini. Riječ je o četvrti rezerviranoj za veoma imućne Moskovljane jer je u blizini radne zone, a okružena je jezerima i zelenilom. U želji da utvrdi stvarnu kvalitetu i opseg obavljenog posla, ruski vlasnik kuće stoga u Moskvu dovodi ovlaštene hrvatske stručnjake - sudskog vještaka za strojarska postrojenja i opremu i sudskog vještaka za građevinarstvo i procjenu nekretnina. Njihova su imena poznata redakciji Jutarnjeg lista. Oni nakon očevida utvrđuju da je realna vrijednost izvedenih radova 1,16 milijuna eura, o čemu je, kako piše u prijavi, Vrban obaviješten, ali se više nije javljao, odnosno oglušio se na pokušaj mirnog rješavanja nastaloga spora. Vještaci su utvrdili da je količina i specifikacija radova rađena opisno, bez klasičnog troškovnika, nema građevinskog dnevnika, odnosno popratne dokumentacije o načinu izvedbe radova kao niti dokumenata o izvršenim ispitivanjima izvedenih radova. Velika pretplata Predlažući Državnom odvjetništvu da protiv Vrbana pokrene kazneni postupak, singapurska tvrtka ruskog milijunaša ističe veliku razliku između naplaćenog novca i realne vrijednosti izvedenih radova koja, prema mišljenju naručitelja radova “ne može biti slučajna” nego je, zaključuje se u prijavi, “u pitanju svjesno i željeno zamagljivanje stvari, izbjegavanje obračuna i saniranja velikih propusta, o čemu su ugovorene stranke dogovorile sanaciju”. No, Vrban, prema navedenom u prijavi, sanaciju nije obavio, što podnositelja prijave dovodi do zaključka “da od samog početka nije niti zamišljeno da se radovi izvedu sukladno ugovoru”. Svi nedostaci detaljno su nabrojani u opsežnom nalazu kombiniranog građevinsko-strojarskog vještačenja. Očevid, koji je uključivao pregled svih radova i dokumentacije, dvojica su vještaka, navodi se u nalazu, provela od 28. travnja do 1. svibnja 2015., a 29. travnja obišli su zgradu u prisutnosti prevoditeljice, predstavnika investitora, njegova nadzornog inženjera zaduženog za otklanjanje nedostataka i predstavnika jednog podizvođača iz tvrtke Cobex International iz Moskve kojeg je angažirala Vrbanova Onix Grupa. Pregledom ugovora i troškovnika vještaci su utvrdili da je u ugovoru navedena količina radova veća od realne. Na primjer, u troškovniku se spominje 792,08 kvadrata površine pod parketima, a prema projektu i u stvarnosti 652,35. Također, stoji u nalazu, u više su slučajeva cijene koje je Onix Grupa navela u troškovniku, više od onih u ugovorima s izvođačima za iste stavke, poput dizala, instalacije grijanja i ventilacije, a uz to je s podizvođačima ugovorena i znatno niža kvaliteta opreme, na primjer radijatora. Nalaz vještaka “Opći tijek izvođenja radova može se okarakterizirati kao kaotičan i zamršen. Kao rok za useljenje bio je određen 1. srpanj 2014. koji je naknadno pomaknut za mjesec dana. Do kraja kolovoza bili su gotovi svi zidovi, stropovi i podovi, a u rujnu je počelo ispitivanje svih sustava. Plin je bio priključen oko 20. listopada i tada je u rad puštena kotlovnica. Onix Grupa nas je uvjeravala da je sva stara oprema ispravna i da je u funkciji. Međutim, nakon puštanja kotlovnice u rad, postalo je jasno da su u starom dijelu kotlovnice potrebni dodatni radovi”, piše u vještačkom nalazu u kojem se navodi i da nije proveden projektom planiran sustav niskotemperaturnog grijanja. - Upravljanje ovim sustavom provodi se samo u ručnom načinu rada, što je s ukupno povećanim opterećenjem, ne samo nezgodno i ne odgovara željama kupca, nego i povećava rizik od izvanrednih situacija, što je u slučaju s plinskom opremom vrlo opasno - smatraju vještaci koji su nadalje utvrdili i da automatska oprema za grijanje uopće ne radi, radijatori zuje, pumpe u kotlu nisu potrebnog kapaciteta, umjesto njemačkih su ugrađeni turski radijatori.... “Za ventilaciju je umjesto ugovorene uvozne, korištena ruska oprema. Sustav ovlaživanja zraka ne radi, a sustav za filtriranje zraka ne ispunjava zahtjeve projekta. Klimatizacijski sustav ne radi, zbog čega je hitno potrebno isključiti unutarnje blokove da se spriječi oštećenje opreme. Žice rasvjete i transformatori su u blizini klima-uređaja, što stvara visok rizik od kratkoga spoja te je potrebno otvoriti strop i premjestiti trasu žica. Umjesto samoupijajućih kanalizacijskih cijevi marke Rehau Raupiano, ugrađene su obične PVC cijevi bez termoakustične izolacije. Vodovodne su cijevi nemarno postavljenje i spojene na nedostupnim mjestima pa postoji velik rizik od propuštanja tekućina i nezgoda. Podna glazura napravljena je s velikim greškama, što dovodi do stvaranja pukotina na mjestu spoja poda i letvica. Prilikom radova znatno je oštećena nosiva armiranobetonska konstrukcija zgrade koja je naknadno sanirana i ojačana prema proračunima ruskih statičara. Radi povećanja visine dnevnog boravka u prizemlju zgrade, produbljen je pod, ali nije postavljena toplinska izolacija poda. Prozorske klupice i okviri nisi napravljeni kvalitetno pa treba postaviti nove. Podloga na koju su postavljene pločice nije dovoljno čvrsta. Gazišta stepenica imaju različiti nagib i takve stepenice uz još neke druge uočene nedostatke nisu sigurne i mogu prouzročiti ozljede. Drvena podloga u više je prostorija postavljena nekvalitetno, ima oštećenja, mrlje, a pukotine su premazane silikonom. Vrata i okvir vrata nisu montirani okomito, vrata namještaja se ne zatvaraju kako treba. Otvori u pločicama za cijevi su oštećeni i većeg su promjera od potrebnog te obavezno treba zamijeniti pločice”, stoji među ostalim u nalazu vještaka koji zaključuju da su propusti glavnog izvođača radova Onix Grupe i odgovorne osobe Ante Vrbana rezultirali time da instalacije - električne, vodovodne, odvodnja, grijanje i hlađenje - u cijeloj zgradi nisu u tehnički ispravnom i funkcionalnom stanju, zbog čega investitor nije mogao koristiti zgradu i prisiljen je zamijeniti sve instalacije. Budući da su instalacije položene u sve zidove, podove i stropove, nužno je ukloniti sve podne, zidne i stropne obloge. Procjenjuju da su troškovi uklanjanja svih nedostataka oko 3,5 milijuna eura. Vrban pokazuje fotografije završenog interijera kuće u Moskvi, luksuzno opremljenog i namještenog dnevnog boravka, spavaćih soba, stubišta optočenog kristalima Swarovski, igraonice za djecu, garderobe, blagovaonice s ručno rađenim komadima namještaja koji su dizajnirani specijalno za ruskog naručitelja, kuhinje visokoga sjaja koja je također ručni rad... Zahvalni vlasnici - Prvo je važno reći da nema nikakve tužbe niti prijave jer su naši odvjetnici to provjerili. Dakle, to je prva neistina. Osim kuće koja je sada predmet navodne tužbe, radili smo na isti način još dvije kuće u istom naselju Ostrovnaja, jednu u neposrednoj blizini druge. Obje kuće su završene, uredno plaćene i bez ikakvih primjedbi. Stoga je gotovo nevjerojatno zamisliti da smo ostavili nezavršenu kuću i napustili gradilište bez riječi. Kao dokaz gore navedenom napominjemo da imamo kompletnu fotodokumentaciju. Na fotografijama je vidljivo da je kuća završena i da smo se u njoj zajedno s vlasnicima družili i večerali. Preuzeli smo kuću u stanju visokog roh bau, kao što piše u ugovoru. To znači da je naš posao bio isključivo opremanje interijera jer je uvjet ugovora bio da s poslom krećemo nakon što investitor sa svojim ruskim izvođačima obavi sve građevinske radove. Mi nismo radili ništa što zahtijeva građevinsku ili bio kakvu drugu dozvolu - objašnjava Ante Vrban, dodajući da je cijelo vrijeme dok su trajali radovi na gradilištu bio netko od predstavnika investitora, a često i sam vlasnik kuće. - Po ugovoru je naš rok završetka bio tri mjeseca, a produljen je zbog raznih razloga koji, opet prema ugovoru, predstavljaju višu silu - poput zimskih uvjeta i niskih temperatura, kao i političke situacije u Rusiji, odnosno europskih sankcija prema toj zemlji. Rok je bio prolongiran za četiri mjeseca. U roku od sedam mjeseci od početka radova, u listopadu 2014. kuća je bila spremna za useljenje i vlasnik je s obitelji u nju uselio u prisutnosti brojnih svjedoka. S oduševljenjem su razgledali kuću i zahvaljivali nam na odlično odrađenom poslu uz komentare: kuća je prekrasna. Otprilike dva mjeseca nakon što su se uselili, pozvali su me u goste i proveli smo ugodnu večer u njihovoj luksuzno uređenoj blagovaonici. Nakon useljenja su se na naš račun otklanjali neki manji nedostaci, što je sasvim uobičajeno kada se uređuju kuće koje poput ove imaju 1500 kvadrata. Naš zadnji dolazak u Moskvu je bio u siječnju 2015. kada je kuća detaljno pregledana. Tom prigodom smo održali sastanak s investitorom, dogovorili način korigiranja mogućih nedostataka ako se naknadno utvrde te smo ustvrdili da nam je dužan još 550.000 eura. Nakon toga nam se nitko iz njegove tvrtke više nije javio sve do ožujka 2015., kada investitorov odvjetnik stupa s nama u kontakt da bismo mu ponovno poslali svu dokumentaciju o kući, koju je već prije od nas dobio s troškovnikom, koji je bio sastavni dio ugovora. Primopredajni zapisnik i garanciju mu nismo izdali jer nam je ostao dužan - ističe Vrban i otkriva da početkom 2016. slučajno dobiva informaciju o tome da je kuća nakon njegova odlaska i useljenja ruske obitelji nadograđena za još jednu etažu, što je jasno vidljivo na fotografijama koje su mu stigle iz Moskve. Pokazuje fotografiju kuće na dan useljenja i današnju na kojoj se vidi nadograđena etaža. - Ne možemo biti odgovorni za radove koji su u kući izvedeni nakon siječnja 2015. kada smo zadnji put bili u kući. Nakon nadogradnje to više nije i ne može biti naš projekt i ne možemo više biti odgovorni za taj objekt jer ne znamo što je u međuvremenu na njemu rađeno niti se to više može provjeriti - ističe Vrban. Na pitanje je li točno da ga je naručitelj nakon provedenog vještačenja nazvao i da mu je on priznao neke nedostatke, ali mu se više nije javljao radi dogovora da ih sanira, tvrdi da je to - apsolutna neistina. - Nikada nismo vidjeli vještačenje, niti nas je investitor obavijestio o bilo kakvim novim radovima i nadogradnjama koje je evidentno napravio - kaže arhitekt. - Apsolutno ne razumijem motiv kojim bi se netko vodio da učini takvo što osim pokušaja diskreditiranja moga ugleda, kao i ugleda moje tvrtke i nelegalnog stjecanja imovinske koristi. Ovo nije napad samo na mene i Onix Grupu, nego i na više od stotinu malih hrvatskih obrtnika i manufaktura čije proizvode plasiramo na tržište. Ponosni smo što izvozimo hrvatske proizvode i omogućavamo posao i egzistenciju stotinama obitelji - govori Vrban pa i odgovora na pitanje zašto bi ruski milijunaš s njim ulazio u ovakve sporove i javno ga klevetao da je zadovoljan poslom koji je za njega obavio. - Kao prvo, sporova uopće nema jer su naši odvjetnici provjerili da protiv nas nisu podignite nikakve tužbe. Kaznenu prijavu može svako protiv bilo koga podignuti, a na DORH-u je da utvrdi utemeljenost prijave. Uvjeren sam da nema nikakve osnove po kojoj bi nas se moglo teretiti, nego je riječ o čistom pokušaju narušavanja našeg ugleda. A činjenica je da je ruski investitor nadogradio kuću nakon što smo mi uredno odradili sav posao iz ugovora. I doista je moguće da je uslijed te rekonstrukcije, odnosno novog preuređenja s kojim mi nemamo nikakve veze, došlo do nekih šteta koje gospodin sada želi nama pripisati kako bi izbjegao plaćanje novca koji nam je ostao dužan - komentira Ante Vrban. “ ostali su dužni” Vlasnici dviju tvrtki koje su Onix Grupi isporučili proizvode za uređenje kuće u Moskvi tvrde da im je Vrbanova tvrtka do danas ostala dužna. Htjeli su ostati anonimni, a njihov je identitet poznat redakciji Jutarnjeg lista. Vlasnik tvrtke koja je Onixu isporučila opremu za rasvjetu kaže da mu duguju nešto više od 300.000 kuna po fakturi koju im je izdao 2014. godine. “I prije je bilo natezanja. Znali smo čekati i godinu dana, ali bi uvijek naplatili. Ostali su nam dužni za tu Rusiju. Zbog prijašnjih kašnjenja s plaćanjem smo tražili da se dio plati unaprijed prije isporuke, osim za ovu zadnju isporuku”, ističe vlasnik zagrebačke tvrtke, dodajući da razmišlja o naplati sudskim putem. I vlasnik tvrtke koja je za Vrbana radila namještaj po mjeri za kuću u Moskvi kaže da mu je za robu isporučenu 2014. godine ostao dužan oko 550.000 kuna, a duguju mu i još oko 300.000 za neke prije odrađene poslove. “Oni tvrde da nisu naplatili novac od investitora u Rusiji. Planirao sam ih tužiti, ali vidim da od toga neće biti ništa... Dugo smo poslovali i nemamo ugovor, pa bi bilo teško dokazati na sudu”, kaže vlasnik tvrtke za izradu namještaja iz Zagreba koja je desetak godina surađivala s Onixom. Ante Vrban odbacuje te optužbe i tvrdi “da je Onix platio sve fakture koje su dobili za tu kuću”. Koji onda motiv mogu imati ti mali poduzetnici da iznose laži na njegov račun? - Stvarno ne znam zašto bi bilo tko lažno govorio da smo mu dužni. Ako je tako, neka nam se jave ili neka pošalju fakturu - poručuje Vrban.