Velimira Bujanca, urednika i voditelja TV emisije “Bujica”, policija će dovesti na Općinski sud u Osijeku 4. srpnja. Nije se, naime, pojavio na početku suđenja u privatnoj tužbi koju je protiv njega pokrenuo bivši ministar Ranko Ostojić zbog uvrede i klevete. Suđenje je u Osijeku jer su sporne izjave prikazivane na Osječkoj televiziji. Isprika iz dubine duše – Poziv je uredno dostavljen, primila ga je Bujančeva majka pa ga proslijedila njemu. No, on nije opravdao izostanak, niti je angažirao branitelja – konstatirao je sudac Ivan Sajter. Odredio je, stoga, da tuženog urednika na iduću raspravu, u srpnju, dovedu policajci iz najbliže policijske postaje. U sudnici, pak, nije bilo ni tužitelja Ostojića, no sve je slušao njegov branitelj Radan Kovač. – Gospodin Ostojić se ispričao zbog prije dogovorenih poslovnih obveza pa moli odgodu jer želi pratiti raspravu – kazao je odvjetnik. Spremni su i na pomirbu, ali ne pod svaku cijenu. – Bujanec se mora ispričati, i to iz dubine duše, a ne reda radi, i objaviti to u svojoj emisiji – poručio je Kovač. Nikakvu odštetu ne traže. No, proglase li ga krivim, Bujancu slijedi nemalena novčana kazna jer ga se tereti za niz uvreda i kleveta. Oštri sugovornici Na sudu su završili zbog emisije od 25. studenoga lani, kada je Bujanec tadašnjeg prvog čovjeka MUP-a nazvao “beskrupulozni ministar Ostoja Ranković”. Pustio je, nadalje, izjavu Zdravka Tomca u kojoj je on naveo da su Ostojić i Zoran Milanović “uzrok zla” jer “njih dvojica jedini odlučuju bez ikakve političke kontrole”. Emitirao je i riječi gosta Zvonimira Trusića koji je kazao, ukratko, da Ranko Ostojić policiju koristi za obračun s neistomišljenicima. “Ja ne mogu da se večeras ne sjetim skrnavljenja spomenika našim hosovcima u Splitu, dakle, jedan ministar da izda zapovijed da, po nekim našim informacijama u totalno alkoholiziranom stanju... Ja bih predložio inače kada se traže iskazi od njega, da se uvede alkotest”, izjavio je tada Trusić.