Rusko ministarstvo obrane u srijedu je objavilo da je završena istraga nesreće zrakoplova Tu-154 koji je u prosincu 2016. godine pao u more kod Sočija. U nesreći je poginulo 92 ljudi među kojima su bili i članovi čuvenog ruskog vojnog orkestra Aleksandrov. Komisija je zaključila da bi uzrok nesreće mogli biti pogrešni postupci kapetana, piše Sputnjik. Stručnjaci su pažljivo analizirali sve okolnosti koje su dovele do nesreće i proučili tehničke parametre leta Tu-154 od trenutka polijetanja s aerodroma u Sočiju. - Istraga je pokazala da bi uzrok incidenta mogao biti narušavanje prostorne orijentacije pilota zrakoplova, koja je dovela do njegovih pogrešnih postupaka u kontroliranju aviona - naglašava Ministarstvo. Navodi se da nisu pronađene nikakve pogreške kod punjenja aviona gorivom, utovara prtljage i ukrcavanja putnika. Avion je, inače, letio za Siriju, a orkestar je trebao nastupiti za ruske vojnike stacionirane u toj državi. Letjelica je na put krenula iz Moskve, a zaustavila se u Adleru blizu Sočija radi punjenja goriva. Nedugo nakon nastavka leta došlo je do pada.