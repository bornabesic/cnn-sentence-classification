Hrvatska inzistira na nastavku arbitraže u slučaju Ine i MOL-a, no odnosi Hrvatske i Mađarske moraju se razvijati i uz taj spor. Također, slučaj predsjednika Uprave MOL-a Zsolta Hernadija je stvar pravosuđa, a ne politike. Tako glase glavne teze iznesene koje je hrvatski ministar vanjskih poslova Davor Ivo Stier iznio nakon sastanka s mađarskim kolegom Péterom Szijjártóm u Budimpešti. – Ne treba zatvarati oči: postoji spor između hrvatske države i MOL-a i on je negativno utjecao na odnose država. Stav je hrvatske Vlade da se taj spor rješava nastavkom arbitraže. No mi želimo promijeniti tu logiku i razvijati odnose Hrvatske i Mađarske jer postoji i život nakon arbitraže – kazao je Stier. Odnosi dviju država su od velike podrške Mađarske za vrijeme Domovinskog rata i posebno pri kraju pregovora za članstvo u EU, kad je i tamošnji premijer Viktor Orbán odigrao jednu od ključnih uloga, posljednjih bili godina u silaznoj putanji. Spor oko Ine, optužnica protiv Hernadija kojim ga se tereti za davanje mita Ivi Sanaderu, a potom i odnosi s Vladom Zorana Milanovića te su odnose gurnuli na dno. Prvi susret dvojice ministara rezultirao je ambicioznim planovima. Početkom 2017. održat će se sjednica mješovitog vladina odbora, prva od 2014. godine. Već su ustanovili veliki broj tema, a među njima je i projekt hrvatske vlade o gradnji plutajućeg terminala za ukapljeni plin. – Nama je važna energetska sigurnost i diversifikacija izvora energija – kazao je Stier te u to, kontekstu spomenuo interkonekciju plinovoda. Naime, Mađari inzistiraju da se na plinovodu omogući protok plina u oba smjera. – Za to se trebaju postići tehnički uvjeti, a cijena je jedan od elemenata. No politička volja postoji – dodao je Stier. Dvojica ministara dogovorila su se da će zajedno posjetiti BiH i zajedno raditi da BiH ispuni sve kriterije i ostane na putu euroatlantskih integracija. Što se tiče migrantske krize, postoji zajedničko razumijevanje da se vanjske granice EU moraju štititi. >> Hernadijev odvjetnik: Na Interpolovu odluku nije moguća žalba >> Interpol odbio obnoviti tjeralicu protiv Zsolta Hernadija