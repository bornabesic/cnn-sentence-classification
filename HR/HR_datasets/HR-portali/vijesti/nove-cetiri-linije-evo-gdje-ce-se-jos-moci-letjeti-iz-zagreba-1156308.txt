Croatia Airlines predstavio je četiri nove međunarodne linije - iz Zagreba za Stockholm, Helsinki, Oslo i Bukurešt, na kojima će letjeti u ljetnom redu letenja i tako proširiti mrežu europskih odredišta. Od 19. svibnja zrakoplovi Croatia Airlinesa povezivat će Zagreb i Stockholm, a dva dana poslije tvrtka po prvi put uvodi redovite međunarodne letove Zagreb-Helsinki i Zagreb-Oslo. Croatia Airlines u ljetnom redu letenja po prvi put u povijesti tvrtke uvodi i izravne međunarodne letove između Zagreba i Bukurešta, također od 19. svibnja. Potpredsjednica Vlade i ministrica gospodarstva, poduzetništva i obrta Martina Dalić kazala je na predstavljanju da bi nove linije koje je predstavio Croatia Airlines bile uspjeh i za puno veća kompanije. Te su linije, kako je rekla, važne za turizam, ali i cjelokupno gospodarstvo, jer će olakšati put investitorima u Hrvatsku. "Otvaranje novih linija nije jednostavan posao, ali vjerujem da je to zalog da daljnji razvoj Croatia Airlinesa, jer hrvatska Vlada je zainteresirana za njegovo jačanje i trajno uspješno poslovanje", rekla je Dalić na predstavljanju na kojem su sudjelovali predstavnici Vlade, Grada Zagreba, Turističke zajednice Grada Zagreba i veleposlanstava Švedske, Norveške, Finske i Rumunjske. U godinu dana osam novih linija Predsjednik Uprave Croatia Airlinesa Krešimir Kučko istaknuo je da je kompanija zadnjih godinu dana pokrenula osam novih međunarodnih linija. To je, kako je rekao, osobito važno za hrvatski turizam, jer još uvijek svaki treći "aviogost" u Hrvatsku dolazi 'na krilima' domaće zrakoplovne kompanije.  Croatia Airlines je nakon uspješnog restrukturiranja stabilna i prosperitetna kompanija s jasnim smjerovima razvoja, kazao je Kučko te najavio da bi ove godine kompanija mogla prevesti više od dva milijuna putnika, najviše u svojoj povijesti. Na novinarsko pitanje što će otvaranje novog terminala zagrebačke zračne luke značiti za Croatiju Airlines, kazao je da testiranja "više-manje idu po planu" te da Croatia "ima određene rezerve prema nekim dijelovima procesa, prvenstveno toka putnika", ali nada se da će se to uspjeti riješiti u što kraćem vremenu. Problem je, kaže Kučko, "u komunikaciji putnika i korištenju starih i novih stajanki, jer promet neće moći ići samo s jedne nove stajanke". Dodao je kako je dostizanje vremena koja su predviđena za za transfer putnika problem koji je sada izgledan i za koji se nada da će se uspjeti riješiti. Upitan bi li zbog tih poteškoća moglo biti kašnjenja, odgovorio je da je to teško reći, ali da bi ih, po procjenama kompanije, trebalo biti u smislu komunikacije i transfera putnika. "Međutim, zračna luka ulaže velike napore tako da se nadamo da će zajedno s našim timom koji je tamo svakodnevno prisutan, riješiti sve te probleme", rekao je Kučko. Objasnio je da novi postav ima manje "gateova" i stajanki nego stari, tako da je logično, ako će se povećavati broj putnika i letova, morat će se koristiti stajanke i starog i novog terminala. Na pitanje traži li se još strateški partner Croatia Airlinesa, odgovorio je da je bilo kontakata s određenim financijskim i investicijskim institucijama i da bi do kraja godine mogao biti spreman prijedlog za vlasnika. Direktorica zagrebačke Turističke zajednice Marina Bienenfeld ocijenila je nove zrakoplovne linije važnima za zagrebački i hrvatski turizam, istaknuvši kako brojke za prva dva ovogodišnja mjeseca pokazuju rast dolazaka i noćenja iz novih Croatijinih odredišta, koje je označila "odličnim odabirom za Zagreb i Hrvatsku". Zagrebački gradonačelnik Milan Bandić, uz nove je linije Croatia Airlinesa naglasio važnost skorog otvaranja novog putničkog terminala zagrebačke zračne luke. Najavio je da će najkasnije za dva mjeseca početi pružno povezivanje na liniji Zračna luka dr. Franjo Tuđman - Kvaternikov trg, a do kraja godine trebali bi biti gotovi i "papiri" za gradnju zagrebačkog kongresnog centra. >>Pogledajte kako su izgledala prva testiranja pristajanja zrakoplova na novi putnički terminal zagrebačke zračne luke >>Uspješno testno slijetanje na terminal zračne luke Franjo Tuđman