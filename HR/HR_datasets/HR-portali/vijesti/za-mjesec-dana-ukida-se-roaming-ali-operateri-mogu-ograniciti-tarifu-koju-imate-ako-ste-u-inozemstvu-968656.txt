Foto: 123rf OD 15. lipnja i u Hrvatskoj počinje primjena nove EU roaming regulacije, koja označava kraj roaminga s drugačijim cijenama mobilnog komuniciranja po Europi, a koje će od tada biti kao i kod kuće uz moguće ograničenje podatkovnog prometa po 'domaćim' cijenama, doznaje se iz HAKOM-a.   "Ovo je zadnji dio slagalice. Od 15. lipnja Europljani će moći putovati diljem Europske unije bez naplate usluga roaminga", izjavio je nedavno potpredsjednik Komisije Andrus Ansip, zadužen za digitalno tržište.  Od 15. lipnja svi građani EU-a moći će koristiti svoje mobilne telefone i izvan svoje matične mreže po istim cijenama koje su dogovorili sa svojim operaterom za korištenje u svojoj zemlji.  Tri europske institucije dogovorili su najviše cijene koje operateri mogu međusobno naplaćivati za usluge u roamingu.  Jeftiniji mobilni internet  Tako će veleprodajna cijena za glasovne pozive od 15. lipnja moći iznositi najviše 3,2 centa, a za SMS 1 cent.  Što se tiče podatkovnog prometa, dogovoreno je postupno smanjenje za predstojeće petogodišnje razdoblje.  Od 15. lipnja ove godine za jedan gigabajt naplaćivat će se najviše 7,7 eura, a postupnim smanjivanjem doći će se na 2,5 eura od 1. siječnja 2022. "Hrvatski građani-korisnici plaćat će cijene usluga u roamingu ovisno o tarifi koju imaju u Hrvatskoj, no kod pristupa internetu u roamingu, a kako bi se spriječile moguće zlouporabe, postoji mogućnost ograničavanja korištenja prijenosa podataka po domaćim cijenama. Ta ograničenja ovise o korisnikovoj tarifi, a svaki operator je obvezan obavijestiti korisnika o količini koja se može iskoristiti u roamingu te preko tog limita ima pravo naplatiti dodatnu roaming naknadu", objašnjavaju iz HAKOM-a.  To znači i da će cijene usluga u roamingu od 15. lipnja biti jednake domaćim maloprodajnim cijenama, tj. tarifnom paketu kojeg je korisnik odabrao, a jedino u slučaju podatkovnog prometa, kada korisnik prijeđe određeni limit, operator mu može naplaćivati dodatnu roaming naknadu u iznosu od 7,7 eura po gigabajtu/GB, pri čemu će korisnike obavijestiti je li njihova tarifa podliježe limitu potrošnje i koliki mu je taj limit.  Dogovor o veleprodajnim cijenama nije bilo lako postići jer postoje različiti interesi zemalja članica. Južne članice, koje primaju najviše turista, među njima i Hrvatska, zauzimale su se za što viši cjenovni plafon jer su operateri isticali da moraju puno investirati kako bi mogli pružiti odgovarajuću uslugu za veliki broj turista, dok su sjeverne članice željele što manji plafon, bojeći se, između ostaloga, da operateri ne povećaju domaće cijene kako bi nadoknadili gubitke na roamingu.  Ukidanje maloprodajnih dodatnih naknada 15. lipnja 2017. omogućit će potrošačima telefoniranje, slanje poruka i korištenje podatkovnog prometa po jednakim cijenama kao kod kuće dok putuju po Europi, priopćili su hrvatski zastupnici u europarlamentu nakon što je izglasano ukidanje roaminga u travnju. Šuica: Ovo je pobjeda za hrvatske građane   "Dok se borimo oko razlika proizvoda na istočnom i zapadnom tržištu, stiže nam ukidanje roaminga kao primjer uklanjanja razlika među državama članicama i stvaranje osjećaja jednakosti u cijeloj Uniji. Ukidanje roaminga 15. lipnja bit će važan i velik korak ka povezivanju građana Europske unije, dostizanju jedinstvenog tržišta za elektroničke komunikacije i jačanju ujedinjene Europe. Ovo je velika pobjeda i za hrvatske građane koji će konačno dobiti jeftine impulse", izjavila je Dubravka Šuica. "Ukidanje maloprodajnih dodatnih naknada za roaming važan je korak kojim se  podupire uspostava i funkcioniranje jedinstvenog digitalnog tržišta u cijeloj Europskoj uniji. Građani Hrvatske imat će koristi od ovog prijedloga jer će moći razgovarati s rodbinom i prijateljima u drugim državama članicama EU-a bez naplate roaminga, a cijene poziva, SMS-a i interneta bit će usporedive s onima u EU", rekla je Marijana Petir. Picula: Ukidanje roaminga ne smije biti opravdanje za povećanje cijena domaće telefonije   "Ukidanje roaminga, koje stupa na snagu 15. lipnja, briše granice i razlike među državama članica i omogućit će surfanje internetom i telefoniranje svima po jednakim cijenama, baš kao da smo kod kuće. Iako današnjim glasovanjem roaming odlazi u povijest, njegovo ukidanje ne smije biti opravdanje za povećanje cijena domaće telefonije! Jedino u Europi bez granica se možemo osjećati kao kod kuće", izjavio je Tonino Picula.  "Ukidanje roaminga je veliki projekt kojim će potrošači ostvariti velike uštede. Komisija je procijenila da će se smanjenje profita koje će doživjeti teleoperateri zapravo kompenzirati činjenicom da će velik broj potrošača tek sada početi koristiti roaming. Zbog neugodnih iznenađenja koja su nas sve znala dočekati na računu po povratku s putovanja, većina nas se oslanjala na bežični internet u kafićima i hotelima. Izmjena je od velike važnosti za projekt zajedničkog digitalnog tržišta",  izjavila je Biljana Borzan.  "Nakon dvogodišnjih pregovora, 15. lipnja konačno se ukida roaming. Dolazi i do ograničavanja najviše cijene koju operateri mogu naplatiti i ona se sa 6 eura u 2018. smanjuje na 2.5 eura u 2022. godini. Uz sve pozitivne rezultate u području roaminga, EP je uspio smanjiti iznose cijena koje je za razgovore i podatkovni promet predložila Europska komisija. Time je postignut jedan od važnijih ciljeva Kluba zastupnika europskih liberala koji se snažno zauzimao za jednakost u pravilima za poslovne subjekte i jednakost potrošača, kao i za lakšu komunikaciju građana", rekao je Jozo Radoš.  "Korištenje podatkovnog prometa sve je veće i u europskim i u globalnim okvirima. Jasno je da će se taj trend nastaviti, što je dobro za europsku ekonomiju jer se otvaraju nove mogućnosti u sektoru usluga. Globalna se ekonomija transformira zahvaljujući novim tehnologijama i taj je proces neizbježan. Za Europu on može biti vrlo koristan ako iskoristimo sve mogućnosti koje se pružaju i ne ograničimo vlastiti rast pretjeranim regulatornim teretom", rekla je Ruža Tomašić.  EP je usvojio tekst, već neslužbeno dogovoren s Vijećem, s 549 glasa za, 27 protiv i 50 suzdržanih.  Nacrtom uredbe utvrđuju se granične vrijednosti iznosa koje operateri mogu naplatiti jedni drugima za uporabu svojih mreža radi pružanja usluga roaminga. Tim gornjim granicama obuhvaćeni su govorni pozivi, SMS poruke i korištenje podataka. Veleprodajne cijene roaminga neposredno utječu na konačne račune potrošača. Ove bi cijene trebale vrijediti od 15. lipnja:  Poziv: €0.032 Gigabyte: €7.7 (15/06/2017), €6 (01/01/2018), €4.5 (01/01/2019), €3.5 (01/01/2020), €3 (01/01/2021), €2.5 (01/01/2022) Poruke: €0.01