Danas tijekom poslijepodneva postavljena je nova dvojezična ploča na policijsku postaju Vukovar. Čuvaju je trenutno interventna policija, kao i ostale četiri koje su još čitave. Prva ploča na policijsku postavljena je jučer negdje iza 5 sati ujutro, a istu je poslije naleta prosvjednika čekićem razbio Marijan Živković koji je poslije bio priveden na obavijesni razgovor. 13.00 Prosvjed je završen. Drago Adžaga, jedan od čelnika Stožera, prisutne je zamolio da se mirno raziđu te da se ponovno okupe sutra u 10 sati ujutro. Rekao je i da će u međuvremenu vrh Stožera donijeti odluku što i kako dalje. Iako je bilo najavljivano, na trgu se nije pojavio Tomislav Josić koji je poslije puštanja iz pritvora ponovno zadržan u Državnom odvjetništvu. – Ne znamo zašto je zadržan ni koliko će dugo tamo ostati. Znamo samo da je ponovno morao otići tamo i više informacija znat ćemo poslije – rekao je Adžaga. U Vukovaru su i dalje jake policijske snage na više lokacija, a posebno se čuvaju zgrade na kojima su postavljene dvojezične ploče. Ploče su postavljene na objektima Zavoda za mirovinsko osiguranje, Zavoda za zapošljavanje, zgradi Inspektorata te Centra za socijalnu skrb. Današnji prosvjed prošao je mirno i bez incidenata. 12.15 – Prosvjednici su se okupili na središnjem trgu u iščekivanju Tomislava Josića koji će im se obratiti. Prema najnovijim informacijama, u četvrtak bi se trebao održati sastanak čelnika Stožera i braniteljskih udruga na kojem će se donijeti zaključci u vezi s krizom u Vukovaru. Pojavila se neslužbena informacija da je 28 autobusa s prosvjednicima koji su namjeravali doći u Vukovar zaustavljeno na autocesti. Glasnogovornik Domagoj Džigumović iz PU vukovarsko-srijemske rekao nam je da nema takvu informaciju i kako ne zna ni za kakvo zadržavanje autobusa. 11.40 – Kolona prosvjednika u međuvremenu je narasla na tisuću ljudi. Prosvjednici su se uputili prema trgu kamo bi trebao, kako je najavljeno, doći Tomislav Josić, koji je prijepodne pušten iz pritvora.  Prosvjednike u prolasku osigurava velik broj policajaca. 11.15  – Prosvjednici su došli do zgrade državnog inspektorata gdje su također postavljene ploče s dvojezičnim natpisima. Ovdje su također jake snage interventne policije, sa suzavcima i pendrecima. Neslužbeno se doznaje da je policija u slučaju potrebe dobila dopuštenje za uporabu sile, a iz stožera nam je rečeno da će tijekom današnjeg dana obići sve objekte na kojima su postavljene ili trebaju biti postavljene ploče s dvojezičnim natpisima, ali ih neće skidati. Navodno je tome razlog upravo dopuštenje policije za uporabu sile te činjenica da se među prosvjednicima nalazi mnogo žena i djece. Prosvjednici kažu da će tijekom dana posjetiti policijsku zgradu i tražiti oslobađanje Tomislava Josića koji je još zatvoren. 11.00 –  Nakon Centra za socijalnu skrb prosvjednici su posjetili vukovarsku bolnicu u čijem su dvorištu održali molitvu koju je predvodio vukovarski gvardijan Gordan Propadalo. Propadalo je rekao da su brojni Vukovarci, kao i sam Vukovar, tijekom rata razoreni, a da je ovo što se događa samo produbljivanje rana. – Usudio bih se reći da je ovo zločin za koji bi netko morao dogovarati – rekao je. Poslije bolnice prosvjednici su prošli pokraj konzulata Republike Srbije, ali nije bilo incidenata. Izvikivali su „Ovo je Hrvatska“. 10.40 – Prolazak prosvjednika pokraj zgrade Centra za socijalnu skrb prošao je mirno i bez incidenata, a okupljeni su pozvali policiju da im se pridruži. Također, najavili su, dođe li do incidenata, stopostotni invalidi napustit će skup.  Među okupljenima ima i dosta mladih, a mogu se čuti i povici poput "Ne damo Vukovar" i "Zovi, samo zovi". 10.20 – Prosvjednici su ispred zgrade Centra za socijalnu skrb, na koju je u prijepodnevnim satima postavljena ploča s dvojezičnim natpisom. Za razliku od jučer, ispred ploče su postavljene i željezne barikade, a područje osigurava 30 do 40 policajaca s desetak policijskih vozila 10.15 –  Tristotinjak okupljenih prosvjednika krenulo je sa središnjeg gradskog trga prema Uredu Vukovarsko-srijemske županije i Uredu državne uprave. Zasad još nema organiziranih dolazaka iz drugih krajeva Hrvatske. Danas je izjavu dao i gradonačelnik Željko Sabo koji je pozvao Vukovarce na razum i mir,  da ne dopuste da se od grada stvori Bejrut. – Koji će investitor sutra doći u grad kada vidi ovakve slike, godinama živimo jedni uz druge i ne dopustimo da se sada to razvije, pozivam i svećenike da utječu kroz molitvu, rekao je Sabo koji za sve što se događa optužuje HDZ i HSP dr. Ante Starčevića i tvrdi da oni na ovaj način zapravo žele preuzeti vlast u gradu, a da se braniteljima samo koriste kao sredstvo. Kako neslužbeno doznajemo, zapovjednik interventne policije PU vukovarsko-srijemske je suspendiran jer nije želio izdati zapovijed za razbijanje jučerašnjeg prosvjeda. 9.00 – Nakon jučerašnjeg opsadnog stanja u Vukovaru danas se, kako je najavljeno, nastavljaju prosvjedi zbog postavljanja dvojezičnih ploča. Na središnjem gradskom trgu okupilo se tristotinjak ljudi, a zasad nema organiziranog dolaska iz drugih dijelova Hrvatske. Grad je prepun interventne policije koja, između ostalog, čuva dvije ploče s dvojezičnim natpisom na zgradama Zavoda za mirovinsko osiguranje i Zavoda za zapošljavanje. Podsjetimo, jučer je bio najavljen dolazak branitelja iz cijele Hrvatske, a spominje se i dolazak pjevača Marka Perkovića Thompsona. Živković "zaradio" ovacije na središnjem trgu: "Želio sam da nas ne vrate u '91." Poslije noći u pritvoru, oko 9.25 sati, na vukovarskom središnjem trgu pojavio se i Marijan Živković koji je jučer razbio ploču s dvojezičnim natpisom postavljenu na zgradu policije. – Ja sam još na početku najavljivao da ću to napraviti i to sam i napravio. Molio sam Josipovića i Milanovića da ne dopuste to pa sam im ponudio,  ako treba, da kleknem ispred njih, međutim nije vrijedilo. Želio sam samo da nas ne vrate u '91., ali bojim se da smo već tamo – rekao je Živković kojeg su burno pozdravili okupljeni prosvjednici. Govoreći o noći provedenoj u pritvoru dodao je da nema nikakvih zamjerki, ali ni pohvala. Noć je proveo u sobi i za policiju tvrdi da su se korektno ophodili prema njemu, a svjestan je i da ga poslije svega čeka kaznena prijava zbog uništenja državne imovine. Ujutro razbili i skinuli sve table, popodne postavljene nove Nakon što su jučer rano ujutro postavljene prve ploče ispisane latiničnim i ćiriličnim pismom prosvjednici, uglavnom članovi Stožera za obranu hrvatskog Vukovara, porazbijali su ih čekićima ili jednostavno skinuli. U kasnim poslijepodnevnim satima na više lokacija postavljene su druge dvojezične ploče, a većinu su čuvale brojne policijske snage. Prosvjed se u međuvremenu preselio pred policijsku postaju gdje su prosvjednici blokirali cestu. Rekli su da neće otići dok god ne puste njihove privedene prijatelje. Privedene su četiri osobe – Tomislav Josić, Marijan Živković, Ivo Lucić te u Vinkovcima Stevo Culej. U međuvremenu je stiglo i dvadesetak pripadnika interventne policije koji su ušli u zgradu. Culej i Živković tijekom noći pušteni su iz pritvora, dok je Tomislav Josić zadržan u pritvoru gdje će biti, kako doznajemo, do daljnjega. I Thompson najavljen da će doći u Vukovar – Pozivamo Vladu da što hitnije održi izvanrednu sjednicu i donese odluku o moratoriju na ustavni zakon o pravima nacionalnih manjina i uvođenje dvojezičnosti u Vukovaru. Situacija polako izmiče kontroli, postaje kataklizmička. Bojimo se da ne eskalira – rekao je Vlado Iljkić, jedan od čelnika Stožera za obranu hrvatskog Vukovara. Jučer je rekao da se po cijeloj Hrvatskoj održavaju sjednice Stožera i da se organiziraju autobusi s braniteljima i domoljubima koji su spremni doći u Vukovar. Također, branitelji su spominjali da je i Thompson najavio da će doći u Vukovar danas ujutro. – Ovdje će se pokazati hoće li domoljubna Hrvatska pokleknuti ili će se ponovno dići – rekao je Iljkić. Prosvjednici prema policijskoj postaji krenuli nakon sastanka Stožera za obranu hrvatskog Vukovara Podsjetimo, nakon što je završio sastanak Stožera za obranu hrvatskog Vukovara, skupina od 200-tinjak osoba krenula je prema policijskoj postaji Vukovar gdje su se zadržali dugo u noć. Drago Adžaga, član Stožera, i Miroslav Puž, načelnik PU vukovarsko-srijemske, otišli su na razgovor u zgradu policije, a prije toga je Adžaga tražio puštanje privedenih. Nakon sastanka, Adžaga je kazao kako privedeni prosvjednici iz Vukovara do daljnjega ostaju u pritvoru. Govoreći o sinoćnjem sastanku članova stožera Adžaga je dodao da u Vukovar tijekom današnjeg dana dolazi veći broj branitelja iz cijele Hrvatske te da će se danas tijekom dopodneva okupiti na trgu i vjerojatno s postavljenim pločama učiniti ono što su i danas. Pozvao je i sve domoljube iz Hrvatske da upale svijeću za Vukovar i vukovarske branitelje i sjete se svega onoga što je Vukovar učinio i dao tijekom Domovinskog rata. Privedenima je svoju pomoć ponudilo i pedesetak odvjetnika iz cijele Hrvatske. Gradonačelnik Vrkić došao smiriti situaciju Oko 23 sata gradonačelnik Osijeka Ivica Vrkić posjetio je Vukovar i tom je prilikom otišao na razgovor u policijsku postaju radi smirivanja situacije. Vrkića su dočekali zvižduci okupljenih zbog njegove uloge u mirnoj reintegraciji po izlasku iz PP-a gdje se zadržao kratko i nije dao nikakvu izjavu. Upitan da prokomentira kada se mogu očekivati nekakvi novi koraci vezani za status pritvorenih osoba, Vlado Iljčić iz Stožera je rekao da je sada sve na županijskom državnom odvjetniku koji ih treba ispitati, a da on to prema informacijama kojima raspolaže neće učiniti prije jutra.  >> Stožer za obranu hrvatskog Vukovara: ‘Apel na razum – ne udarajte na Vukovar!’ >> Prosvjednici čekićima razbili ćirilične ploče u Vukovaru! >> Culej 'zaradio' kaznenu prijavu za poticanje nereda Šaljite nam fotografije i videosnimke iz Vukovara na javi@vecernji.net.