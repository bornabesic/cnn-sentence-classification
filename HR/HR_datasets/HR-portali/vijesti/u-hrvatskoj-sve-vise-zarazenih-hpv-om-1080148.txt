HPV je virus kojim se mogu zaraziti i žene i muškarci. Oni nisu samo prijenosnici, već i sami mogu oboljeti od različitih vrsta karcinoma koje uzrokuje ovaj virus – naglasio je prof. dr. sc. Mihael Skerlev, dermatovenerolog Klinike za kožne i spolne bolesti KBC-a Zagreb, na posljednjoj debatnoj “spikaonici” u organizaciji Večernjeg lista “Spikaš o svemu, spikaj i o njemu”. ‘Doktor Google’ Domaćin četvrte “spikaonice” bila je zagrebačka Gimnazija Lucijana Vranjanina čiji su učenici raspravljali o tome treba li cjepivo protiv HPV-a biti obvezno. Osim dermatovenerologa Skerleva, sudjelovali su i prim. dr. med. Nives Pustišek iz Klinike za pedijatriju, Igor Peternel, potpredsjednik Hrvatskog helsinškog odbora, te Dražen Klarić, urednik Večernjeg lista. Negacijska se skupina zalagala za mogućnost slobodnog izbora mladih po pitanju cijepljenja, spolno odgovorno ponašanje, ali i potrebu za redovnim ginekološkim pregledima. Učenici su se dotaknuli i nuspojava cjepiva kojih “doktor Google”, kako ga je nazvao urednik Večernjeg lista Dražen Klarić, navodi velik broj. – Nuspojave su iznimno rijetke i prolaznog karaktera. Možete, primjerice, osjećati bol na mjestu aplikacije cjepiva protiv HPV-a, mogu nastupiti crvenilo, vrtoglavica ili glavobolja, ali drugih ozbiljnijih nuspojava nema. Ne treba vjerovati svemu što se može pronaći na internetu – objasnila je učenicima prim. dr. sc. Nives Pustišek iz Klinike za pedijatriju – ambulante za dječju i adolescentnu dermatologiju i venerologiju. – Koliko god bili pažljivi, može doći do situacije u kojoj nećete paziti i zarazit ćete se HPV-om. Bilo bi neodgovorno da ne koristimo besplatno cjepivo kojim možemo spriječiti ozbiljne posljedice poput različitih vrsta karcinoma – objasnili su pripadnici afirmacijske skupine gimnazijalaca. Prijenos i kontaktom kože Dr. Pustišek istaknula je da HPV, od kojeg broj zaraženih u Hrvatskoj stalno raste, osim raka vrata maternice uzrokuje rak rodnice i stidnice, rak penisa te anusa i stražnjeg dijela grla i u muškaraca i u žena, što je iznenadilo okupljene učenike. Dr. Skerlev i dr. Pustišek objasnili su da klasičan spolni odnos nije jedini način zaraze, već je moguć prijenos intimnim kontaktom kože o kožu. – Omogućili smo da cjepivo bude dostupno i besplatno u Hrvatskoj i za djevojčice i za dječake prvih razreda srednjih škola. Nažalost, odaziv je vrlo malen. I dalje postoje strahovi zbog neinformiranosti roditelja koji trebaju dati suglasnost za cijepljenje. Zato je ponajprije potrebno educirati roditelje – zaključio je Skerlev. >> Nije potrebno testirati se na HPV, cijepljenje je sasvim dovoljno  >> Edukacijom i cjepivom protiv HPV-a 