U samo četiri dana na prometnicama u Vukovarsko-srijemskoj županiji smrtno su stradale tri osobe. Poslije nesreće od prošloga petka kada su prilikom pretjecanja kamiona makedonskih registracijskih pločica smrtno stradale dvije spremačice iz vukovarske bolnice prometna nesreća od srijede navečer odnijela je još jedan život. Prema navodima policije u srijedu navečer, oko 23.10 sati, u Vinkovcima se dogodila prometna nesreća u kojoj je smrtno stradao 48-godišnji Vinkovčanin. Prema neslužbenim informacijama radi se od Darku Rališu, inače ocu dvoje maloljetne djece. Rališ je bio i hrvatski branitelj, a bio je zaposlen u HŽ-u. Iz policije su izvijestili kako se prometna nesreća dogodila na jednom od gradskih križanja kada je prilikom izlaska na cestu svojim vozilom oduzeo prednost drugom osobnom vozilu kojim je upravljao 24-godišnjak iz Vukovara. Tom prilikom Rališ je preminuo na mjestu dok su 24-godišnjak i dvoje putnika u njegovom vozilu zadobili lakše tjelesne ozljede. Međutim, iz policije su isto tako izvijestili i da je 24-godišnjak tom prilikom bio pod utjecajem alkohola kao i da je upravljao vozilom prije stjecanja prava na upravljanje vozilom. Prema službenim podacima PU vukovarsko-srijemske tijekom ove godine, odnosno u četiri mjeseca i deset dana, na prometnicama u županiji smrtno je stradalo čak 8 osoba. Tijekom cijele prošle godine u prometnim nesrećama život je izgubilo 13 osoba. 