MUP i Državno odvjetništvo možda će preispitati svoje postupanje vezano za smrt policajca PP Mursko Središće Dine Molnara u siječnju ove godine, a možda bi se mogao pokrenuti i zahtjev za ekshumaciju njegova tijela. Naime, njegovi roditelji Josip i Draga obratili su se za pomoć Odboru za predstavke i pritužbe, osporavajući službenu verziju da je njihov sin počinio samoubojstvo, navodeći pritom mnoge nejasnoće i navodne nezakonite radnje drugih djelatnika policije. Najveća zamjerka je, kako je iznio odvjetnik obitelji Domagoj Krpina, što na tijelu Dine Molnara nije obavljena obdukcija kako bi se točno utvrdilo što se dogodilo, što smatraju protuzakonitim. Nije odgovoreno na pitanja kako se Dino našao na teško pristupačnom i snijegom zametenom području, na stražnjem sjedištu automobila s ulaznom ranom na čelu iznad nosa, netipičnom za samoubojstvo, te gdje je nestalo zrno koje ga je ubilo. Nije poznato gdje je nestao hard disk iz njegova računala, kao ni gdje je nestao njegov mobitel, s kojeg je dva dana nakon Dinine smrti netko nazvao njegova brata niti su utvrđeni dolazni pozivi na dan smrti. Smrt sina i postupanje policije obitelj povezuje s njegovom predstavkom, koju je podnio nedugo prije smrti, a koja su se odnosila na nezakonitosti koje su počinili njegovi kolege. Pomoćnik ministra unutarnjih poslova Vladimir Nemec naveo je da se većina navoda iz predstavke pokazala točnim, no kod većine je nastupila zastara, a jedan je policajac kažnjen. Odbacio je navode da bi smrt Dine Molnara imala bilo kakve veze s tom predstavkom te je odbacio prozivanje zbog neobavljanja obdukcije. – Sudski vještak nedvojbeno je utvrdio da je riječ o samoubojstvu. Nema govora o nekom zataškavanju – rekao je Nemec. Članovi odbora nisu baš bili uvjereni da je riječ o samoubojstvu pa je SDP-ov Luka Denona rekao kako samoubojice obično ostavljaju neki trag ili pismo te da mu je čudno da bi Dino počinio samoubojstvo nakon što je unutarnja kontrola počela postupati po njegovoj predstavci. Njegov stranački kolega Domagoj Hajduković naveo je da se kod samoubojstva puca u sljepoočnicu ili u usta, a da rana posred čela izgleda više kao egzekucija. Odbor je saslušao i dvojicu mladića Nebojšu Dovođu i Edija Šimunovića, koji su se požalili na postupanje riječke policije na Fešti mladog vina. Tamo su ih, kako tvrde, policajci brutalno privodili, šamarali, jednog prijatelja su pljunuli u lice, a Šimunovića je policajac poprskao sprejem za samoobranu. Zlostavljanje se, tvrde mladići, nastavilo u policijskoj postaji, a tijekom privođenja jedan je policajac, tvrdi Šimunović, strgnuo jednom njegovu prijatelju sat s ruke i ukrao ga. Tvrdi da mu je medicinska sestra rekla kako joj je njena kći, koja radi u kafiću blizu mjesta događaja, pričala da su policajci cijelo popodne pili alkohol. Nemec je potvrdio da je policija privela nekoliko osoba te da je protiv Šimunovića upotrijebljen sprej, ali navodi da se to radilo kako bi se uspostavio narušeni red i mir te zaustavila tučnjava tih osoba s redarima. Dodao je da interna kontrola nije ustanovila prekoračenje ovlasti te da šamaranje privedenih nije potvrđeno. Predsjednik odbora Dinko Burić (HDSSB) stekao je dojam da je brutalnosti policije ipak bilo, a Denona je naveo kako nije uputno trenirati strogoću na takav način. – Dečki su ili dobili jako puno batina ili su ih dobili bezveze, inače se ne bi žalili – zaključio je Denona.