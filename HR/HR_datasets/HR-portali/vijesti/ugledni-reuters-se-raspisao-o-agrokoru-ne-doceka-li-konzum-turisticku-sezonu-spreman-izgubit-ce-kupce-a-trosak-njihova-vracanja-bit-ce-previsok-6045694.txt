Na dan kad je Agrokor objavio ukupne obveze i dugovanja koncerna, koji ne račujući slovenski Mercator iznosi 40,4 milijarde kuna, ugledni Reuters objavio je članak naslova ‘Hrvatski Agrokor žuri se napuniti police dućana dok se bori za opstanak’. Novinari Michael Kahn i Igor Ilić analizirali su situaciju i zaključili da su turistička sezona i potrošnja turista ključne za spas koncerna. U nastavku donosimo njihovu analizu. Ante Ramljak, izvanredni povjerenik za Agrokor, porijeklom iz Dalmacije, svjestan je važnosti oko 15 milijuna turista koji će se i ove godine spustiti na hrvatsku obalu ovo ljeto, piše Reuters. Ono što će turisti u Hrvatskoj kupovati, od hrane i pića do krema za sunčanje i pelena, smatra se ključnim u Ramljakovim nastojanjima da stabilizira Agrokor i spasi ga od bankrota koji bi mogao imati velike posljedice diljem regije. Potencijalni kolaps Agrokora, najvećeg poslodavca na Balkanu koji prema procjenama čini 15% hrvatskog gospodarstva, gotovo sigurno bi uništio naznake oporavka od teške višegodišnje recesije, a mogao bi i srušiti Vladu najnovije članice Europske unije. Pune police oko 700 dućana Konzuma, koji je u vlasništvu Agrokora, a od kojih su mnogi jedini dućani u malim mjestima, bit će ključne za uspješno restrukturiranje najveće hrvatske privatne kompanije. ‘Najvažnije je nastaviti poslovanje Konzuma. Ako to stane, onda je Agrokor u problemima jer je Konzum najveći generator gotovine unutar kompanije’, rekao je Luka Orešković, partner u investicijskoj firmi Spitzberg Partners, i dodao: ‘Ako ne budu imali robe, izgubit će kupce. Zato moraju napuniti police prije početka turističke sezone i uložiti u marketing. Ako jednom izgube kupce, troškovi njihova vraćanja bit će previsoki.’ Orešković procjenjuje da Agrokoru treba oko 200 milijuna eura (oko milijarda i pol kuna) da bi preživio ljeto. Ramljak nije odgovorio na Reutersovu molbu za komentar, no Reuters prenosi da je nakon imenovanja rekao da ga čeka ‘bitka za Agrokor, za njegove zaposlenike, dobavljače i kreditore’. Iskusni biznismen i bivši dužnosnik u državnom tijelu za energetiku imenovan je izvanrednim povjerenikom za Agrokor nakon što je najbogatiji čovjek u Hrvatskoj, Ivica Todorić, predao upravljanje kompanijom koju je osnovao još 1976. Todorić, koji još uvijek posjeduje 95% Agrokora, izgradio je tvrtku kroz agresivne akvizicije u Bosni i Hercegovini, Srbiji i Sloveniji, no time je nagomilao enormne dugove. Kreditori imaju rok do 9. lipnja prijaviti svoja potraživanja, a angažirana je ugledna revizorska kuća PricewaterhouseCoopers koja provodi reviziju financijskih izvješća i poslovnih knjiga Agrokora koje, smatra se, sadrže određene nepravilnosti. ‘Nemamo mnogo informacija koje se tiču duga kompanije, ne postoji baza na temelju koje možemo napraviti procjenu’, rekao je Andrew Carrie, analitičar investicijske tvrtke Stifel Nicolaus iz Londona. Konzervativna vlada na čelu s premijerom Andrejom Plenkovićem intervenirala je početkom travnja zaobilazeći raniji standstill dogovor između Agrokora i šest kreditora, na čelu s ruskim Sberbankom i VTB-om. Sberbank i VTB dali su Agrokoru kredite od 1,1 milijardu eura i 300 milijuna eura što Rusiji daje prilično moćnu i utjecajnu poziciju u Hrvatskoj ako Agrokor krene put kolapsa. Vlada je reagirala nakon što su dobavljači obustavili isporuke prema Agrokoru. Zbog duga od oko 16 milijardi kuna bojali su se da će biti zadnji na listi isplata Agrokorovih dugovanja, ali i da će ih banke smatrati odgovornima za regresne mjenice. Po hitnom je postupku izglasan Lex Agrokor, a kompanija je dobila rok od 15 mjeseci da obavi restrukturiranje pri čemu je država angažirala renomirane savjetnike za financijsko restrukturiranje AlixPartners. Na Reutersov upit ni oni nisu odgovorili, no rekli su da će se prvenstveno fokusirati na osiguravanje likvidnosti. Koncern Agrokor, koji je svoje poslovanje proširio na razne industrije, uključujući putovanja i turizam, osigurao je inicijalnu financijsku injekciju od 80 milijuna eura od pet lokalnih banaka u travnju, no Ramljak je rekao da će im trebati još oko 450 milijuna eura da bi normalno poslovali ove godine. Glasnogovornica VTB-a odbila je za Reuters komentirati restrukturiranje, no glasnogovornik Sberbanka rekao je ovaj tjedan da prvi nacrt plana restrukturiranja očekuju kroz šest tjedana. Agrokor će možda morati razmotriti mogućnost prodaje važnih segmenata poput Jamnice i Leda. ‘Agrokor ima vrijedne ‘dragulje’ koje može prodati. Ledo i Jamnica su prave tvornice novca, ali ako to prodaju kao dio restrukturiranja, siguran sam da će dobiti manje nego što su tražili’, rekao je Andrej Grubišić iz tvrtke za financijsko savjetovanje Grubišić & Partners. Upozorio je također da bi im na put mogla stati politika nakon što se Plenkovićeva koalicija našla na klimavim nogama nakon izglasavanja povjerenja ministru financija Zdravku Mariću, koje je zatraženo zbog njegove prethodne dužnosti izvršnog direktora u Agrokoru. Marić je ‘preživio’ glasanje, no Plenković mora tražiti nove partnere kako bi osigurao većinu u Saboru i izbjegao izvanredne izbore. Vlada zbog toga možda neće donositi teške odluke, kao što su otkazi ili prodaja dijelova koncerna. ‘Ako Vlada odluči da želi zaštititi radna mjesta, restrukturiranje bi se moglo naći u problemima. Tko god se bavi implementacijom mjera restrukturiranja, morat će rezati tamo gdje će biti potrebno, čak ako to znači drastične i krvave rezove’, zaključio je Grubišić.