Bivši predsjednici uprave Ine Tomislav Dragičević i mađarskog MOL-a Zsolt Hernadi pod istragom su županijskog tužiteljstva u Sarajevu zbog sumnji u zakonitost postupka privatizacije tvrtke Energopetrol, potvrdila je danas Hini glasnogovornica tužiteljstva Azra Bavčić. – Dragičević i Hernadi u ovom slučaju imaju status osumnjičenika – kazala je Bavčić dodavši kako je osumnjičen još jedan mađarski državljanin. Dodala je kako u interesu istrage ne može govoriti o detaljima. Skupina bivših dioničara "Energopetrola" još je 2010. godine podnijela kaznene prijave protiv petnaest osoba tereteći ih da su na nezakoniti način, odnosno kreditnim sredstvima dobivenim na temelju podizanja hipoteke na imovinu te tvrtke osigurali novac za ispunjenje dijela obveza preuzetih ugovorom o dokapitalizaciji iz 2006. godine. Prema tom ugovoru, konzorcij INA-MOL trebao je u roku od tri godine uložiti 150 milijuna konvertibilnih maraka (oko 76 milijuna eura) u Energopetrol. Umjesto toga, kako se navodi u prijavi, oni su stavili pod hipoteku imovinu Energopetrola i podignuli kredit od 55 milijuna KM (28 milijuna eura ), a u 2010. su uzeli novih 95 milijuna KM (48,5 milijuna eura) kredita. Kaznena se prijava odnosila na članove Upravnog i Nadzornog odbora Energopetrola imenovanih nakon što je konzorcij Ina-MOL preuzeo vlasništvo nad sarajevskom tvrtkom, no u njoj nisu bila imena Dragičevića i Hernadija. Zbog sporne privatizacije Energopetrola pred Općinskim sudom u Sarajevu po odvojenoj optužnici vodi se postupak protiv osam bosanskohercegovačkih državljana, uključujući nekadašnjeg predsjednika vlade Federacije BiH Nedžada Brankovića i direktora Energopetrola prije privatizacije Namika Bušatlića. Tereti ih se za sklapanje štetnog ugovora i nesavjestan rad u službi. To je suđenje u tijeku. Konzorcij Ina-MOL u srpnju je od vlade FBiH kupio dodatni vlasnički paket Energopetrola pa sada posjeduje 67 posto dionica te tvrtke. >> Zsolt Hernadi, unatoč Interpolovoj tjeralici, u Beču razgovarao s direktorom OMV-a