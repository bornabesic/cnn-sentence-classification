Predsjedavajući Željko Reiner oduzeo je SDP-ovom Gordanu Marasu pravo riječi tijekom današnjeg dana, a sve zbog njegovog spominjanja Rafinerije Sisak tijekom replike Goranu Aleksiću. - Radnici će doći će pod ovrhu jer HDZ i Most podržavaju zatvaranje rafinerije Sisak. Ne želimo da se naša radna mjesta zatvaraju kako bi se mađarska radna mjesta otvarala. Mi ćemo sjest i na prugu kako bi spriječili da se nafta odvozi. Most i HDZ su kapitulirali red MOL-om, ima li s tim veze Karamarko i konzultantica koja je radila za MOL i kolega Petrović koji je član HDZ-a, a radi za MOL – naglasio je Maras, a Reiner ga je upozorio da ne govori van teme o kojoj raspravljaju. - Nemojte to raditi, govorili ste van teme. Svi se slažemo da nam u Hrvatskoj treba puno više radnih mjesta. Nemojte zlorabiti Sabor za političke govore za temu koja nije na dnevnom redu – upozorio je Reiner, no to nije omelo Marasa koji je nastavio govoriti u klupi. - Nemojte se sa mnom prepirati i nemojte mi odgovarati – nastavio je Reiner, a onda i dao Marasu opomenu jer je i dalje nastavio govoriti, a na koncu mu i izrekao sankciju oduzimanja riječi, i to do kraja dana. U obranu kolege stao je Peđa Grbin koji je upozorio na povredu Poslovnika objasnivši kako se može izreći opomena oduzimanja riječi samo trenutačno ili se nekog može udaljiti iz sabornice, no Reiner mu je uzvratio kako to nije točno i da griješi u tumačenju. >> Panenić: Izgleda da je zatvaranje rafinerije u Sisku neizbježno >> Bunjac: Za dug od 2 kune uzmu vam 678,12 kuna, to je lihvarenje biblijskih razmjera 