Deficit državnog proračuna u prvom je polugodištu bio 5 milijardi kuna niži nego u isto vrijeme prošle godine, te je iznosio 2,4 milijarde kuna (0,7 posto BDP-a), a kad se od te svote oduzmu izdaci za kamate, dolazi se do 3 milijarde kuna primarnog suficita. Za dobro stanje u državnoj blagajni zaslužan je rast poreznih prihoda 8 posto, koji se, kazao je ministar financija Zdravko Marić, usmjerio k smanjenju deficita te kontroli troškova. Svi porezni oblici bilježe visoke stope rasta, pa i porez na dobit za koji se strahovalo da će biti slabiji zbog gubitaka banaka na konverziji. Iznimka je PDV gdje naplata ne prati ostale pozitivne trendove u gospodarstvu. Od PDV-a je ubrano samo 1% više, za razliku od trošarina gdje je, npr., skok bio 22%. Marić kaže da je kontrola koju su proveli u svibnju otkrila ‘određene nepravilnosti’ kod trećine obveznika fiskalizacije, bilo da ne daju račune, kasne u prijavama ili imaju problema sa stanjem u blagajnama. Najavio je jače kontrole i nultu toleranciju na izbjegavanje poreza, no poreznici, rekao je, neće pečatiti lokale zbog bagatelnih prekoračenja, kuglice sladoleda ili kave. Šef porezne uprave Zdravko Zrinušić dodao je da su jedno slučajne pogreške, a drugo svjesno izbjegavanje poreza, zbog čega neće imati milosti tamo gdje se prijestupi ponavljaju. – S dobrim proračunom u 2017. mogao bi se riješiti i problem rejtinga države – kazao je Marić. Njegovo je mišljenje da su stvoreni uvjeti za porezno rasterećenje, no svjestan je da je to sad u nadležnosti buduće Vlade. Njegova porezna grupa još nije završila s poslom, kaže, vrag je u detaljima, a kad se usuglase detalji, Marić ističe da će predložiti smanjenje pojedinih poreznih stopa uz širenje porezne baze, odnosno ukidanje izuzeća i olakšica. Primjerice, PDV bi mogao imati samo dvije stope, a najveća više ne bi bila 25 posto. Smanjio bi se porez na dobit za male i srednje tvrtke, dok bi promjene kod oporezivanja dohotka imale razvojnu, ali i socijalnu komponentu, što znači da bi se blaži porezni pritisak primijenio na manje, ali i veće plaće. >> Porezna rješenja do kraja tjedna; povrati u kolovozu