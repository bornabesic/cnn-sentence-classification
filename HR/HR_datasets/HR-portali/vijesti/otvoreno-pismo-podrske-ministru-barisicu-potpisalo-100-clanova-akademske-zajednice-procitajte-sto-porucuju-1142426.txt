Premijeru Andreju Plenkoviću i predsjedniku Sabora Boži Petrovu otvoreno pismo je poslalo 100 članova akademske zajednice u kojem daju podršku ministru znanosti i obrazovanja Pavi Barišiću suočenom sa optužbama za plagijat.   Pismo prenosimo u cijelosti:  Poštovani gospodine Predsjedniče, obraćamo vam se zgroženi difamirajućom kampanjom protiv ministra znanosti i obrazovanja prof. dr. sc. Pave Barišića, koji je posebice eskalirala nakon nedokazane optužbe za plagijat. Planski orkestrirana kampanja difamacije uglednog profesora i međunarodno afirmiranog filozofa, ministra Pave Barišića temeljena je na lažima i insinuacijama koje su u više navrata odbačene od strane nadležnih pravosudnih tijela, poput optužbi za prekomjerno održavanje nastave, naplatu dvostrukih dnevnica, bespravno kreditiranje ... Nastavak difamacije, koji prerasta u pravi medijski linč i mobbing, fokusiran je na nedokazanu optužbu i osudu za plagijat krnjega Odbora za etiku u znanosti i visokom obrazovanju upitne legitimnosti, optužbu koja je prethodno bila odbačena kao neutemeljena od strane dva nadležna sveučilišna etička povjerenstva. U taj medijski linč i mobbing uključuju se novinski kolumnisti, oporbeni političari i s njima uvezani znanstvenici, koji ministra Barišića proglašuju plagijatorom, a da uopće nisu provjerili meritum stvari: kakve je naravi i kojega opsega magnum krimen plagijata u znanstvenom članku ministra Barišića. Naime, čak i nedobronamjernim uvidom u tekst ne može se potvrditi plagijat. Evo činjenica: Inkriminirani članak Pave Barišića „Does Globalization Threaten Democracy?“ objavljen je u časopisu Synthesis philosophica, zatim preveden na španjolski i njemački i tiskan u tamošnjim časopisima i zbornicima, te na koncu, na hrvatskom, u nedavno objavljenoj autorskoj knjizi Ideal vladavine puka. Raspravljajući odnos demokracije i globalizacije, autor ukratko, u pet rečenica fusnote br. 4, prepričava ideju stanovitih američkih političkih krugova o osnutku 'lige demokratskih država', čija bi svrha bila neutraliziranje utjecaja autoritarnih režima Rusije i Kine na globalnoj razini. U prvom, engleskom izdanju članka propustio je navesti izvor te informacije: članak američkog teoretika S. Schlesingera, iz kojega je doslovice naveo, dakle citirao, tek par dijelova spomenutih rečenica – a što je ispravio u kasnijim prijevodima članka, od kojih je prvi, španjolski, nota bene, objavljen prije prijave za plagijat. Taj, kasnije ispravljeni, sitni propust nikako se ne može smatrati plagijatom, budući da je razvidno da autor ne prisvaja tuđe ideje, niti ih predstavlja kao svoje, već samo prenosi informaciju iz tuđih, konkretno američkih izvora, pa je iz konteksta savršeno jasno da on nije, niti može, niti želi biti predstavljen kao njezin autor. I to je sve glede famoznog 'plagijata' – čak i po presudi navedenog krnjega Etičkog odbora! – temeljem koje su spomenuti političari, kolumnisti e tutta squadra, optuženog ministra Barišića usporedili s krivotvoriteljima diploma, plagijatorima diplomskog i magistarskog rada, čak i s odgovornima za smrt pacijentice u bolničkom hodniku!?  Naglašavamo da je prof. dr. sc. Pavo Barišić samo jedno od uglednih imena iz akademske zajednice, koja su neosnovano bila predmet uvijek istih difamirajućih objeda, a navedene objede iznova su plasirane samo zbog njegova imenovanja na časnu i odgovornu dužnost ministra, s ciljem da ga se zapriječi u provedbi nužnih promjena i reformi u njegovu resornom području obrazovanja i znanosti. Uvjereni smo da je profesor Barišić stručno i znanstveno kompetentan, te intelektualno i moralno dostojan visoke dužnosti ministra. Stoga Vas molimo gospodine predsjedniče Sabora da zapriječite političku zloporabu Odbora za etiku u znanosti i visokom obrazovanju, kojega bira visoki dom kojim predsjedavate. Apeliramo na Vas, gospodine predsjedniče Sabora i Vlade, da zaštitite moralni i profesionalni integritet i ugled prof. dr. sc. Pave Barišića, te mu na taj način omogućite da nastavi obnašati zahtjevnu dužnost ministra uspješno i odgovorno, kako na korist razvoja obrazovanja i znanosti, tako i društvenog i kulturnog prosperiteta Hrvatske.  doc. dr. sc. Marijana Alujević Jukić doc.dr. sc. Ivan Andrijanić prof. dr. sc. Šimun Anđelinović dr. sc. Lucijana Armanda Šundov izv. prof. dr. sc. Vanda Babić doc. dr. sc. Davor Balić doc. dr. sc. Gorana Bandalović dr. sc. Erna Banić-Pajnić prof. dr. sc. Vesna Barić Punda doc. dr. sc. Ivan Basić doc. dr. sc. Marija Boban mr. sc. Josip Bosnić doc. dr. sc. Marita Brčić Kuljiš dr. sc. Miljenko Brkić Danijel Bučan, prof. dr. sc. Helena Burić doc.dr.sc. Ivanka Buzov akademik Nenad Cambi prof. emerit. dr. sc. Igor Čatić prof. dr. sc. Jozo Čizmić prof. dr. sc. Stjepan Ćosić doc. dr. sc. Bruno Ćurko prof. dr. sc. Anđelko Domazet doc. dr. sc. Mladenko Domazet prof. dr. sc. Marko Dragić doc. dr. sc. Gordana Galić Kakkonen dr. sc. Mihaela Girardi-Karšulin Vinko Grgurev, prof. izv. prof. dr. sc. Mirko Gugić dr. sc. Katarina Horvat-Levaj prof. dr. Kažimir Hraste prof. dr. sc. Aleksandar Jakir prof. dr. sc. Jasna Jeličić Radonić izv. prof. dr. sc.Vladimir Jelkić akademik Mislav Ježić izv. prof. dr. sc. Hrvoje Jurić doc. dr. sc. Zdeslav Jurić doc. dr. sc. Damir Jurko Denis Karanušić, prof. prof. dr. sc. Ivan Katavić dr. sc. Ivica Kelam doc. dr. sc. Morana Koludrović doc. dr. sc. Vesna Kostović Vranješ doc.dr.sc. Vlaho Kovačević mr. sc. Petar Krolo prof. dr. sc. Mislav Kukoč asist. Sani Kunac, mag. ped. Josip Lasić, prof., viši lektor doc. dr. sc. Marija Lončar doc. dr. sc. Katarina Lozić Knezović prof. dr. sc. Anita Kurtovic Mišić izv. prof. dr. sc. Maja Ljubetić prof. dr. sc. Boris Maleš prof. dr. sc. Marina Marasović -Alujević doc. dr. sc. Gordan Matas doc. dr. sc. Ivan Matijević Mira Matijević prof. dr. sc. Branko Matulić dr. sc. Željka Metesi Deronjić prof. dr. sc. Milan Mihaljević doc. dr. sc. Nikica Mihaljević prof. emerit. dr. sc. Josip Milat doc. dr. sc. Edi Miloš dr. sc. Irena Mišurac izv. prof. dr. sc. Jadranka Nemeth -Jajić prof. dr. sc. Miroslav Palameta asist. Demian Papo, mag. phil. izv. prof. dr. sc. Jevgenij Paščenko prof. dr. sc. Ivan Pavić prof. dr. sc. Zdravko Perko dr. sc. Luka Perušić prof. dr. sc. Valdi Pešutić -Pisac prof. dr. sc. Tomislav Petković asist. Hrvoje Potlimbrzović, mag. phil. doc. dr. sc. Dalibor Prančević prof. dr. sc. Ivan Prskalo prof. dr. sc. Ivana Prijatelj Pavičić doc. dr. sc. Stjepan Radić prof. dr. sc. Zdravko Radman doc. dr. sc. Ina Reić Ercegovac izv. prof. dr. sc. Hrvoje Relja izv. prof. dr. sc. Renata Relja dr. sc. Andrea Rogošić doc. dr. sc. Anita Runjić -Stoilova prof. dr. sc. Marijan Saraga prof. dr. sc. Mirna Saraga -Babić izv. prof. dr. sc. Sanja Stanić doc. dr. sc. Nataša Stojan asist. Nikola Sunara, mag. doc. dr. sc. Zorana Šuljug Vučica prof. dr. sc. Fulvio Šuran dr. sc. Suzana Tomaš prof. dr. sc. Fra Luka Tomašević doc. dr. sc. Marijana Tomelić Ćurlin prof. dr. sc. Franjo Topić dr. sc. Ana Torlak prof. dr. sc. Marko Trogrlić prof. dr. sc. Lino Veljak doc. dr. sc. Glorija Vickov dr. sc. Dafne Vidanec prof. dr. sc. Josip Vrandečić prof. dr. sc. Ante Vučković prof. dr. sc. Katarina Vukojevic, dr. med. doc. dr. sc. Ivana Zagorac