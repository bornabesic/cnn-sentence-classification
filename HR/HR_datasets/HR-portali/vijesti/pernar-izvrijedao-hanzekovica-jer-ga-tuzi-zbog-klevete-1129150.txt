Ivan Pernar iz Živog zida zatražio je jutros stanku u Saboru kako bi izvrijeđao odvjetnika Marijana Hanžekovića koji ga tuži zbog klevete. Zbog toga bi danas i Mandatno-imunitetno povjerenstvo trebalo raspravljati o skidanju imuniteta Pernaru, no, slijedeći dosadašnju praksu, to neće napraviti jer se nikada ne skida imunitet zastupniku zbog privatnih tužbi. – Jedna osoba uporno truje, zagađuje i maltretira naše građane. Radi se o samopriznatom masonu Marijanu Hanžekoviću koji je stekao svoj imperij preko leđa najsiromašnijih. On putem svojih odvratnih medija, takozvanih Hanza medija, sustavno maltretira nas saborske zastupnike i pitam do kada? Do kada će on blatiti sve one koji se ne slažu s njim i njegovim lopovskim načinom naplate RTV pretplate – kazao je Pernar, a predsjedavajući Željko Reiner upozorio ga je da bira riječi kako bi rasprava bila u skladu s dignitetom Sabora. – Vi štitite Hanžekovića, pazite da se o njemu govori samo lijepim riječima, vi ste se se opredijelili za njega, ja neću. Danas se sastaje Mandatno-imunitetno povjerenstvo kako bi odlučivalo o njegovu zahtjevu za pokretanjem kaznenog postupka protiv mene zbog kaznenog djela uvrede. Apeliram na zastupnike HDZ-a i SDP-a, a ako su u tom tijelu i na zastupnike Mosta, molim vas nemojte dozvoliti tom čudovištu da me maltretira i molim vas da me zaštitite – tražio je Pernar, a Reiner ga je podsjetio kako u Saboru zbog privatnih tužbi nikad nitko nije izgubio imunitet. – Zato nije potrebno rabiti takve izraze bez obzira na to što mislimo o bilo kome – kazao je Reiner, no Pernar je podsjetio na slučaj SDP-ova Željka Jovanovića te poručio kako strahuje da on ne bude novi presedan te zatražio zaštitu. >> Pernar ne bira riječi: Hanžeković je mason 33. stupnja koji je prodao dušu vragu 