Bogatstvo 1.000 najimućnijih Britanaca nastavilo je rasti i nakon britanske referendumske odluke o izlasku iz EU, a u 2016. iznosilo je rekordnih 658 milijardi funti, što je skok od 14 posto na godišnjoj razini, pokazuje lista najbogatijih Sunday Timesa.  Popis najbogatijih Britanaca uključuje rekordan broj britanskih milijardera, njih 134, s novih 14 koji su se pojavili prošle godine. "Dok su se mnogi od nas brinuli o ishodu referenduma o EU, brojni najbogatiji Britanci su mirno nastavili gomilati svoje bogatstvo",  kaže autor liste Robert Watts.    Kako je istaknuo, u pozadini povećanja bogatstva najbogatijih je oživljeno tržište dionica. "Očekivali smo da ćemo vidjeti učinak burzovnog 'hlađenja' uoči referenduma o EU, no to se jednostavno nije dogodilo", napominje Watts. "Rast burzi obično povećava bogatstvo imućnih vlasnika udjela. a od prošlog lipnja dionice su porasle", pojašnjava. Listu predvode braća Sri i Gopi Hinduja, koji ulažu u imovinu, zdravstvenu njegu, naftu i plin, a njihovo bogatstvo je u 2016. iznosilo 16,2 milijarde funti, što je 3,2 milijarde više nego u godini ranije. Od onih koji se nalaze među prvih 20 na listi, jedino se obitelji Weston smanjilo bogatstvo u prošloj godini. Iznos njihovog bogatstva pao je za 500 milijuna, na 10,5 milijardi funti, zbog pada cijene dionice kompanije Associated British Foods, u kojoj imaju vlasnički udjel od 20,8 posto.  Osnivač i izvršni direktor najveće svjetske kompanije u industriji čelika ArcelorMittal Lakshmi Mittal ostvario je najveći porast bogatstva, za više od 6 milijardi funti, a trenutno se ono procjenjuje na 13,2 milijarde.  Vojvoda od Westminstera, 26-godišnji Hugh Grosvenor, jedini je među deset najbogatijih rođen u Velikoj Britaniji. Nasljeđivanjem obiteljske imovine prošle je godine postao najbogatija osoba na svijetu mlađa od 30 godina.  Alisher Usmanov, koji ima u vlasništvu 30 posto nogometnog kluba Arsenal, svom bogatstvu pridodao je lani više od 4 milijarde te ono sada iznosi 11,8 milijardi funti.  Pobornik Brexita sir James Dyson, koji je prošle godine postao prvi 'pravi' Britanac koji je probio barijeru od 5 milijardi funti, svom imetku pridodao je lani 2,8 milijardi funti. Od sportskih zvijezda s najvećom imovinom, na listu se po prvi put probio Zlatan Ibrahimović, sa 110 milijuna funti, nakon prelaska u Manchester United.  Pjevačica Adele učvrstila je poziciju naimućnije britanske glazbenice u povijesti, a sa zarađenih 40 milijuna vrijednost njezine imovine ukupno iznosi 125 milijuna funti. Zvijezde filmskog serijala Harry Potter Daniel Radcliffe, Emma Watson i Rupert Grint se također nalaze na listi, Radcliffe sa 78 milijuna, Watson s 39 i Grint s 28 milijuna funti.  Kako ističe Watts, sve je više i više raznolikosti u sastavu popisa najbogatijih. "Više žena, više ljudi s različitim etničkim podrijetlom, i više iz iznenađujućih sfera života, poput proizvođača jaja i hrane za kućne ljubimce, koji stoje uz bok menadžera iz hedge fondova i plemića s privatnom imovinom", kaže Watts. Imovina vodećih 20 ljudi na listi vrijedi ukupno 191,77 milijardi funti, čime su svoje bogatstvo u posljednjih 12 mjeseci uvećali za 35,18 milijardi funti.   