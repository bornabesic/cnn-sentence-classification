– Sve sam poreze platio i nisam ništa utajio. Vjerujem u sud pa ćemo vidjeti. Na početku sam rekao da ću, ako sam za nešto kriv, odgovarati, ali sada se pokazalo da je tvrtka sve platila – kazao je Josip Klemm, vlasnik zaštitarske tvrtke Klemm Security, ulazeći danas u zgradu zagrebačkog Županijskog suda na kojem mu je počelo suđenje za zloporabu povjerenja u gospodarskom poslovanju. Nije se očitovao o optužnici Tužiteljstvo ga tereti da je iz svoje tvrtke izvukao oko tri milijuna kuna i da uz to nije platio oko 600.000 kuna poreza. Kada je optužnica podignuta u svibnju lani, s njim je bilo optuženo još pet osoba, no svi su u međuvremenu osuđeni na temelju priznanja i nagodbe s tužiteljstvom. A teretilo ih se da su osnivali tvrtke kojima je Klemmova tvrtka izdavala račune za nepostojeće usluge. Novac uplaćen na račune tih društava oni su podizali te vraćali Klemmu ili Radovanu Štetiću, koji je također priznao krivnju i nagodio se s tužiteljstvom. Upitan za te iskaze, Klemm je nervozno odgovorio novinarima: – Ne znam što su oni priznali i iskazivali. Prije nego što se u sudnici susreo s jednim od onih koji su priznali, Radovanom Štetićem, očitujući se o optužnici Klemm je kazao: – Ne želim se očitovati. Promjena iskaza Prema zakonu, takav njegov stav za sud znači da se ne smatra krivim te da će obranu iznijeti na kraju postupka. Klemm je u istrazi priznao počinjenje djela kazavši da je kriv za to za što ga se u optužnici tereti te da mu nije bila namjera oštetiti ni tvrtku ni proračun. No, na pripremnim ročištima promijenio je stav pa je nijekao krivnju. Iskaz iz istrage, iz onog što se danas moglo čuti u sudnici, promijenio je i Štetić. Kad je istraga protiv njega i Klemma pokrenuta, priznao je krivnju u zamjenu za manju kaznu. Osuđen je na 11 mjeseci zatvora, a teretilo ga se da je nalazio ljude koji su osnivali poduzeća preko kojih se izvlačio novac iz Klemm Securityja. Tada je iskazivao da je Klemma upoznao preko Hrvoja Zorovića (također se nagodio s tužiteljstvom, op. a.) te da je Zorović počeo za Klemma prati novac preko tvrtke Eloco usluge. – Klemm mu je uplaćivao novac po izdanim fakturama, a o tome da sve bude provedeno kroz knjigovodstvo brinuo se Valent – iskazivao je u istrazi. No danas ništa od onog što je iskazao kao optuženik nije ponovio. Kazao je da je Klemma vidio dva puta u životu, kada su on i Zorović u dva navrata od njega kratkoročno posudili po nekoliko stotina tisuća kuna. Ustvrdio je i da se na optuženičkoj klupi našao zbog – Klemma. – Priznao je optužni akt i to za što ga terete, zbog čega sam i ja optužen – rekao je Štetić, koji je danas više puta upozoren da kao svjedok mora govoriti istinu.      >> Klemmu počinje suđenje, a svi njegovi suoptuženici se nagodili