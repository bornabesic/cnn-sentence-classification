“Rijeku smo gradili kao otvoren i solidaran grad, u kojem se ljude koje dolaze ne pita kojim jezikom govore, kojeg su seksualnog opredjeljenja, odakle dolaze, nego kakvi su ljudi. Nastavit ćemo politiku otvorenosti ne samo prema ljudima koji dolaze nego i otvorenosti gradske uprave prema građanima”, rekao je kandidat Koalicije “Rijeka za sve” Vojko Obersnel (SDP) i pozvao birače da u što većem broju izađu na izbore. Obersnel se u drugom krugu natječe s s nezavisnim kandidatom Hrvojem Burićem. Također je naglasio kako iza njega i koalicije stoje jasan svjetonazor, stručnost i dosadašnji rezultati te poručio da Rijeka ne vjeruje lažnim prorocima, koji skrivaju svoje pravo lice prilagođavajući se izbornim okolnostima. Obersnel je podsjetio kako u kampanji nije vrijeđao nego je govorio isključivo o ostvarenim rezultatima i budućim projektima. Obersnela su jučer javnim pismom podržali brojni glumci i sportaši. “Činom potpisa pod ovim pismom dajemo podršku politici uključivosti, slobodarskom duhu i aktivnom razvoju građanskog društva, neupitnom i bezuvjetnom antifašizmu, vrijednostima koje u Rijeci cijelo vrijeme svog rada otvoreno i glasno zastupa gradonačelnik Vojko Obersnel”, stoji u pismu kojeg su, između ostalih, potpisali Paolo Magelli, Mira Furlan, Diana Haller, Edita Karađole, Giorgio Surian, Jolanda Pahor i deseci drugih.