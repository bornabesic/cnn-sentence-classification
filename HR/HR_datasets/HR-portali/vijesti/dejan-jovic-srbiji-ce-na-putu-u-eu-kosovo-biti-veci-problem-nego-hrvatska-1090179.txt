Najveći problem za Srbiju na putu europskih integracija bit će Kosovo, a ne Hrvatska, ocijenio je danas u Beogradu Dejan Jović, profesor zagrebačkog Fakulteta političkih znanosti i bivši savjetnik predsjednika Hrvatske Ive Josipovića. Sudjelujuću na na skupu “Uloga država članica u procesu pregovora o članstvu – Igra mačke i miša”, Jović je rekao kako vjeruje da hrvatska blokada poglavlja 23 "nije kraj priče" i da će uslijediti niz sličnih postupaka, možda ne samo od Hrvatske.  – Srbija na putu ka EU može očekivati nove probleme sa zemljama, poput nedavnog spora s Hrvatskom, ali njezin najveći problem bit će Kosovo – istaknuo je Jović, navodeći kako u EU "nema spremnosti" da se u eventualnom pristupanju ponovi problem Cipra, koji je u EU pristupio kao cjelina, ali se članstvo za sada ne primjenjuje na sjeverni, turski dio teritorija. – Srbija treba utvrditi na koje se zemlje može osloniti, kao što je učinila Hrvatska – rekao je Jović, ocjenjujući da nova zemlja članica, pogotovo mala, "ne može dugo blokirati pregovore", što je pokazao i slučaj Slovenije koja je 10 mjeseci blokirala Hrvatsku. Jovićevo mišljenje dijeli i šefica srbijanskog pregovaračkog tima Tanja Miščević, također sudionica beogradskog skupa.  Ona kaže kako u procesu pristupanja EU "Srbija mora biti veoma pažljiva" jer postoje otvorena pitanja sa susjednim zemljama, članicama Unije, "koja se u bilo kojoj fazi pregovaračkog procesa mogu otvoriti i eskalirati". – Mi smo veoma svjesni toga i na početku procesa napravili smo pregled potencijalnih bilateralnih pitanja sa svim državama, ne samo sa susjednim i o tome se  jako vodi računa – rekla je Miščević  novinarima u Beogradu. Navodeći da se problemi mogu riješiti bilateralnim razgovorima, Miščević je dodala je da su nestali problemi s Hrvatskom.  Mogućnost da se Srbija nađe u sličnoj situaciji u kojoj je bila zbog blokade Hrvatske u svezi s poglavljima 23 i 24 (o pravosuđu i ljudskim pravima),  nije isključila ni Corina Startulat iz Europskog centra za javnu politiku iz Bruxellesa. Ona je dodala kako se "ne može predvidjeti" hoće li i Rumunjska otvoriti pitanje manjina, prenijeli su beogradski elektronički mediji.  