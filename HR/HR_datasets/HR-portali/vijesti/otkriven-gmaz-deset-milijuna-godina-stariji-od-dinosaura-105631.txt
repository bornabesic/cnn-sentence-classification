Ostaci asilisaura, gmaza deset milijuna godina starijeg od dosad najstarijeg dinosaura za kojeg se znalo, otkriveni su u Tanzaniji, a umjetnik je već naslikao kako je vjerojatno izgledao. Asilisaur, javlja National Geographic, još nije bio pravi dinosaur, nego njegov evolucijski rođak, a bio je visok poput psa njemačkog ovčara. No, u duljinu je mogao narasti i do tri metra, a težio je do 30 kilograma. Bio je to zapravo silesaur, najbliži rođak pravih dinosaura, a živio je prije 243 milijuna godina, u geološkom razdoblju srednjeg trijasa. Paleontolozi misle da su silesauri i dinosauri, koji imaju zajedničko podrijetlo, neko vrijeme živjeli usporedno, no najstarijeg pravog dinosaura datiraju 230 milijuna godina unatrag. Pronalazak asilisaura predstavlja veliku razliku u odnosu na dosadašnje spoznaje, rekao je Christian Sidor, paleontolog muzeja u Seattleu. 