Vrhovni sud u cijelosti je ukinuo nepravomoćnu presudu u slučaju Fimi media, a Ivi Sanaderu određen je istražni zatvor zbog opasnosti od bijega. Taj istražni zatvor mijenja mu se jamčevinom od 12,4 milijuna kuna, što znači da će Sanader na slobodu izaći kad taj iznos položi na račun suda. Presuda se ukida i predmet se vraća prvostupanjskom sudu na ponovno suđenje i odluku "zbog počinjenih bitnih povreda odredaba kaznenog postupka, između ostalih, i teške povrede prava na pravično suđenje", navodi se u obrazloženju. Cijelo rješenje Vrhovnog suda možete pročitati na kraju teksta. – Istražni zatvor je produljen i istodobno zamijenjen jamstvom od 12,4 milijuna kuna. To jamstvo može biti u raznim oblicima – gotovini, pokretninama i nekretninama. Kad obrana položi ovaj iznos, tek u tom trenutku Sanader može izaći van – rekao je glasnogovornik Županijskog suda Krešimir Devčić, dodajući da bi se Sanader u toj situaciji branio sa slobode. Na pitanje novinara bi li Sanader već sutra mogao izaći na slobodu, Devčić je rekao da polaganje jamčevine ovisi prije svega o samoj obrani te da je hipotetski moguće da Sanader izađe sutra. "Nemam što dodati" – Zahvaljujem što ste mi dali mogućnost da nešto kažem, ali zaista nemam što dodati onome što su rekli moji branitelji. To je to – rekao je Sanader jučer na kraju trodnevne sjednice na Vrhovnom sudu na kojoj se odlučivalo o žalbama na presudu u aferi Fimi media. Nakon tih njegovih rečenica, Senka Klarić-Baranović, predsjednica sudskog vijeća, kazala je da je javni dio sjednice gotov i dodala: – Odluku ćete dobiti u razumnom roku. Terešak: Narušeno načelo kontradiktornosti Pravni predstavnik HDZ-a Vladimir Terešak te branitelji HDZ-a Željko Olujić, Davorin Budin i Miroslav Šumanović jučer su obrazlagali svoje žalbe u kojima traže ukidanje nepravomoćne presude zbog bitne povrede kaznenog postupka, pogrešno utvrđenog činjeničnog stanja te odluke o kazni. Terešak je naveo da je narušeno načelo kontradiktornosti jer obrana nije mogla ispitati Mladena Barišića i Branku Pavošević, s obzirom na to da nisu željeli odgovarati na pitanja. Njemu je sporno i to što je sud odbio imovinskopravni zahtjev HDZ-a kao neosnovan, a kazao je i da je “HDZ žrtva jer je podvrgnut kaznenom progonu bez sudjelovanja u kaznenom djelu”. >> Ivo Sanader čeka odluku hoće li biti pušten, HDZ traži ukidanje presude Priopcenje II Kz 343-15-4