Pametni tuševi iz Osijeka mogli bi sljedeće sezone osvojiti Jadran. Nadaju se tome njihovi izumitelji i konstruktori Matias Knežević (20), Kristijan Gorupić (21) i Niko Jeleč (21), trojica mladih Osječana, inače studenata ekonomije, koji su zadnjih godinu dana sate i sate proveli u uredu svoje tvrtke Pitaya Solutions radeći na prototipu prvog pametnog tuša na svijetu. Jer, kažu, koliko god su na internetu tražili ima li u nekom zakutku našeg planeta sličan proizvod, nisu ga pronašli. Riječ je o proizvodu koji vizualno sjajno izgleda, i to ne samo zbog inoksa koji njime dominira, nego i dizajna koji je također djelo njihova uma. - Ovo je multifunkcionalni tuš - Smart Shower LOOPS za vanjsku upotrebu, koji za rad koristi obnovljive izvore energije, tj. fotonaponsku ćeliju od 300 W na vrhu konstrukcije. Riječ je o inovativnom proizvodu, koji je u svakom pogledu bolji od tuševa koji se trenutno koriste na plažama, jer  se preko njega može spojiti na Wi-Fi internet, a na njega se mogu instalirati i zvučnici. Konstrukcija je od inoksa, a podnica od kvalitetnog drveta pa puno bolje zadovoljava higijenske uvjete, a u njemu je i pročišćivač tako da je zaštićen od kamenca i drugih nakupina - približili su nam mladi Osječani proizvod koji tek počinju nuditi na tržištu, za što je, pak, zadužen njihov nešto stariji partner Mario Opačak (35). Za svoju “bebu” će reći da to nije samo tuš, već instalacija koja nudi kompletan paket sadržaja za plažu. U njega je instaliran 4G internet na čemu su radili dečki iz MeshPointa predvođeni Ivanom Jelušićem, u svijetu IT tehnologije poznatijim kao izumiteljem pametnih utičnica. Internet na njihovu tušu ima domet veći od 500 metara i na njega u jednom trenutku s odličnom vezom može biti spojeno 60-ak ljudi. - Ideju smo dobili na Malom Lošinju, kad smo na samo 200 metara od hotela s pet zvjezdica sa savršenim sadržajima, naišli na plažu koja je kao tuš imala staru, zahrđalu cijev. Takav nesklad u nama je načeo ideju i prije godinu dana počeli smo s radom - rekli su Matias, Kristijan i Niko. Trenutno imaju dva tuša, od kojih je jedan u dijelovima, a drugi je sastavljen u dvorištu tvrtke i čeka se njegovo premještanje na srednjoškolsko igralište u Osijeku. U Gradu Osijeku su, naime, prepoznali ove mladiće i njihovu ideju pa je gradska tvrtka Športski objekti za 45 tisuća kuna kupila tuš koji će biti na raspolaganju rekreativcima na popularnoj “Srednjici”. Svom gradu su dali popust, jer tuš inače košta 60 tisuća kuna, a oni su do sada u razvoj uložili 150 tisuća. Ističu da kupac na njemu može i zarađivati, jer ima opciju postavljanja žetonjere, a tu su i reklamni prostori, kao i zarada od reklama nakon prijave na Wi-Fi. - Upravo radimo na razvoju manjih, jeftinijih modela za obiteljske kuće, bazene. To će biti svojevrsne arhitektonske instalacije koje će, vjerujemo, biti zanimljive arhitektima kod projektiranja. Inače, tuširanje je zasad moguće samo hladnom vodom, ali radimo i na sustavu kojim bi se njezina temperatura mogla regulirati. Dijelove im zasad proizvode naše tvrtke koje su uzeli za kooperante, no već pišu EU projekt s ciljem da otvore svoj proizvodni pogon i zaposle ljude u njemu.