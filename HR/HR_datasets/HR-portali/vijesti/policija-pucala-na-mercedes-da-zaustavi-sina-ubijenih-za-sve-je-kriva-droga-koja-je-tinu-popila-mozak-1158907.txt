Stravična tragedija dogodila se u Čisti Velikoj u zaleđu Vodica. Najprije je u 11.15 sati u garaži obiteljske kuće pronađeno mrtvo tijelo Marina Šunjerge (45), zaposlenika Specijalne policije u Splitu. Nekoliko sati poslije, oko 16.20, u automobilu je pronađena mrtva policajčeva supruga Silva. Vozilo je u masliniku nedaleko od kuće uočio policijski helikopter. Duge cijevi na ulicama Sina Marina i Silve Šunjerga, 19-godišnjeg Tina, policija je oko 19 sati uhitila u središtu Tribunja. Pucali su u crni Mercedes E klase kojim se vozio i naletio na blokadu. Pokušao je pobjeći, no specijalci su ga savladali, srušili na tlo i vezali mu ruke lisičinama. Policija kaže da ga se “dovodi u vezu s događajima”. Po dovršetku kriminalističkog istraživanja znat će se je li točno da su supruzi Šunjerga ubijeni još u subotu. Navodno je Tin Šunjerga istu večer društvu u Vodicama kazao da je “učinio nešto grozno”. U potrazi za njim policija je bila postavila više blokadnih punkteva na okolnim cestama te na autoputu i kod izlaza Lučko. Da se dogodio zločin, doznalo se nakon prijave šogora ubijenog policajca kojemu je bilo neobično da mu se ni sestra ni ukućani ne javljaju ni na fiksni telefon ni na mobitel pa je pozvao policiju. Tada je pronađeno tijelo Marina Šunjerge i prije podneva maleno selo bila je zaposjela policija, duge cijevi bile su na ulicama, a pročula se vijest kako je osumnjičenik za ubojstvo pokojnikov sin koji je nestao zajedno s majkom. U početku se nagađalo da je Marin Šunjerga ubijen hicima iz svog službenog pištolja, no to se pokazalo netočnim jer je njegovo oružje pronađeno na poslu, u bazi. Mještani Čiste Velike govore da je da je na tijelu imao više prostrjelnih rana. – Užasan šok za sve nas, rođake i susjede. Marin je kao 17-godišnjak došao iz Njemačke u Hrvatsku koju je iznad svega volio, kako bi se borio za nju. Roditelji su mu još uvijek u Njemačkoj, a on je sa suprugom i sinom živio u Čisti. Izvanredna obitelj, poštena i smirena – ispričao je drhtavim glasom vidno potreseni mještanin Željko Škarić. Prema podacima iz registra hrvatskih branitelja iz Domovinskog rata, Marin Šunjerga bio je na bojišnici 170 dana. – Poznajem obitelj jako dobro pa tako i sina za kojega se priča kako je ubio oca. Ništa loše o tom momku ne mogu reći. Možda su imali nekih manjih problema s njim, ali ništa krupno, sve su to bili mladenački hirovi. Strašno! U našem se mjestu ništa slično nije dogodilo – kaže Škarić. 'Dečko je bio malo slobodniji' Selom su se proširile razne verzije događaja, a svi su bili iznimno zabrinuti zbog nestanka supruge i sina ubijenoga. Još dok nije bilo pronađeno tijelo Silve Šunjerge, pričalo se da je majka možda pobjegla sa sinom ne bi li ga zaštitila. Ipak, većina mještana u to nije povjerovala. – Ona je krasna majka. Dečko je bio malo slobodniji, mogao bih to nazvati hiperaktivan, ali ništa nije izgledalo posebno zabrinjavajuće. Nije im pravio probleme, Ako je bilo nesuglasica, to ni susjedi ni rodbina nisu znali. Ja sam siguran da je bilo nešto krupno, znalo bi se – drži Škarić. Istodobno dok je policija “češljala” Čistu Veliku, a policajci s dugim cijevima hodali po mjestu nešto prije 15 sati bio je blokiran šibenski kvart Mandalina, gdje živi djevojka 19-godišnjaka. Počelo se nagađati kako se ondje u kafiću skriva osumnjičeni i da ga policija lovi. Oko 15.20 sati u smjeru policijske postaje prošlo je nekoliko blindiranih policijskih vozila. Istodobno je okončana policijska blokada u Mandalini i interventna policija pustila je stanovnike da uđu u naselje, prethodno im pregledavši vozila. No Tin tada još nije bio uhićen. – Policija je blokirala kvart, zatvorili su i kafić. Navodno ovdje iznad živi 17-godišnja djevojka mladića iz Čiste Velike kojeg traže. Sve je trajalo kratko, a onda su se povukli – ispričali su nam u Mandalini. Kada je u automobilu u masliniku pronađena ubijena Silva Šunjerga, rođak obitelji shrvan od tuge samo je kazao da je za sve kriva droga koja je Tinu popila mozak. Navodno je tijekom osnovne škole Tin Šunjerga bio odličan učenik, no u srednjoj je zapao u probleme. Prema podacima srednje škole iz Šibenika koju je pohađao, u školskoj godini 2012/13 pao je prvi razred, zbog tri jedinice. Valjda zahvaljujući roditeljskoj upornosti da ga vrate na pravi put, lani je uspio maturirati. Na Facebook profilu Tina Šunjerge mahom su fotografije na kojima on pozira sa srednjim prstom u zraku. Prije dvije godine uz svoju fotografiju sa psom napisao je.” Od mene je davno Bog podigao ruke, zato ja stalno radim ono što ne valja. Kad uđemo u klub mi nećemo izać’, dok ne srušimo sve do temelja...” >> Pripadnik specijalne policije i njegova supruga pronađeni mrtvi, sin nakon bijega uhićen u Tribunju >> Krvavi trag Komšićevih - djed ubio prijatelje, a tetka susjeda 