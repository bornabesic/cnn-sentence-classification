Zbog sumnje da su si pribavili nepripadnu imovinsku korist u iznosu od 3,2 milijuna kuna te k tome oštetili i državni proračun za nešto više od 1,4 milijuna kuna, na Županijskom sudu u Vukovaru počelo je suđenje supružnicima Tamari i Nikoli Kajkiću iz Vinkovaca. Nikola Kajkić je hrvatskoj javnosti poznatiji kao predsjednik Nacionalnog sindikata policije koji je posljednjih godina bio žestoki kritičar ministara Ranka Ostojića i Vlahe Orepića. Tamaru Kajkić se kao direktoricu tvrtke Lex-Fori tereti za zloporabe u gospodarskom poslovanju, a njezina supruga za poticanje. Optužene su još i njihova rođakinja Anita Kajkić te Tamarina majka Snježana Živaljić. Sve četvero optuženih iskazali su da se ne smatraju krivima. Županijsko državno odvjetništvo tereti Tamaru Kajkić da je na poticaj svoga supruga od 19. travnja 2010. do 31. ožujka 2012., iako su znali da je žiroračun tvrtke u blokadi, naložila radnicima zaposlenima na kioscima njezine tvrtke da utržak od prodaje uplaćuju na njezin privatni račun, odnosno privatne račune A. Kajkić i Tamarine majke Snježane. - Dokazat ćemo da je Tamara Kajkić na poticaj Nikole Kajkića sve to nalagala radnicima, odnosno da su i Tamara i Nikola Kajkić osobno preuzimali utržak i nisu ga uplaćivali na račun, nego iz njega gotovinski plaćali dobavljače i radnike, a sebi zadržali 3,2 milijuna kuna. U tome su im pomagali Anita i Snježana. Tamara Kajkić također je od 1. siječnja 2009. do 30. travnja 2012. iskazala manji promet ulaznih dobara te nije obračunala i prijavila PDV i porez na dobit, čime je oštetila državni proračun za više od 1,4 milijuna kuna. Također, nije vodila blagajnu i ostale knjige koje je bila dužna voditi po zakonu, čime je otežala preglednost poslovanja - rekla je zamjenica županijskog državnog odvjetnika, najavivši ispitivanje 51 svjedoka kao i financijsko-knjigovodstvenog vještaka Davora Petija. Upravo je ovo vještačenje na početku rasprave bilo kamen spoticanja na koji je ukazao Branko Šerić, branitelj optužene Tamare, koji je prvo rekao da je “optužnica neuredna, puna nonsensa, nerazumljiva i oprečna samoj sebi”. - Ali znam da ćete vi tom stati na kraj i da će rezultat biti oslobađajući - rekao je Šerić predsjedniku sudskog vijeća Nikoli Bešenskom, zatraživši potom da se naloži novo financijsko-knjigovodstveno vještačenje, a s obzirom na to da je “Davor Peti 13. travnja 2016. razriješen svojstva sudskog vještaka, pa se od njegova nalaza mora odustati”. - Nalaz je manjkav, neobjektivan i ne može nam služiti kao dokaz, a pogotovo jer dodatnu dokumentaciju koju sam priložio nijedan vještak nije pregledao. I dandanas mi je nejasno zašto smo mi predali dokumentaciju koja je ostala nezavršena priča, kao Crvenkapica bez crvene kape - rekao je Šerić koji je ukazao i na, po njemu, propust optužnice jer se “primjenjuju dva kaznena djela po različitim kaznenim zakonima, čime je povrijeđen zakon na štetu moje branjenice jer je nemoguć stjecaj po dva različita zakona”. Njegovom uvodnom govoru pridružili su se i branitelji ostalih optuženika, pri čemu je Marko Cvrković, branitelj optuženog Nikole Kajkića, predložio i da se pribavi nalaz Porezne uprave “kojim je utvrđeno da u imovini Tamare i Nikole Kajkić nema nesrazmjera”, kao i saslušanje Kajkićevih kolega policajaca s posla koji će potvrditi da on “nije sudjelovao u radu i vođenju suprugine tvrtke, a nije ni duže bolovao”. Zašto dokumentacija stoji u ladici, a nije na vještačenjuDržavna odvjetnica istaknula je da rješenje o razrješenju  vještaka Davora Petija nije pravomoćno jer je on uložio žalbu, “što znači da je i dalje vještak”, pa smatra da je zahtjev za novo vještačenje preuranjen. Odvjetnik Branko Šerić je protestirao zbog takvog stava istaknuvši da je DORH imao dodatnu dokumentaciju četiri mjeseca i sve to vrijeme do okončanja istrage “nisu našli za shodno da je daju na dodatno vještačenje”. Sudsko vijeće odlučilo je da će o prijedlogu za novim vještačenjem te pribavljanjem spisa Porezne uprave o poreznom nadzoru nad imovinom Kajkića i njegove obitelji odlučiti naknadno, nakon što se izvedu dokazi optužbe.