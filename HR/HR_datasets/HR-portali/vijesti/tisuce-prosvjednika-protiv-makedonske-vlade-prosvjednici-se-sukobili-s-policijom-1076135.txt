Protuvladini prosvjedi u Skoplju proširili su se u srijedu navečer kada je više tisuća ljudi izašlo na ulice, pišu lokalni mediji, dok agencija AFP javlja o sporadičnim okršajima prosvjednika i makedonske policije. Sporedna zgrada u kojoj je predsjednički ured bila je na meti prosvjednika koji su lomili prozore i razbijali i palili pokućstvo, izvijestio je AFP. Izgredi su se dogodili i ispred zgrade parlamenta kada su pristaše najveće oporbene stranke socijaldemokrata (SDSM) pokušali probiti policijski kordon i približiti se pristašama konzervativne desnice VMRO-DPNME-a na vlasti, javio je novinar francuske novinske agencije, dodajući da nitko nije teže ozlijeđen. Prosvjedi koji su počeli s više stotina ljudi koji su izvikivali "Ostavka odmah!", na nekoliko mjesta u središtu Skoplja, postupno su se proširili. Nekoliko tisuća ljudi sudjelovalo je isto tako i na provladinim prosvjedima koji su prošli mirno. Ivanov je ranije pomilovao 56 vladinih i oporbenih dužnosnika u skandalu s prisluškivanjem unatoč prosvjedima protiv toga kako doma tako i iz inozemstva, a Sjedinjene Države su upozorile kako bi to moglo zaštititi "korumpirane političare". 