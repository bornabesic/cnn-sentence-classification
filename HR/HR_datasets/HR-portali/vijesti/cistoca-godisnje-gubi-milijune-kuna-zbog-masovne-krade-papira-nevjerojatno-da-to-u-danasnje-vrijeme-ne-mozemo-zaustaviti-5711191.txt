Zagrebački holding će nabaviti 12.720 novih kanti za papir. Ipak, nove kante će biti malo drugačije od onih koje su prvi put podijeljene. Bolje reći, bit će prostranije. Naime, nove pokretne kante za sakupljanje papira imat će zapremninu od 120 litara, što je 40 litara više od sadašnjih crnih kanti s plavim poklopcem. Ova je odluka došla nakon hrpe nepravilnosti koje su došle s uskoro starim kantama za papir. Prve kante, koje su se u Zagrebu pojavile početkom prosinca prošle godine, bile su odmah nakon nekoliko dana pretrpane. Zapreminina od 80 litara nije bila dovoljna da zadovolji kapacitet jedne zgrade, zbog čega su se gradom proširile fotografije zatrpanih kanti. Naime, Holding tada nije donio raspored njihova pražnjenja, ali taj su problem riješili nakon tri tjedna. Kante se sada prazne jednom mjesečno, a ako bi se kanta prijevremeno napunila, moglo se nazvati službu Čistoće koja bi potom ispraznila kantu u roku od 24 sata. Ipak, spremnici papira i dalje su se punili u kratkom roku, a Čistoća je odlučila problem riješiti s novim, većim kantama.  - Spremnici se nabavljaju kako bi svi korisnici koji stanuju u obiteljskim kućama dobili spremnike za odvojeno skupljanje otpadnog papira. Nabavljamo veće spremnike kako bi korisnici koji imaju potrebu za većim izdvajanjem papira uz isti raspored odvoza bili u mogućnosti odložiti sav svoj odvojeni papir na kućnom pragu - rekli su iz Čistoće o investiciji vrijednoj 1,590.000 kuna bez PDV-a. Točnije, 125 kuna po novoj kanti. Nove kante će dobiti svi, barem tako kažu u Čistoći, ali nije poznato što će biti sa starim kantama. Hoće li ostati? Hoće li se prebaciti negdje drugdje? Iz Čistoće nismo dobili konkretan odgovor. - Rasporede dodjele spremnika imamo uspostavljene, pa će završetkom postupka javne nabave svi spremnici biti podijeljeni korisnicima - odgovorili su iz Čistoće. Kakav je to raspored, odnosi li se na stambene kuće ili i na ugostiteljske objekte također nam nisu odgovor. Bilo kako bilo, nove kante će građanima olakšati odlaganje papira. S time se slaže i Branko Jeger, predstavnik stanara u Štoosovoj ulici, koji se prije tri mjeseca žalio na pretrpanost kanti. - Dobro je da uvode veće kante. Možda bi onda mogli i povećati broj mjesečnih odvoza. Nama kante više nisu pretrpane jer stanari, kada vide da nema mjesta bace smeće u kontejner za miješani otpad - kaže Branko Jeger. Ipak, osim pretrpanih kanti postoji još jedan problem koji Čistoća ima s papirom. U taj problem je uključena i policija. Naime, Čistoća je zbog krađe papira u zadnjih osam godina izgubila 30-ak milijuna kuna, a dosad su na meti bili veliki spremnici na zelenim otocima. Dolaskom novih kanti taj trend se još više povećao jer su kradljivci na raspolaganju imali 68 tisuća novih spremnika, koji se nalaze ispred kuća i ulaza u zgrade.  Trend krađe papira na vrhuncu je bio 2011. godine, kada je znatno skočila cijena kilograma. Krajem 2011. tadašnji predsjednik Uprave Zagrebačkog holdinga, Ivo Čović, rekao je da je zbog krađe papira izgubljeno sedam milijuna kuna. Gradski zastupnik Alan Ostojić ističe da je Čistoća od 2008., kada su počele krađe papira, uz prosječnu cijenu od 40 lipa po kilogramu dosad na ukradenom papiru izgubila najmanje 30 milijuna kuna, što je 3,75 milijuna kuna godišnje. - Zvuči mi nevjerojatno da u današnje vrijeme novih tehnologija odgovorni ne mogu naći odgovarajuću mjeru zaštite od krađe papira iz kontejnera. Kako nastalu štetu zapravo plaćaju svi građani Zagreba, pozivam sve građane koji uoče krađu iz kontejnera da to odmah dojave policiji - rekao je Ostojić.  Holding sav odvojeno prikupljeni papir predaje ovlaštenom oporabitelju s kojim ima ugovorni odnos. Neslužbeno smo doznali da je riječ o Reoma grupi, ali nismo doznali kolika je cijena otkupa papira. Ipak, kako bi spriječio krađe, Holding je na pojedine spremnike na javnim površinama postavio metalna zaštitna postolja. - U slučajevima neovlaštenog pražnjenja spremnika na zelenim otocima troškovi popravka pojedinačnog spremnika, zajedno s troškom ukradenog papira, iznose od 2000 do 2800 kuna - tvrde. Krađe starog papira iz kontejnera u Zagrebu i prošle su godine bile česte. Lopovi znaju biti toliko drski da se svojim kombijem doslovce dovezu do kontejnera, mobilnom hidrauličnom pumpom ga podignu i prebacuju stari papir u kombi. Policija bilježi godišnje pedesetak dojava o krađi papira, a samo ove godine su uhvatili počinitelje 10-ak krađa. - Vrijednost tako ukradenog papira je do 1000 kuna. No, teško je konkretizirati brojčani podatak jer on ovisi prvenstvo o suradnji s građanima i podnošenju prijava. Stoga pozivamo građane da se s punim povjerenjem, anonimno ili ne, obrate policiji - izjavili su u Policijskoj upravi zagrebačkoj. Papir se može prodati na 10-ak lokacija, cijena i 70 lipa po kgGrađani mogu na desetak mjesta u gradu prodati svoj stari papir umjesto da ga bace u kantu. Cijene se kreću od 30 pa do 70 lipa, a sve ovisi o vrsti papira. Primjerice, u Green Pointu na Žitanjku bb za karton se dobije 55 lipa, za arhivu 70, za stare novine 60 lipa, a za miješani papir 30 lipa po kilogramu, s time da je isplata odmah na mjestu. Potrebno je donijeti najmanje 50 kilograma, a papir mora biti sortiran i suh. Iste su cijene i u Reoma Grupi na Radničkoj cesti. U 3 K.F. d.o.o na Radničkoj miješani se papir plaća 55 lipa, a uplata se vrši na žiroračun. Papir se može prodati i na prodajnim mjestima Tiska te Konzuma. Tisak otkupljuje papir na Slavonskoj aveniji te na Samoborskoj cesti, ali i u SuperKonzumima na Črnomercu, Španskom, Vukovarskoj i Sarajevskoj za 60 lipa po kilogramu.