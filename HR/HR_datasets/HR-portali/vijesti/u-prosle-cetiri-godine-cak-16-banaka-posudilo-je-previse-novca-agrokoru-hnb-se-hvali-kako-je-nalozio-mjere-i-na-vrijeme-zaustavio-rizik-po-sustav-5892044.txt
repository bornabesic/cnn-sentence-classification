ZAGREB - Hrvatska narodna banka (HNB) je od 2012. do 2016. provela 27 nadzora izloženosti banaka sustavu Agorkor u kojima su u 16 banaka utvrđene nepravilnosti i naložene mjere te adekvatna ograničenja, kojima je izloženost banaka Agrokoru smanjena za više milijardi kuna, priopćili su u utorak iz središnje banke. "Time je pravovremeno spriječeno da trenutna situacija u sustavu Agrokora aktivira sistemski rizik u bankovnom sektoru sa svim negativnim posljedicama za gospodarstvo, građane i proračun Republike Hrvatske", navodi se u priopćenju, koje je središnja banka objavila potaknuta medijskim upitima o konkretnim supervizorskim mjerama koje je HNB poduzeo u pogledu izloženosti banaka koncernu Agrokor. Tijekom pet godine, u razdoblju od 2012. do 2016. godine, HNB je proveo 27 nadzora u okviru kojih je izdano 27 zapisnika kojima su ustanovljene nepravilnosti i naložene mjere u 16 banaka, u pogledu izloženosti tih banaka sustavu Agrokor po svim stavkama. U tu je svrhu izdano 13 rješenja, kojima je bankama naloženo provođenje brojnih mjera, a određena su im i adekvatna ograničenja. K tome, u dvije banke imenovani su povjerenici središnje banke, sa zadaćom da nadziru izvršenje tih mjera, navode iz HNB-a. Ističu i da je "zahvaljujući naloženim mjerama i kontinuiranom praćenju njihova dosljednog provođenja smanjena izloženost banaka prema tom sustavu za više milijardi kuna u odnosu na zatečeno stanje te je u nekim slučajevima spriječeno i daljnje povećanje izloženosti koje bi bilo prijetnja opstojnosti banke u slučaju krize sustava Agrokor". Po podatcima HNB-a, u tom petogodišnjem razdoblju podignuto je 11 prekršajnih prijava, temeljem kojih su donesene četiri pravomoćne i dvije nepravomoćne sudske presude, kojima su određene kazne bankama. U ostalim slučajevima radilo se o manjim nepravilnostima koje ne predstavljaju prekršaj, a koje su u međuvremenu ispravljene, ili o slučajevima u kojima su prekršajne prijave u pripremi, ističu iz središnje banke. Pritom spominju i da je jedna banka pokrenula upravni spor po izdanom rješenju. Upravni spor riješen je u cijelosti u korist HNB-a, potvrdivši tako ispravnost prethodnog supervizorskog postupka, naglašavaju iz HNB-a. "Iz navedenog je razvidno da HNB, u skladu sa svojim ovlastima, kontinuirano nadzire poslovanje banaka i poduzima propisane mjere u cilju ispravljanja uočenih nepravilnosti i nezakonitosti, ispunjavajući time odgovorno sve svoje regulatorne i supervizorske zadaće unatoč otporu zainteresiranih strana", zaključuju iz središnje banke. Inače, krajem ožujka iz bankarskih su se krugova mogli čuti neslužbeni podatci da je izloženost hrvatskog bankarskog sektora Agrokoru smanjena u proteklih 2,5 godine za otprilike 3,5 milijardi kuna. Od 2013. godine HNB je, naime, tražio od svih banaka da svedu limit svoje izloženosti prema jednom klijentu na 25 posto svog kapitala. Pojedine banke pokušale su potom plasirati kredite povezanim poduzećima Agrokora, kako bi zaobiše taj zahtjev regulatora, pa je regulator naveo da i povezana poduzeća smatra "rizikom Agrokora". Ukupno je izloženost hrvatskih banaka Agrokoru smanjena za više od 3,5 milijardi kuna. Ukupnu izloženost Agrokora banke smatraju poslovnom tajnom te se ne može doći do tog podatka, neslužbeno se moglo čuti iz bankarskih krugova tijekom nedavnog susreta guvernera regije u Savudriji.