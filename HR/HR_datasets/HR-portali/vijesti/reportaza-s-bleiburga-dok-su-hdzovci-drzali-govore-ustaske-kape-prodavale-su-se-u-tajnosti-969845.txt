“SLUŠAM samo svoju savjest”, objasnila je Bruna Esih zašto je napustila bleiburško polje čim je predsjednik Sabora Gordan Jandroković počeo s govorom. I nije bila jedina. Čim je završila misa mnoštvo je počelo odlaziti s polja na kojem se ove godine okupilo manje ljudi nego lani. Među prvima je s polja odšepao Tomo Horvatinčić. Došao se pokloniti mrtvima. Jebi ga, nisu Talijani. Obilježavanje predaje ustaša, četnika, domobrana slovenskih i hrvatskih, nedićevaca, Čerkeza, Kozaka i civila koje su povukli za sobom privuklo je manje obožavatelja poraženih nacističkih snaga nego prije. Žali se i dio trgovaca koji su došli prodati majice, knjige, sličice. “Skoro ništa, puno slabije nego lani”, žali se trgovac koji je potegnuo iz Splita da bi postavio štand uz poljanu u vlasništvu Počasnog bleiburškog voda. Kaže da mu cijelo jutro dolazi policija i razne inspekcije. Provjeravaju ne samo dozvole za trgovinu nego pretresaju i robu koju prodaje. Zna se što je zabranjeno. Memorabilije nacističkih režima, originalne ili kopije. Ostalo može. “Nisu mi ništa našli”, kaže. Zabranjena roba prodaje se usput. Izvlače je iz vrećica ili unutarnjih džepova jakni. Najčešće su to crne ustaške kape, zbog kakve je austrijska policija privela jednog vremešnog gospodina. Odjeven u ustašku odoru, od čizama do kape, predao se bez protivljenja baš kao i oni zbog kojih je došao u Bleiburg. Policija ga je odvela u nepoznatom pravcu. No, barem ga neće izručiti partizanima pa može računati da je dobro prošao. >> VIDEO INTERVJU Ustaša se požalio Indexu: O Hitleru svi samo crno pričaju Dok su ga privodili muškarac s policijskom slušalicom u ušima na hrvatskom je protisnuo kroz zube: “Jebeni ustaša sa šokačkim čizmama. Ajde bolje su od mojih cipela, skinut ću mu ih kad ga koknu”. Pokušao se šaliti, nadamo se. Drugi trgovci, za razliku od onih iz Splita se ne žale. Prodavač majica sa slikama prometnih tabla najpoznatijih stratišta kaže da mu posao dobro ide. Prilično kvalitetne majice i s dosta dobro složenim grafičkim rješenjem prodaje po 50 kuna. Povoljno, ako želite imati majicu s natpisima Huda jama, Jazovka, Kočevski rog, Barbarin rov, Tezno, Huda jama. “Puno sam truda u nju uložio, dva tjedna sam je radio”, kaže. Prodaju se i knjige. Ove godine popularan je autor Roman Leljak, samozvani slovenski istražitelj UDB-inog djelovanja. Za sto kuna njegovu je knjigu kupio i vozač autobusa koji svake godine vozi u Bleiburg. “Ne sramimo se, ali nemojte nas snimati”, kažu djevojke koje prodaju knjige. Protiv snimanja nema ništa prvi brk Bleiburga, pipničar koji mlati lovu na pivu. Kod njega je najveća gužva jer jedini toči pivo za vrijeme mise. A i njegovi brkovi promjera kondorovih krila privlače kupce. Kaže da ne govori hrvatski, ali nešto ipak zna. “A da ja tebe uhvatim za kurac?”, sa smiješkom je rekao mušteriji koja je mislila da kad pivo već košta tri i pol eura ima pravo popipati i ufitiljenu brčinu. Što su još zabilježili naši fotoaparati i kamere pogledajte u galeriji i videu.