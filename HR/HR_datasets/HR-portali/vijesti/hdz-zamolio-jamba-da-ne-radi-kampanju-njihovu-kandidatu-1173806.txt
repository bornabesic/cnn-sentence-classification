Dojučerašnji koalicijski partneri HDZ i Most sučelit će se u nedjelju u drugom krugu lokalnih izbora u nizu sredina, a majka svih bitaka odigrat će se u Metkoviću. Mostova v.d. gradonačelnica Katarina Ujdur tamo brani poziciju pred HDZ-ovim Daliborom Milanom, a prvi je krug prošao vrlo tijesno – Milan je osvojio samo 182 glasa manje od Ujdur, dok je na trećem mjestu ostao HSS-ov Stipe Gabrić Jambo s podrškom od 13,68 posto. Nestao iz medija S obzirom na to da je u kampanji poručivao kako će, ne uđe li osobno u drugi krug, podržati Milana “mišlju, riječju i djelom”, samo da onemogući da Most ostane na vlasti, očito je da Ujdur teško može računati na podršku Jambovih birača, a upravo tu činjenicu u Mostu su prepoznali kao alat protiv Milana. HDZ-ova kandidata zato glasno pozivaju da se izjasni što zapravo misli o razdoblju kada je Jambo vladao Metkovićem. Opasnost od takvog pristupa prepoznali su i u HDZ-u, u kojem se neslužbeno može čuti kako su Jambu zahvalili što je svoje birače pozvao da u drugom krugu podrže Milana, a potom ga zamolili da se do izbornog dana pasivizira. – Ovo više nije njegova kampanja. Kandidati su Milan i Ujdur – poručuju iz HDZ-a, a da je Jambo poslušao njihov savjet, govori i činjenica da je proteklih nekoliko dana nestao iz javnog prostora. Osim Metkovića, dojučerašnji partneri ogledat će se i u završnici izbora za župane u Dubrovačko-neretvanskoj, Splitsko-dalmatinskoj i Vukovarsko-srijemskoj županiji. Neformalna podrška SDP-a I dok su i u Mostu svjesni da će njihov Nikola Grmoja teško uspjeti u Dubrovačko-neretvanskoj županiji, tvrde da njihova preostala dva kandidata Miro Bulj i Tomislav Panenić imaju dobre šanse. U prilog im ide razjedinjenost HDZ-a u Splitsko-dalmatinskoj i Vukovarsko-srijemskoj županiji, ali i neformalna podrška SDP-a. U HDZ-u se, međutim, ne boje te podrške. – Štetu od te podrške imat će samo SDP. Pozive Arsena Bauka poslušat će samo najodaniji članovi stranke, dok su preostali njihovi birači toliko demotivirani debaklom SDP-a na jugu Hrvatske da će ostati doma – uvjeren je jedan istaknuti dalmatinski HDZ-ovac.