Iračke i kurdske snage nastavljaju napredovati prema centru Mosula, zadnjem uporištu ISIL-a. Iračka vojska ušla je u područje Judaidat al-Mufti, četvrt na jugoistočnoj strani grada, na lijevoj obali Tigrisa, gdje se vode žestoke borbe kako bi se stiglo i na drugu obalu rijeke koja dijeli Mosul popola. Ulične se borbe već vode i u samom predgrađu Mosula, gdje je iračka vojska naišla na žestok otpor džihadista. Dva tjedna nakon što su iračke snage, uz zračnu i kopnenu potporu koalicije pod američkim vodstvom, počele operaciju kako bi preuzele kontrolu nad Mosulom, osvojile su sela i gradove na prostoru Ninive istočno od grada i napreduju duž Tigrisa s juga. Bombarderi iračke vojske F-16 bombardirali su ISIL-ove položaje na pet lokacija u Mosulu, a protom je ubijeno više od 100, a ranjeno oko 40 pripadnika džihadista. General iračkih specijalnih snaga Haider Fadhil kazao je da njegovi vojnici “drže pozicije” duž istočnog predgrađa Mosula, ali da slaba vidljivost ometa operaciju oslobađanja tog grada, drugog po veličini u Iraku, od Islamske države. – Danas najvjerojatnije naše snage više neće napredovati s obzirom na loše vremenske uvjete jer visoka vlažnost i oblaci smanjuju vidljivost zrakoplovima i dronovima koji nam pružaju potporu iz zraka – kazao je general Fadhil. U međuvremenu je potvrđeno da se kalif Abu Bakr al-Baghdadi nalazi u Mosulu. Fuad Husein, šef kabineta kurdskog predsjednika Masuda Barzanija, kazao je kako njegova vlada raspolaže informacijama iz više zapadnih obavještajnih izvora da se Al-Baghdadi u Mosulu, gradu za koje se bore iračke snage. Analitičari vjeruju kako bi ubojstvo kalifa značio kolaps cjelokupnog sustava Islamske države te da bi to zadalo smrtonosni udarac terorističkoj organizaciji Islamskoj državi koja bi u tom slučaju morala izabrati novog kalifa i to u jeku bitke, ali nijedan nasljednik zasigurno ne bi imao Al-Baghdadijev autoritet. Vladimir Putin poručio je pak militantnim skupinama koje se nalaze na prostoru istočnog Alepa da moraju napustiti grad do petka navečer. Militantima i džihadistima dat će se slobodan izlaz iz grada kroz dva specijalna koridora 4. studenog od 9 do 19 sati prema lokalnom vremenu, a grad, poručio je, mogu napustiti a da ne predaju oružje. U isto vrijeme organizirat će se evakuacija civila i ranjenika kroz šest drugih koridora. Putin je osobno naredio prekid borbi do tada kako bi se izbjegle dodatne žrtve, na što je pristala i sirijska vojska sa saveznicima, borcima libanonskog Hezbollaha i iranske Revolucionarne garde. Analitičari su uvjereni kako će nakon isteka tog vremena, koje je Putin dao džihadistima, Rusija krenuti u opću ofenzivu na grad Alep sve dok ga potpuno ne očisti od militanata i džihadista. U međuvremenu sirijski je predsjednik u intervjuu za srpsku Politiku kazao kako je njegov otac Hafez Al-Assad bio u dugogodišnjem prijateljstvu s maršalom Josipom Brozom Titom i jugoslavenskim narodima te kako su Sirija i Srbija dvije prijateljske zemlje koje imaju sličnu povijest i ratni put. >> Putin izdao novu naredbu ruskoj vojsci o bombardiranju Alepa 