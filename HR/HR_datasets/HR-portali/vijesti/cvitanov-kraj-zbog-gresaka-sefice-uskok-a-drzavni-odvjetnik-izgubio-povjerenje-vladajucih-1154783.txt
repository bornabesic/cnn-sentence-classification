Glavni državni odvjetnik Dinko Cvitan mogao bi biti smijenjen iako mu mandat istječe tek u travnju 2018. godine. Iako o tome ima li vladajući HDZ i dalje povjerenje u glavnog državnog odvjetnika u toj stranci nije otvorena rasprava, a kamoli na razini vladajućih partnera HDZ-a i Mosta, većina sugovornika iz vrha HDZ-a smatra da bi se Cvitanu trebalo “zahvaliti na suradnji”. – Potpuno je apsurdno da USKOK nije istražio period prije i poslije 2015. godine, odnosno je li i u tim periodima bilo lažnih putnih naloga. Ne mogu decidirano reći hoće li se tražiti njegova smjena, ali svi argumenti oko aljkavosti istrage stoje. Najgore je to što je Cvitan ovakvim ponašanjem doveo u pitanje sve istrage koje je DORH ranije vodio, pogotovo one koje je odbacio – rekao je naš izvor iz vodstva HDZ-a. Još u prošloj Vladi HDZ-a i Mosta bivše vodstvo HDZ-a bilo je za smjenu Cvitana, dok se Most tome protivio. Vlada je u prosincu pak u Sabor poslala mišljenje u kojem nije izrazila ni pozitivan ni negativan stav spram izvješća o radu DORH-a za 2015. godinu. Iako je riječ o izvješću o radu otprije dvije godine, ono u Saboru još nije stavljeno na dnevni red... I HDZ i Most imaju povod nakon afere Dnevnice da pokrenu Cvitanovu smjenu. U Mostu su se do sada protivili pritiscima iz HDZ-a da se Cvitanovo izvješće u Saboru odbije. Iako je mišljenje u kojem se Vlada o tom izvješću nije očitovala ni pozitivno ni negativno sastavljeno u Ministarstvu pravosuđa, kojemu je na čelu Mostov Ante Šprlje, iz tog su ministarstva istodobno poručivali da im rušenje izvješća ne pada na pamet. Značilo je to istodobno da Most ne namjerava podržati HDZ-ovu namjeru da smijeni glavnog državnog odvjetnika. No, nakon konferencije za novinare na kojoj je premijer Plenković objavio da je krivotvorenih putnih naloga u Vladi bilo i prije i poslije Tomislava Sauche, atmosfera se u Mostu, što se tiče sudbine Dinka Cvitana, promijenila. Kažu da glavnog državnog odvjetnika nije bilo ugodno gledati na presici s premijerom, a na pitanje hoće li postupanje DORH-a u slučaju Saucha utjecati na glasovanje Mosta o Cvitanovu izvješću, odgovaraju da o tome još nisu razgovarali te da će stav zauzeti kad za to dođe vrijeme.      >> Cvitan: Nitko osim USKOK-a nije vodio istragu i dosad nije počinjena nijedna greška >> Bauk: Cvitan nas je uvjeravao da nije ugrožena neovisnost državnog odvjetnika i bio je dosta uvjerljiv 