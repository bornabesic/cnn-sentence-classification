Za mjesec i pol počinje jedan od najvećih svjetskih filmskih festivala. U prelijepom Cannesu na francuskoj Azurnoj obali okupit će se filmska krema cijelog svijeta i voditi teška borba za prestižnu nagradu, Zlatnu palmu. I tako to traje još od 1946. godine kad je održan prvi festival. To nekoć ribarsko mjesto postalo je tako jednom godišnje okupljalište svjetskog jet-seta, a onim starijima, muškarcima, i danas na sam spomen Cannesa odmah pred oči iskače Brigitte Bardot u bikiniju, dok ženama... e, to ne bih znao. Ali, sigurno ih ima. Na kraju krajeva, nedavno je bio Brad Pitt. No, kakav bi to bio festival a da ne bude skandala, i to već i prije festivala. Dakle, Festival je objavio ovogodišnji službeni plakat na kojemu je hommage velikoj glumici Claudiji Cardinale, koju smo također često gledali u Cannesu. I ne bi tu bilo nikakvih problema da novinarska zabadala nisu izvukla originalnu sliku gospođe Cardinale na temelju koje je napravljen plakat. Riječ je o slici s jednog od rimskih krovova, snimljenoj 1959. godine. I onda su ta zabadala usporedila original i sliku na plakatu pa zaključila da je došlo do - retuširanja (danas se to modernije kaže fotošopiranje). I to čak na dva mjesta: prelijepoj su Claudiji “skinuli” malo tjelesne mase s pojasa i bedara. Francuski kulturni magazin Télérama bio je otvoren: “Poster je fenomenalan, ali očito je da je fotografija retuširana kako bi stanjila glumičina bedra. Koja šteta”. Skandal se odmah proširio društvenim mrežama, a AFP posebno ističe jedan tweet: “Ako čak i Claudia Cardinale ne može predstavljati ljepotu bez retuširanja, onda smo stvarno u banani”. No, direktor Festivala Thierry Frémaux nije se dao iznervirati, nego je izjavio da je “plakat jako dobro primljen”. Ubrzo je dobio i pomoć same Claudije, danas 78-godišnjakinje. Njezinu je izjavu, u kojoj ističe da je počašćena što je njezina slika izabrana za službeni plakat upravo za 70. obljetnicu Cannesa, javnosti proslijedio Festival. “Taj ples na krovu u Rimu podsjeća me na doba kad nisam mogla niti zamisliti da bih se uspinjala crvenim tepihom najslavnijega svjetskog filmskog festivala”, zaključila je velika Claudia Cardinale u izjavi.