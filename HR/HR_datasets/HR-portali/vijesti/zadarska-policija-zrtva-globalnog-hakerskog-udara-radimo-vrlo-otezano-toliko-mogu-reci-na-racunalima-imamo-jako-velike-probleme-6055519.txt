Žrtva nevjerojatnog hakerskog napada koji se dogodio u petak, o čemu smo izvještavali, je i Policijska uprava zadarska kojoj je pao internetski sustav, javlja Zadarski.hr. - Radimo vrlo otežano, toliko mogu reći. Telefonske linije su u redu, ali na računalima imamo jako velike probleme – kazao je u subotu ujutro dežurni policijski djelatnik u Operativno komunikacijskom centru PU zadarske. Hakerski napad je globalan, a među stotinjak zemalja pogođena je i Hrvatska. Razmjeri se tek utvrđuju. Cyber napad je izvršen tzv. ucjenjivačkim softwerom i traži se novac da bi se računalo odblokiralo. - Mi smo primijetili određene smetnje tijekom jučerašnjeg dana na našem sustavu, ali naše stručne službe su već bile uključene i one već otklanjaju taj dio. Ono što vam doista mogu reći jest da naš informacijski sustav doista nije bio ugrožen i normalno funkcionira. Može se jedino povezati možda u onom dijelu gdje je malo bio usporen rad, ali to se nije odrazilo na sigurnost u MUP-u, rekao je za Dnevnik.hr Velimir Tišma, glasnogovornik MUP-a te uputio građane na priopćenje Zavoda za sigurnost informacijskih sustava (ZSIS) te da poduzmu preventivne aktivnosti i zaštite svoja računala.