Na funkciji zaštitnika građana, odnosno pučkog pravobranitelja, Saša Janković je u posljednjih deset godina stekao imidž snažne, nepotkupljive osobe koja će, bez obzira na sve pritiske vlasti, braniti zakon i temeljna prava građana. Posljednja takva afera jest slučaj Savamala, kad je lani u izbornoj noći skupina nepoznatih maskiranih muškaraca srušila straćare na mjestu gradilišta velebne kule Beograda na vodi, čiji su se vlasnici protivili rušenju. Inzistirajući na odgovoru tko su bili ti ljudi i tko ih je poslao, Saša Janković si je priskrbio bijes vladajućih i simpatije građana koji su u tisućama više puta izašli na ulice prosvjedujući protiv samovolje vlasti. Stečeni je ugled Saša Janković odlučio upotrijebiti kao kandidat za predsjedničke izbore koji će se u Srbiji održati 2. travnja. Glavni favorit je aktualni premijer Aleksandar Vučić, a konkuriraju mu bivši šef diplomacije i bivši predsjednik Glavne skupštine UN-a Vuk Jeremić te haaški optuženik Vojislav Šešelj. Kandidirao se i Saša Radulović, kratkotrajni Vučićev ministar gospodarstva i lider marginalnog pokreta Dosta je bilo. Jankovića ljudi podržavaju zato što je prvi državni službenik koji je razbio strah u Srbiji, govoreći o kršenjima ljudskih prava, i zato što je razgolitio laži režima, rekla je profesorica prava Vesna Rakić Vodinelić ovih dana na jednom od predizbornih skupova. Janković se kandidirao u ime udruge građana Za Srbiju bez straha, s podrškom više udruga za ljudska prava. Podržava ga bitno oslabljena nekadašnja Đinđićeva Demokratska stranka. Saša Janković (47) novo je i nekompromitirano lice u političkom životu Srbije. Za razliku od Vučića koji je prvo bio radikal, a onda "katolik veći od pape" u politici eurointegracija, Janković je čovjek s čistim demokratskim idejama, koji zaslužuje da mu se vjeruje, ističe beogradski profesor Vladimir Goati za Jutarnji. Kao pučki pravobranitelj, Saša Janković je u srpnju 2007. položio zakletvu da neće oklijevati tražiti sankcije za one koji zbog nemara, birokratske arogancije ili korupcije nezakonito uskraćuju prava građanima. Ispostavilo se da nije samo jedan u nizu bezličnih birokrata koji se brinu samo za svoju fotelju jer je u tih deset godina utjecao na izmjenu desetaka zakona i pomogao stotinama ljudi. Diplomirani pravnik počeo je 1994. raditi kao novinar u agenciji Beta, tada dijelu antimiloševićevske medijske scene. Tri godine poslije zapošljava se u Ministarstvu omladine i sporta, a krajem 2003. počinje raditi u Odjelu za demokratizaciju Misije OESS-a u Srbiji odakle je kao kandidat Demokratske stranke Srbije (DSS) Vojislava Koštunice predložen na funkciju zaštitnika građana. "Mnogi cijene to što je ostao nezavisan, usprkos pritiscima i prljavoj kampanji. Za političara, kao i za boksača, nije najvažnije da zna zadavati udarce, nego da ih zna primati. On je pokazao da dobro prima udarce", kaže analitičar Milan Nikolić, aludirajući na žestoke napade tabloida. Nikolić zamjera Jankoviću što nije jasno izložio svoj politički program. "Znamo da mu je važna vladavina zakona i poštivanje ljudskih prava, ali nismo ništa čuli o tome što misli o privredi i vanjskoj politici", kritizira Nikolić. Iako se nije jasno profilirao, smatra se da Janković pripada demokratskom, proeuropskom krilu opozicije koja je podijeljena na patriotski i proeuropski blok, objašnjava Nikolić: domoljube bi predstavljao Jeremić, a europske Janković i Radulović. I unutar tih blokova dodatno su podijeljeni liderskim taštinama, iako se sve stranke, osim Šešeljevih radikala, kreću oko izbornog cenzusa od pet posto. Kao i na prošlogodišnjim izvanrednim parlamentarnim izborima, tako je i uoči ovih predsjedničkih izbora u Srbiji unaprijed poznat pobjednik. To je aktualni premijer Aleksandar Vučić, predsjednik Srpske napredne stranke. "Ne znamo samo hoće li pobijediti u prvom ili drugom krugu", kaže analitičar Nikolić. Prema nedavnoj anketi uglednoga IPSOS Strategic Marketinga, Vučić pobjeđuje u prvom krugu s 52,3 posto glasova. Nikolić upozorava da bi Šešelj mogao iznenaditi jer njegovi birači nisu skloni anketarima otkriti za koga će glasati jer se srame. "Ankete mu daju 10 do 15 posto glasova, ali mogao bi dobiti više i privući dio Vučićevih glasova tako da će se morati ići u drugi krug", objašnjava Nikolić. Prema beogradskom ogranku IPSOS-a, dok Vučić osvaja 52,3 posto, Saša Janković bi mogao očekivati 13,9, a Vuk Jeremić 13,3 posto. Šešelj je tu tek četvrti s 11 posto glasova. Saša Janković se uspio dokazati kao čovjek koji ne popušta lako i u tom smislu je položio ispit, kaže Vladimir Goati. No, to nije dovoljno za pobjedu: oni koji su na vlasti, u kampanju ulaze s praktično nenadoknadivom prednošću. A kad ankete pokažu da neki kandidat nema izgleda za pobjedu, na izborima može očekivati još manje. "Prosječan čovjek u Srbiji neće glasati za gubitnika", objašnjava Goati. Aleksandar Vučić nastavit će voditi Srbiju, samo s pozicije predsjednika, a ne više premijera.