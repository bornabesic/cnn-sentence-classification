Andro Krstulović Opara novi je gradonačelnik Splita - pokazuju privremeni rezultati DIP-a nakon što su prebrojanih svi listići. Opara je dobio 46,19 posto glasova, a Željko Kerum 44,3 posto. Što se tiče izbora za župana splitsko-dalmatinskog, Blaženko Boban (HDZ) pobijedio je Miru Bulja (Most). U nastavku pratite tijek događaja: 22.20 - Pobijedio je Split pristojnosti i naših vrijednosti koje čuvamo promičemo i za njih se borimo. Te vrijednosti ćemo podijeliti sa svim Splićanima, i s onima koji nam nisu dali glas, kao i s onima koji su danas ostali doma. Mi smo stranka koja okuplja, koja uključuje. Uvjeren sam da će vrijednosti koje ćemo promicati biti najbolji temelj za čestiti, pošteni Split. Svima zahvaljujem, večeras slavimo, a sutra počinjemo raditi. Nema trijumfalizma, počinjemo graditi Split za sve! - poručio je Andro Krstulović Opara kada je nakon šetnje splitskom rivom u 22 sata došao u svoj stožer. 22.00 - Blaženko Boban je pobijedio u utrci za župana s 54,19 posto u odnosu na 41,94 posto Mire Bulja. 21.43 - Prebrojani su svi listići - Opara je pobijedio s 46,19 posto, dok je Kerum završio s 44,3 posto glasova. Kerum je bio kritičan zbog velikog broja nevažećih listića, tvrdeći da ih je bilo 11 posto, iako DIP navodi da ih je bilo 9,51 posto. Za vrijeme njegova govora u stožeru se skandiralo "Lopovi, lopovi". - Ovo nije poraz! Ovo nije njihova pobjeda, ovo je krađa! Sram ih bilo od premijera Plenkovića pa nadalje! Tražim ponovno broja nje glasova i nove izbore! - rekao je Kerum - Uvjerljivo smo vodili imali smo 3000-4000 glasova. Ovo je krađa nad krađama! Neviđeno je da ima 11% nevažećih listića. Naših 300 promatrača nisu smjeli brojati glasove. Tražim nove izbore, to su moji glasovi! Onis u moje glasove prekrižili i prikazali nevažećim. Na krađu su dobili grad Split. Iskrižali su 5000 listića, a on je dobio za 950 glasova! Ukrali su 11 posto glasova, to je neviđeno. Sram ih bilo! Najavili su na silu da će dobiti. Ne može to tako proći, narod ne voli nepravdu i narod će ih kazniti. došao tada sam rekao da ćemo tražiti kontrolu. U toj kontroli vidjet ćete 90$ nevažećih listića poništeni su i prekriženi, eto im ta pobjeda. To nije pobjeda to je sramota. Našim promatračima nisu dozvolili da listiće broje, sram ih bilo. Naravno ćemo inzistirati na ponovnom brojanju. Ovo nije pobjeda, ovo je sramota! Pokušat ćemo pobiti rezultat. Ovo nisu dobiveni izbori, ovo je oteto. Neka guštaju, sram ih bilo! - rekao je Kerum uz skandiranje "Žele! Žele! Krađa!" i slično. Unatoč porazu, pred njegovim se stožerom okreće osam janjaca, gosti su posluženi pršutom i sirom i slavi se kao da su pobijedili. 21.15 - U Splitu je prebrojano 99,39 posto listića - Opara vodi s 46,20 posto, Kerum ima 44,29 posto. 21.13 - Slavi se u Oparinom stožeru, pjeva se "Tko ne piva, Dalmatinac nije"... 21.00 - Nakon 97,58 posto prebrojanih listića Opara ima 46,33 posto, a Kerum 44,14 posto. Boban nakon 83,61 posto prebrojanih listića ima 54,42 posto, a Bulj 41,65 posto. 20.47 - Nakon 95,76 posto prebrojanih listića Opara vodi s 46,12 posto, Kerum ima 44,31. 20.46 - Blaženko Boban komentirao je rezultate iz svog stožera. - Naravno da sam očekivao ovakav rezultat. Znam svoj minuli rad, program i projekte koje sam predočio i stoga sam i očekivao ovakav rezultat - rekao je Boban, dodajući da imaju svježije podatke prema kojima je razlika još veća. Podsjetio je da je u izborima za gradonačelnika Solina tri puta za 10 posto povećao svoju prednost. Optužbe suparnika odbacio je citirajući pjesmu - Što to ima u ljudima tužno, da ulaze u tuđe živote. Na pitanje kako planira postići da mladi ostanu u županiji rekao je da su jako bitni infrastrukturni projekti, povezivanje ruralnih dijelova s priobalnih ... Rekao je da će sutra kontaktirati s potencijalnim partnerima kako bi stvorili većinu u Županijskoj skupštini. - U roku od jednog dana složit ćemo apsolutnu većinu - poručio je. Rekao je i da je gotovo pa uvjeren da će Opara zadržati prednost i postati gradonačelnik Splita. 20.37 - U Splitu u izboru za gradonačelnika zasad ima gotovo 10 posto nevažećih listića. 20.33 - U Kerumovom stožeru spremno je šest janjaca - planira se slavlje! 20.30 - Novi rezultati DIP-a - nakon 76,97 posto prebrojanih glasova Opara ima 45,64 posto, Kerum 44,43 posto. Boban ima 54,34 posto, Bulj 41,45 posto. 20.15 - Prema DIP-u Opara nakon 62,42 posto prebrojanih glasova ima 46,15 posto, a Kerum 43,62. 20.10 - Što se tiče izbora za župana, prema DIP-u nakon 14,07 posto prebrojanih glasova Blaženko Boban (HDZ) vodi s 48,13 posto ispred Mire Bulja (Mosta) koji ima 46,18 posto. 20.05 - Stigli su prvi rezultati DIP-a nakon 36,97 posto prebrojanih glasova - prema njima Opara vodi s 45,85 posto, a Kerum slijedi s 43,26 posto. 19.45 - Prema novim rezultatima izlaznih anketa, smanjila se razlika između dvojice kandidata - Kerum sada vodi s 50,74 posto, a Opara ima 49,26 posto glasova. Podsjetimo, prema rezultatima objavljenima u 19 sati Kerum je imao 50,81 posto, a Opara 49,19 posto glasova. Izlazne ankete proveo je Ipsos, a prenosi Nova TV. 19.25 - Željko Kerum komentirao je iz stožera rezultate rekavši da je HDZ-ovce uhvatila panika i da su htjeli na silu dobiti izbore. Poručio je da će tražiti ponovno brojanje glasova. - Meni nije toliko teret bilo izgubiti koliko njima. Zahvaljujem građanima, njihovoj djeci jer ovu pobjedu poklonit ću svoj djeci grada Splita jer ću raditi za njih. I to je ono što mene goni. A na silu neću ništa. Njihovo ponašanje na biračkim mjestima je katastrofa i može ih biti sram. Htjeli su upotrijebiti silu. Morao sam po cijeli dan vršiti priču i razgovor s mojim ljudima da ne odustanu. Htjeli su ih praktički staviti na marginu - rekao je Kerum. Kerum je također rekao da je nekorektna bila upotreba generala Ante Gotovine u kampanji. Kerum je rekao da je njegov protukandidat bio jučer na skupu na Visokom. - Da sam to napravio ja, napisali bi da sam primitivac - rekao je Kerum. 19.20 - Rezultate u Splitu komentirao je i predsjednik SDP-a Davor Bernardić. Na pitanje za koga navija u Splitu odgovorio je: - Navijam za Dinamo, a pobijedit će onaj kome Splićani i Splićanke daju povjerenje. Poručio je i da je potpuno siguran da će SDP u Splitu ponovno postati vodeća politička opcija. - Povjerenje ćemo vratiti za četiri godine - rekao je Bernardić. 19.10 - Vjerujem u pobjedu, Ova kampanja, sve je djelo Željka Keruma u prvom i drugom krugu, on ju je iskreirao i u pobjedu smo sigurni. - rekao je Jure Šundov, kandidat za zamjenika Željka Keruma. On smatra da mu nije naštetio verbalni ispad pri kraju kampanje, kada je izvrijeđao svog protivnika. - Splićanima je poznata komunikacija koja je nekad na ovaj nekad na onaj način, a na kraju bila je na onaj način i to u vrijeme kad se nije snimalo. Uvjeren sam da Željku Kerumu to nije štetilo. Bilo bi mi drago da nije došlo do teških riječi, ali Željko Kerum bio je isprovociran - poručio je Jure Šundov. Šef Oparine kampanje Petar Škorić rekao je za HRT da su zadovoljni rezultatima i uvjereni u Oparinu pobjedu.  - Vjerujemo u preokret te da će nakon prebrojavanja Andro Krstulović Opara biti novi gradonačelnik Splita - rekao je Škorić. Podsjetimo, Kerum (HGS, PG - NG) je u prvom krugu osvojio 30,40 posto, a HDZ-ov Opara 26,10 posto glasova. Sve o lokalnim izborima čitajte OVDJE.