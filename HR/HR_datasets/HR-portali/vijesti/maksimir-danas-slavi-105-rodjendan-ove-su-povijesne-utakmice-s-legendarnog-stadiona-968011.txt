Foto: GNK Dinamo DO TE 1912. godine nogomet se u Zagrebu igrao po svuda. Na ledini na području današnje Draškovićeve, uz ciglanu u Klaićevoj, na Tuškancu, iza današnje Mimare. Kako se nogomet počeo razvijati tako je bilo jasno da će uskoro biti potrebno pravo igralište, pa je u siječnju 1912. godine prihvaćen plan i prednacrt novog stadiona, da bi već 5. svibnja stadion Maksimir bio i službeno otvoren. Izgradio ga je HAŠK, koji je teren dobio u zakup od zagrebačke nadbiskupije, a kapacitet prvih zagrebačkih tribina bio je 6000 ljudi. Na svečanom otvorenju igrale su dvije momčadi Građanskog, a rezerve su izgubile visokih 7:0. Danas, 105 godina kasnije, malo koji stadion u ovom dijelu Europe vidio je toliko velikih utakmica, pobjeda i poraza i malo koji je preživio više od 100 godina. Nekoliko puta nadograđivan, uz suludi Tuđmanov plan da u Maksimiru izgradi stadion za 60.000 ljudi, Dinamov dom nekako je preživio cijelo stoljeće, iako danas sliči na sve samo ne na stadion. Bez krova, bez komfora i, na kraju, bez gledatelja, od kojih neki teren bolje vide s Međunarodne svemirske postaje, Maksimir je danas samo tužni podsjetnik na dane kad je na njegovom travnjaku igrao jedan drukčiji, popularniji i Zagrepčanima omiljeni Dinamo. Za razliku od ovog današnjeg kojemu vladajuća garnitura uporno neuspješno pokušava popraviti imidž, baš kao što je prije par godina pokušala plavim tepihom na atletskoj stazi i farbanjem zidova prikazati Europi Maksimir kao ljepoticu. No, i u takvom, danas u sramotnom stanju, Maksimir je bio i ostao mitsko mjesto Dinamove i povijesti hrvatske nogometne reprezentacije. Na njemu su igrali Pele, Maradona i Cruyff, a kako stvari stoje, sve je izvjesnije da će i reprezentacija i Dinamo na njemu igrati još dugi niz godina. O velikim utakmicama koje su se igrale na istoku Zagreba moglo bi se pisati danima, ali odabrali smo neke koje će se zauvijek pamtiti u Dinamovoj i HNS-ovoj povijesti. Dinamo - Eintracht 4:0 (1967.) Nakon što su u prvoj utakmici polufinala Kupa velesajamskih gradova u Frankfurtu izgubili 3:0, nitko nije davao šanse "modrima" da će u uzvratu uspjeti proći u finale. Ipak, Dinamo je u jednoj od svojih najboljih utakmica u povijesti golom Belina iz penala u 102. minuti nadoknadio minus iz prve utakmice. Nakon velike pobjede slavilo se u Vili Rebar u kojoj je nesretni Štef Lamza pao s balkona i teško se ozlijedio. Dinamo - Leeds United 2:0 (1967.) Sigurno najveća utakmica u Dinamovoj povijesti bila je veliki korak prema osvajanju Kupa velesajamskih gradova. Čerček i Rora su pred 32.000 gledatelja, među kojima je bio i tadašnji Fifin predsjednik sir Stanley Rous, sredili moćne Engleze i kasnije u uzvratu s 0:0 obranili prednost s Maksimira. Dinamo - Santos 1:1 (1969.) Slavni Santos, predvođen Peleom, došao je u Jugoslaviju na turneju protiv Partizana, Dinama Željezničara i Radničkog iz Kragujevca. Na Maksimiru se, prema neslužbenim podacima, natiskalo više od 60.000 gledatelja da bi vidjeli brazilskog genijalca. Dinamo je poveo preko Gucmirtla u 59. minuti, a 14 minuta kasnije izjednačio je Edu. Inače, sve utakmice na Santosovoj turneji su, slučajno ili ne, završile remijem, a legenda kaže da je Pele dan prije utakmice završio u birtiji u Zlataru gdje je cijelu noć pio s lokalcima. Zagreb - Osijek 6:5 (1973.) Ni Dinamo ni bilo tko drugi nisu na Maksimir privukli toliko gledatelja kao Zagreb i Osijek u kvalifikacijama za prvu ligu 1973. godine. Službeno je na Maksimiru bilo 64.138 gledatelja, što je bila i ostala najveća posjećenost nekog sportskog događaja u povijesti Hrvatske. No, oni koji su bili na utakmici, a i policija tvrdili su da je na Maksimiru tog 19. srpnja bilo više od 70.000 ljudi. Močibob je zabio dva gola za Zagreb. Završilo je 2:2, ali su Zagrepčani nakon penala izborili ulazak u prvu ligu. VIDEO Jugoslavija - Nizozemska 2:3 (1976.) Nakon Pelea, u Zagreb je stigao i veliki Johann Cruyff. Sjajna Jugoslavija, predvođena Hajdukovim igračima, u polufinalu Europskog prvenstva imala je 2:0 protiv Njemačke, no izgubila je 4:2 i igrala protiv Nizozemske za treće mjesto. Gosti su vodili 2:0, no Jugoslavija je golovima Katalinskog i Džajića izjednačila da bi u 107. minuti Geels zabio za konačnih 3:2. Nakon te utakmice prigovaralo se šefovima saveza koji su navodno naredili izborniku Anti Mladiniću da na gol stavi Petrovića iz Zvezde, a ne sjajnog Marića iz Veleža ili Meškovića iz Hajduka. Upravo je Petrović bio kriv za sva tri gola. Dinamo - Crvena Zvezda 3:0 (1982.) "Dečki, na stadionu je 60.000 Hrvata, a milijuni u cijelom svijetu slušaju utakmicu na radiju i čekaju pobjedu. Zajec, povedi momčad, neću da vas vidim ako ne pobijedite!", grmio je Ćiro u svlačionici prije utakmice u kojoj će si Dinamo trasirati put prema prvom naslovu prvaka nakon 24 godine. Cerin i Kranjčar su već do 11. minute razmontirali Zvezdu, a u 32. minuti bilo je 3:0. Bila je to ključna pobjeda u borbi za titulu koju je Ćirina momčad osigurala pobjedom protiv Željezničara 2:0. Dinamo - Crvena Zvezda -:- (1990.) Po mnogima početak Domovinskog rata, neodigrana utakmica na Maksimiru sigurno je najvažnija u povijesti zagrebačkog stadiona. Predvođeni ratnim zločincem Željkom Ražnatovićem Arkanom, Delije su počele mlatiti obične navijače, što Bad Blue Boysi nisu mogli ni željeli gledati. Probili su ogradu i uletjeli na teren, tukli se sa Srbima i policijom, a kultni trenutak maksimirskog kaosa bilo je Bobanovo udaranje policajca. Jugoslavija - Nizozemska 0:2 (1990.) Samo tri tjedan dana nakon nereda na utakmici protiv Zvezde, u Maksimir je stigla Nizozemska. Dok je svirala jugoslavenska himna, cijeli stadion je zviždao i potom počeo pjevati "Lijepu našu". Stadion je bio pun nizozemskih zastava, a Ruudu Gullitu i ostalim gostujućim igračima ništa nije bilo jasno. Cijeli stadion je navijao za njih i Nizozemska je slavila 2:0. "Jugoslavije više nema", rekao je nakon utakmice Piksi Stojković. Hrvatska - SAD 2:1 (1990.) Samo pet mjeseci nakon utakmice protiv Zvezde, ovo je bila prva međunarodna utakmica hrvatske reprezentacije. Iako još nismo proglasili samostalnost, susret sa SAD-om smatra se prvim u novijoj povijesti. Utakmica se igrala u znak proslave vraćanja spomenika bana Jelačića na glavni zagrebački trg, a golove za Hrvatsku zabili su Asanović i Cvjetković. Hrvatska - Argentina 0:0 (1994.) Maradona, Batistuta, Caniggia, Simeone, Redondo... Svi su došli u Zagreb na prijateljsku utakmicu uoči Svjetskog prvenstva u SAD-u. Hrvatska do tada nije odigrala još nijednu službenu utakmicu, no Boban, Šuker i ostali vrhunski su se suprotstavili momčadi koja je u Ameriku išla sa šampionskim ambicijama. "Batistuta Gabriele, za tebe je Šuker Pele" orilo se Maksimirom. Dinamo - Partizan 5:0 (1997.) Kažu, ako se tad Maksimir nije srušio, neće nikada. Svatko se sjeća gdje je bio i s kim je gledao brutalno razbijanje sprskog prvaka od strane Marića, Cvitanovića, Prosinečkog i društva. Nikakve šanse Partizan nije imao u uzvratnoj utakmici 1. kola kvalifikacija za Ligu prvaka nakon nezaslužene pobjede 1:0 u Beogradu. Potučen do nogu, Partizan je još dobro i prošao u utakmici koja je svakako najdraža svim Dinamovim navijačima. VIDEO Dinamo - Newcastle 2:2 (1997.) Pola stadiona već je bilo na izlazu s Maksimira prije nego što je Igor Cvitanović u sudačkoj nadoknadi zabio gol za 2:1 i produžetke u 2. kolu kvalifikacija za Ligu prvaka. Pokraden smiješnim isključenjem Jurića i penalom za Newcastle, Dinamo se junački vratio protiv moćnih Engleza da bi Temuri Ketsbaia u 119. minuti zabio gol za 2:2 i prolazak Newcastlea u jednoj od najtužnijih maksimirskih večeri. Hrvatska - Ukrajina 2:0 (1997.) Fantastičnom, jednom od najboljih predstava u svojoj povijesti, Hrvatska je u prvoj utakmici dodatnih kvalifikacija za SP u Francuskoj pobijedila Ukrajinu 2:0. Golove su zabili Bilić i Cvitanović i do kraja bez problema zadržali prednosti, koju su obranili u uzvratu u Kijevu (1:1). Tako je Hrvatska otišla na svoje prvo Svjetsko prvenstvo na kojemu je osvojila broncu. Hrvatska - Jugoslavija 2:2 (1999.) Dramatičnom pobjedom protiv Irske, Hrvatska si je kupila šansu da se protiv Jugoslavije, s kojom je igrala prvi put nakon rata, na Maksimiru u zadnjem kolu kvalifikacija plasira na Europsko prvenstvo u Nizozemsku i Belgiju. Nakon što je Bokšić u 20. minuti zabio za 1:0, činilo se da neće biti problema, no gosti su golovima Mijatovića i Stankovića do poluvremena preokrenuli na 1:2. Ipak, Stanić već u 47. minuti izjednačuje, no Ćirina momčad do kraja susreta nije uspjela zabiti gol, iako Šukeru nije priznat čisti gol. Hrvatska - Engleska 2:0 (2006.) Nova, mlada Hrvatska predstavila se Europi velikom pobjedom protiv još većeg protivnika u kvalifikacijama za EP 2008. godine. Eduardo i legendarna maksimirska krtica zabili su golove za jednu od najvećih pobjeda Slavena Bilića na klupi reprezentacije. Dinamo - Arsenal 2:1 (2015.) Apsolutno najveća Dinamova pobjeda u zadnjih 20 godina stigla je kad se najmanje očekivalo. Nitko nije davao ni najmanje šanse momčadi Zorana Mamića, koja je autogolom Oxlade-Chamberlaina i golom Fernandesa šokirala Wengerove trupe. Bila je to prva Dinamova pobjeda u Ligi prvaka nakon 16 godina i slavlja protiv Sturma 3:0.