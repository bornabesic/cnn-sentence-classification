Ministar obrane Josip Buljević danas je izrazio uvjerenje da ova Vlada može prevladati kritike upućene Mostu na Općem saboru HDZ-a jer su, kako smatra, kritike uvijek dobrodošle, pogotovo kad su dobronamjerne.  "Kritike su uvijek dobrodošle, pogotovo kad su dobronamjerne. Različita mišljenja u demokraciji su normalna i to ne bih brkao sa zajedništvom. Zajedništvo je nužno u ostvarivanju svih bitnih ciljeva, ali - nek' cvijeta sto cvjetova demokracije", poručio je ministar Buljević odgovarajući na pitanje novinara ima li danas zajedništva i jedinstva u aktualnoj političkoj vlasti budući da su u subotu, na Općem saboru HDZ-a, upućene dosta oštre kritike Mostu.     Novinare je zanimalo i kako će Vlada sad funkcionirati kada HDZ podržava, a Most je za opoziv prvog potpredsjednika Vlade Tomislava Karamarka (HDZ), no Buljević je rekao kako se ne bi bavio dnevno politikanskim stvarima kad je na prijemu u povodu Dana branitelja grada Zagreba, 30. svibnja, u Dvercima, gdje se sjećaju poginulih branitelja i daju počast svim živim braniteljima. Isto je odgovorio i na pitanje kako komentira što je europarlamentarac Andrej Plenković (HDZ) na Općem saboru HDZ-a rekao da ta stranka ne može biti talac političke sudbine bilo kojeg svog člana. "Nakon 25. godišnjice Oružanih snaga RH koju smo svečano proslavili prekjučer i jučer, danas imamo Dan branitelja grada Zagreba i još jednom želim zahvaliti svima koji su na bilo koji način pridonijeli stvaranju suverene hrvatske države i hrvatske oružane sile. Napravili su nevjerojatno veliku stvar, a to je bio temelj hrvatske države, to je istinski temelj današnje Republike Hrvatske", istaknuo je ministar obrane Josip Buljević u izjavi novinarima nakon prijema koji je priredio zagrebački gradonačelnik Milan Bandić za ratne zapovjednike, hrvatske branitelje, stradalnike Domovinskog rata i ratne vojne invalide grada Zagreba.  