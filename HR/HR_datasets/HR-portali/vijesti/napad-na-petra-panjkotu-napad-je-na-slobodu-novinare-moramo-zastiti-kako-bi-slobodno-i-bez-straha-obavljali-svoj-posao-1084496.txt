Nakon što je novinar RTL televizije Petar Panjkota jučer ozlijeđen tijekom izvještavanja o prosvjedima u Banja Luci, na Facebooku se oglasio potpredsjednik Vlade Božo Petrov. Napisao je da je napad na Petra, napad na slobodu.  "Svaki napad na novinare pokušaj je njihova zastrašivanja u obavljanju posla i napad na slobodu govora i izvještavanja. ‪#‎BašZato‬, zajedno sa čitavim Mostom nezavisnih lista oštro osuđujem fizički napad na novinara RTL.hr-a. Neka nas ovaj nemili događaj podsjeti na važnost uloge koju novinari i mediji imaju u našem društvu i potaknu nas na zaštitu novinara, kako bi slobodno i bez straha obavljali svoj posao."   Osudi napada na Petra Panjkotu pridružio se i prvi potpredsjednik Vlade Tomislav Karamarko. "Napad na novinara RTL-a g. Petra Panjkotu koji se jučer dogodio u Banja Luci grubi je napad na slobodu govora i medijskog izvještavanja. Najoštrije osuđujem ovaj sramotni čin i očekujem brzu reakciju svih nadležnih institucija susjedne države u privođenju pravdi odgovornih!"   Napad je osudilo i Ministarstvo vanjskih i europskih poslova. "Najoštrije osuđuje fizički napad na novinara RTL-a i hrvatskog državljanina Petra Panjkotu, koji se dogodio u subotu tijekom izvještavanja o prosvjedu u Banja Luci. Svaki napad na novinara napad je na slobodu govora i izvještavanja. Od nadležnih vlasti u Banja Luci tražimo hitno utvrđivanje identiteta napadača, kao i njegovo najoštrije sankcioniranje", stoji u dopisu MVP-a. Reagiralo je i Hrvatsko novinarsko društvo.  "Ovaj napad, kao i svaki napad na novinara na radnom zadatku ili napad zbog sadržaja novinarskog uratka, HND smatra nedopustivim i opasnim napadom na slobodu izvještavanja, a od vlasti u Banja Luci zahtijeva kažnjavanje napadača na kolegu Panjkotu", priopćeno je iz HND-a.  O napadu na svog reportera u subotu je izvijestio RTL, osudivši ga i ocijenivši napadom na slobodu izvještavanja.  Hrvatski novinar Panjkota je u subotu pratio prosvjede u Banjoj Luci, koji su završili oko 14 sati, a zbog javljanja uživo u RTL-u Danas ostao je na mjestu događaja. Javljanje je prošlo bez problema, no odmah po završetku, nepoznata je osoba izašla iz obližnjeg kafica i udarila ga šakom u glavu od čega je zadobio lakše ozljede.  RTL pretpostavlja da je napad na novinara reakcija na Panjkotine riječi kako je na prosvjedu u Banjoj Luci bio i sin još neosuđenog ratnog zločinca Ratka Mladića.  >> Petar Panjkota, reporter RTL-a fizički napadnut tijekom izvještavanja s prosvjeda u Banja Luci! 