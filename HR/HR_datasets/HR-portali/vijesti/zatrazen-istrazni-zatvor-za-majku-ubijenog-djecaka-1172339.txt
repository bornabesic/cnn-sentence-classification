Sudac istrage Županijskog suda u Puli u petak je nakon održanog istražnog ročišta 32-godišnjoj osumnjičenici C. P., državljanki Republike Hrvatske koju se sumnjiči za kazneno djelo teškog ubojstva djeteta, odredio istražni zatvor u trajanju od mjesec dana zbog opasnosti od ponavljanja kaznenog djela i radi neometanog odvijanja postupka za kazneno djelo za koje je propisana kazna dugotrajnog zatvora i kod kojeg su okolnosti počinjenja kaznenog djela posebno teške, priopćeno je iz Županijskog suda u Puli. Kako se navodi u priopćenju, koje je potpisala glasnogovornica suda, sutkinja Edvina Draguzet Suevich, sudac istrage je u četvrtak navečer nakon provedenog ispitivanja mlađe maloljetnice i održanog ročišta, mlađoj maloljetnici koju se sumnjiči zbog kaznenog djela teškog ubojstva na štetu djeteta iz čl. 111. toč. 2 Kaznenog zakona, također odredio istražni zatvor u trajanju od mjesec dana zbog opasnosti od ponavljanja kaznenog djela i radi neometanog odvijanja postupka za kazneno djelo za koje je propisana kazna dugotrajnog zatvora i kod kojeg su okolnosti počinjenja kaznenog djela posebno teške.  Županijsko državno odvjetništvo nakon ispitivanja je pustilo 29-godišnjeg hrvatskog državljanina koji se sumnjiči za počinjenje kaznenoga djela protiv pravosuđa neprijavljivanjem počinjenja kaznenog djela da se brani sa slobode. Za ubojstvo trogodišnjega dječaka, čije je tijelo pronađeno u srijedu ujutro u plićaku u uvali Mandrač u Puli, sumnjiče se dječakova majka i jedna maloljetnica na način da su se dogovorile kako će usmrtiti trogodišnje dijete, što su i učinile u utorak u večernjim satima, u stanu u Ulici Akvilejski prilaz u Puli. Nakon što su usmrtile trogodišnjeg dječaka, prenijele su ga u uvalu Mandrač, a potom je 32-godišnjakinja, u namjeri da oteža policijsko postupanje, pola sata poslije ponoći u srijedu došla u policijsku postaju i lažno prijavila nestanak djeteta.