Razgovor pape Franje i hrvatskog premijera Tihomira Oreškovića trajao je oko 30 minuta, u četiri oka uz prevoditelja. Franjo je dočekao Oreškovića u apostolskoj biblioteci, gdje se susreće s predsjednicima i premijerima država. Orešković se papi najprije obratio na španjolskom jeziku pa nakon pozdrava kazao kako nije vičan tome jeziku i nastavio govoriti na engleskom. Nakon posjeta Vatikanu, gdje je osim s papom Franjom razgovarao i s državnim tajnikom kardinalom Parolinom, Orešković je rekao novinarima da je najviše riječi bilo o izbjegličkoj krizi. Orešković je kazao da Hrvatska nije podizala zidove ili žice te da je spremna prihvatiti broj izbjeglica u dogovoru s EU. Razgovaralo se i o stanju u BiH, što papu, koji je prošle godine bio u Sarajevu, posebno zanima. Orešković je kazao kako se Hrvatska zauzima za ravnopravnost svih triju naroda u BiH.        Bilo je govora i o kanonizaciji kardinala Stepinca, odnosno Orešković je Franji izrazio nadu da se rad pravoslavno-katoličke komisije neće oduljiti. Stepinac je bio mučenik, a hrvatski narod pati zbog odugovlačenja njegove kanonizacije, kazao je Orešković papi Franji. Pravoslavno-katolička komisija trebala bi raspravljati o djelovanju kardinala Stepinca za vrijeme Drugog svjetskog rata, ali njezini rezultati ne mogu utjecati na već donesenu odluku o proglašenju Stepinca svetim. Doznali smo da će Vatikan zatražiti da ta mješovita komisija radi najviše oko godinu dana. Jeste li pozvali papu u posjet Hrvatskoj? – Kazao sam Svetom Ocu da ga hrvatski vjernici i građani očekuju u Hrvatskoj. Nasmijao se, a ja taj osmijeh tumačim kao pozitivan znak, odnosno da će jednom doći i u našu domovinu – odgovorio je Orešković na pitanje je li papu pozvao u Hrvatsku. Nakon razgovora Orešković je papi Franji predstavio hrvatsko izaslanstvo u kojem su bili njegova supruga Sanja i četvero njihove djece te ministar vanjskih poslova Miro Kovač i drugi. Sanja Orešković je papi Franji pročitala pismo molitvu u kojem priželjkuje skoru kanonizaciju Stepinca te mu darovala malu Stepinčevu medalju. Orešković je papi darovao reprint hrvatskog misala iz 16. stoljeća, a Franjo je hrvatskom premijeru darovao svoju encikliku “Laudato si’“, apostolsku pobudnicu “Evangelii Gaudium” i medalju sv. Martina koju poklanja svim državnicima. PVRH Orešković u Svetoj Stolici: Iskoristili smo priliku i pozvali Svetog Oca u Hrvatsku @Pontifex   .@Pontifex poklonio svoje 2 enciklike i repliku rimskog autora Veroia, odlijev u bronci koji prikazuje sv. Martina pic.twitter.com/m2pdNieWfw  >> Evo što će premijer Orešković sutra pokloniti papi Franji 