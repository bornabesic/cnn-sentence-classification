Srbija traži Haradinaja zbog sumnje da je izvršio kaznena djela ratnih zločina protiv civilnog stanovništva na KIM u tijeku 1998. i 1999. godine, a riječ je, kako je Beograd priopćio, o djelima koja nisu bila predmet suđenja pred Haaškim sudom Francuski prizivni sud odbio je zahtjev Srbije za izručenje bivšeg vođe OVK Ramusha Haradinaja, oslobodivši tako bivšeg vođu Oslobodilačke vojske Kosova koji se u roku od 24 sata može vratiti na Kosovo. Sud je dao negativno mišljenje na zahtjev srpskih vlasti za njegovo izručenje, navodi se u priopćenju Prizivnog suda u Francuskoj. Sud nije priopćio obrazloženje svoje odluke zbog čega nije suglasan s izručenjem Haradinaja, odnosno koji uvjeti iz Europske konvencije o ekstradiciji nisu ispunjeni. Na odluku suda Srbija više nema prava žalbe. Vlada Srbije će o tome održati posebnu sjednicu. Bivši vođa OVK Ramush Haradinaj izjavio je nakon oslobađajuće presude da je to “pobjeda Albanaca” i da je on slobodan čovjek koji se vraća kući. ” Pošto sam sada slobodan, idem po putovnicu u Strassbourg. Nadam se da ću se danas vratiti na Kosovo. Izgubljena su četiri mjeseca, vrijeme je dragocjen”, rekao je Haradinaj. Obratio se i Albancima koji su odluku čekali ispred suda: “Ova bitka je dobivena, hvala Vam na podršci. Ovo je pobjeda Albanaca, idem kući”, poručio je Haradinaj. Haradinaj, lider Alijanse za budućnost Kosova, uhićen je 4. siječnja na granici Švicarske i Francuske po Interpolovoj tjeralici koju je za njim raspisala Srbija. Ministarstvo pravde Srbije je potom uputilo Francuskoj zahtjev za njegovo izručenje uz svu prateću dokumentaciju o istrazi koja je protiv njega u tijeku. Haradinaj je tjedan dana nakon uhićenja pušten da odluku suda o zahtjevu Srbije za ekstradiciju čeka na slobodi, ali mu je oduzeta putovnica i zabranjeno mu je da napušta Francusku. Istraga protiv Haradinaja u Srbiji je pokrenuta 2004. godine, a u siječnju je proširena novim optužbama i novim dokazima koji su proslijeđeni sudu u Francuskoj. Haradinaju je suđeno na Haaškom sudu za ratne zločine na KIM, ali je 2012. pravomoćno oslobođen svih optužbi. Srbija traži Haradinaja zbog sumnje da je izvršio kaznena djela ratnih zločina protiv civilnog stanovništva na KIM u tijeku 1998. i 1999. godine, a riječ je, kako je Beograd priopćio, o djelima koja nisu bila predmet suđenja pred Haaškim sudom, pišu srpski mediji. 