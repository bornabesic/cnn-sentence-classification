– Karamarkova ostavka došla je prekasno – poručio je tehnički potpredsjednik Vlade i čelnik Mosta Božo Petrov u izjavi za medije pred zgradom Vlade. Petrov je ocijenio da se Karamarkova ostavka mogla očekivati s obzirom na sve procese koji su trajali zadnjih mjesec i pol dana. – Nažalost, nije bilo dovoljno odgovornosti onih koji su činili izvršnu vlast u zadnjih šest mjeseci da se to dogodi na vrijeme. Nažalost, došlo je prekasno. Što se tiče bilo kakve suradnje s bilo kim, mislim da je nepotrebno govoriti zato što nas čekaju izbori. Prema mome mišljenju, jedan čovjek ne čini stranku. Ja bih rekao da i SDP-u i HDZ-u trebaju strukturne promjene i to ne samo jedne osobe nego svih onih koji su odlučivali zadnjih 20 godina – rekao je Petrov. Na pitanje o novom predsjedniku HDZ-a, Petrov je rekao da oni ne trebaju ni na kakav način sudjelovati u odabiru te da će o tome odlučiti članovi HDZ-a. – To su procesi unutar druge stranke na koje ja nemam pravo utjecati, treba postaviti pitanje što bi građanima Hrvatske bilo poželjno, je li nam potreban demokratski SDP i demokratski HDZ, to je pravo pitanje. Mislim da članovi drugih stranaka nemaju pravo utjecati na procese i izbor – dodao je. Podsjetimo, Tomislav Karamarko danas je na konferenciji za medije svoju ostavku objasnio time što je stranci obećao da će uspjeti formirati saborsku većinu, a to nije uspio. Danas je održan sastanak Predsjedništva HDZ-a nakon kojeg Karamarko nije bio raspoložen za izjave, a o svojoj budućoj poziciji u stranci samo je rekao: ''Ja sam posve neobičan član stranke jer sam bivši predsjednik''. >> Tomislav Karamarko: Podnosim ostavku na mjesto predsjednika HDZ-a! 