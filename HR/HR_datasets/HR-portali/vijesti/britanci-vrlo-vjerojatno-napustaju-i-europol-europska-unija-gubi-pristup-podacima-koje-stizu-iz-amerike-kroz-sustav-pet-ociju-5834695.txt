Velika Britanija će nakon Brexita najvjerojatnije napustiti Europol, policijsku agenciju Europske unije, te „ponijeti svoje informacije“ ako se između dviju strana ne postigne dogovor o budućoj sigurnosnoj suradnji, rekla je u srijedu britanska ministrica unutarnjih poslova Amber Rudd. Nekoliko sati nakon što je britanska premijerka Theresa May službeno započela proces izlaska Britanije iz Europske unije koji će trajati iduće dvije godine, Rudd je upozorila kako bi neuspjeh u postizanju dogovora o sigurnosti oslabio suradnju u borbi protiv kriminala i terorizma. Istaknula je kako je postizanje dogovora u interesu obiju strana, te kako sigurnost nije pitanje „o kojem će se trgovati“. Rudd je priznala kako je vjerojatno da Britanija više neće biti članica Europola, no kako je namjera Londona da postigne dogovore kojima će osigurati jednake sigurnosne koristi koje dvije strane trenutno uživaju. „Trebamo imati odnos s Europolom koji nam omogućava jednak pristup“, rekla je ministrica za Sky News. Britanija je među tri države koje pridonose najviše podataka Europolu, te europskim državama znatno pomažu informacije koje Britanci donose kroz svoj obavještajni pakt „Pet očiju“ čiji su članovi još i Sjedinjene Države, Kanada, Australija i Novi Zeland. „Mi smo najveći suradnik Europola, pa ako ga napustimo… tada odnosimo i svoje informacije, to je u zakonu“, ističe Rudd. „Činjenica je da europski partneri žele da mi zadržimo svoje informacije tamo jer osiguravamo i sigurnost drugih europskih država. To nije sporno pitanje“, dodaje ministrica. Britanski sigurnosni i policijski dužnosnici ranije su upozoravali na opasnosti od napuštanja Europola i dogovora o europskom uhidbenom nalogu koji zahtijeva da sve europske vlade izruče osumnjičenike iz drugih država.