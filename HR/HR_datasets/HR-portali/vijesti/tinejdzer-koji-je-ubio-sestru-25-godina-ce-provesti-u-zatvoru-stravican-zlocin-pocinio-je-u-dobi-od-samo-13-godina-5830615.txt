Američki tinejdžer osuđen je na 25 godina zatvorske kazne zbog ubojstva svoje sestre, prenosi Daily News. Tristan Potts, 15-godišnjak iz Missourija imao je samo 13 godina kad je ubio svoju mlađu sestru Teresu u dvorištu kuće njihove posvojiteljske obitelji. Prema tamošnjim zakonima mladiću se sudilo kao odrasloj osobi. Svoju je krivnju priznao tek u prosincu prošle godine, njegovi motivi ostali su nejasni, a ovog ponedjeljka i službeno je optužen za ubojstvo koje je prije dvije godine počinio. Nakon što je hicima iz vatrenog oružja upucao svoju mlađu sestru, 13-godišnjak je pobjegao u šumu, da bi ga policajci u konačnici pronašli u dućanu u blizinu kuće u kojoj se odvila tragedija. Njegove su ruke tad otkrile tragove baruta iz pištolja pronađenog u blizini mjesta zločina, a istražitelji vjeruju i kako je Tristan pokušao zapaliti kuću nakon što je ubio sestru. Psiholozi koji su razmatrali ovaj slučaj i svjedočili na samom suđenju smatraju da je Tristan 'socijalno nezrela' osoba s vrlo niskim samopouzdanjem. Kod njega je primijećena i velika količina bijesa i gorčine, koju je i ranije često ispoljavao, osobito prema članovima posvojiteljske obitelji. Kad navrši 21. godinu i prema američkim zakonima postane punoljetan, sud će odlučiti o njegovom zadržavanju u zatvoru. No, iz trenutne perspektive, američki 15-godišnjak iz zatvora će izaći s 40 godina.