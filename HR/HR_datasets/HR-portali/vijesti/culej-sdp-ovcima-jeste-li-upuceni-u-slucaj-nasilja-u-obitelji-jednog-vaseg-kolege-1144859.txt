HDZ-ov Stevo Culej iskoristio je do tog trenutka mirnu saborsku raspravu o prijedlogu Zakona o zaštiti od nasilja u obitelji kako bi progovorio o slučaju SDP-ovog Borisa Lalovca kojeg je supruga Anastazija u emisiji Bujica javno optužila za obiteljsko nasilje. - Oni sitni se prijavljuju, odvodi ih policija, za koju kažete da nije upućena u svoj posao. Pitam vas jeste li vi upućeni u slučaj izvjesne Anastazije, neću dalje jer su me mnogi od vas molili nemoj. Jeste li upućeni u slučaj nasilja u obitelji jednog vašeg kolege? Niste čuli za to, svi se pravite, nitko ne zna ništa o tom slučaju. Progovarate ovdje o raznim slučajevima, potvrđujete jedni drugima, a ne spominjete to što se supruga vašeg kolege, gospođa Anastazija žalila vama, Milanki Opačić, Zoranu Milanoviću, Igoru Dragovanu, Orsatu Miljeniću. Vi ste njega zaštitili na štetu žrtve. Žalila se i policiji koja je provela istragu, prijavila DORH-u, ali svi šute. Kome smo mi odgovorni, toj žrtvi ili optuženom u ovom slučaju – komentirao je Culej, replicirajući tako raspravi SDP-ovog Nenada Stazića. Stazić mu je uzvratio kako osuđuje svako obiteljsko nasilje, bez obzira tko ga je počinio. - Ali, vi gospodine Culej, koji ste neki dan u Saboru odgurivali, nasrtali na kolegu Pernara, posljednji ste koji bi imao pravo govoriti o bilo kakvom nasilju – poručio je Stazić Culeju, nakon čega je njegov stranački kolega Arsen Bauk zatražio stanku u ime Kluba zastupnika SDP-a. - Gospodine Culej, niste u pravu kad govorite da je SDP šutio o ovom slučaju. Vrlo smo se jasno očitovali, kao i kolega Lalovac, koji je kazao da se povlači iz javnog i političkog života sve do trenutka kad će institucije odraditi svoj posao i da će to učiniti zbog zaštite djeteta. Nema zabranjenih tema, možemo mi nastaviti i u ovom tonu, nije nikakav problem, ali mislim da na takav način nećemo pridonijeti kvaliteti ovog zakona, nećemo pridonijeti zaštiti djece koja se u ovom trenutku nalaze u vrlo nezahvalnoj situaciji – kazala je nakon stanke SDP-ova Sabina Glasovac. Zamolila je Culeja i ostale zastupnike da u ime Lalovčeva dijeteta ne razvlače ovu konkretnu obitelj. - SDP je protiv svake vrste nasilja, posbno protiv nasilja u obitelji, a što je istina između dvoje ljudi u njihovom privatnom životu, unutar četiri zida, znaju samo njih dvoje i eventualno njihova djeca. Najteže se je braniti od optužbi koje se odnose upravo na prostor unutar četiri zida, jer to je brisani prostor, tu je malo svjedoka. Zato institucija moraju utvrditi što se zapravo događalo. Ne želimo ništa cenzurirati, niti gušiti bilo koju temu, ali zapitajmo se koliko pridonosimo zaštiti od nasilja u obitelji. Ako nam je samo želja politički poentirati, onda ćemo ključnu poantu promašiti – komentirala je Glasovac. >> Culej Pernaru: 'Balavac jedan, jesam ja krvave gaće nos'o po Velebitu za tebe' 