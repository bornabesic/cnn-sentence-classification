Da su migranti u izbjegličkom kampu u grčkom pograničnom gradu Idomeniju dobro informirani, govori i činjenica da su htjeli iskoristiti posjet predsjednice Hrvatske te predsjednika Slovenije i Makedonije izazvavši nerede ponovno pokušavajući probiti ogradu s nadom da će ih makedonska policija zbog prisutnosti visokog izaslanstva propustiti. Međutim, policija je postupila kao i prije nekoliko dana bacivši na njih suzavac te ih je tako smirila. Incident se dogodio u vrijeme kada je samo nekoliko stotina metara dalje, u Gevgeliji, hrvatska predsjednica Kolinda Grabar-Kitarović bila u posjetu privremenom tranzitnom centru za migrante Vinojug, sa slovenskim i makedonskim kolegama Borutom Pahorom i Đorgeom Ivanovom. Nakon obilaska privremenog prihvatnog tranzitnog centra Vinojug u Gevgeliji, saznavši za incident koji se dogodio na samoj granici, predsjednica Kolinda Grabar-Kitarović kazala je kako je „stanje na makedonsko-grčkoj granici vrlo teško i pritisak migranata je velik, no zapadnobalkanska ruta ostaje zatvorena sve dok se države njihova odredišta ne izjasne hoće će ih primiti ili ne“. U migrantskom kampu u Gevgeliji nalazi se oko 140 migranata, a u brigu o njima, uz makedonske vlasti, uključeni su i Caritas, UNHCR, Danish Relief i druge humanitarne udruge. Otvorene su i prostorije za pomoć ženama te dječje igraonice. Predsjednica Grabar-Kitarović iz razgovora s migrantima iz Sirije, Pakistana, Afganistana saznala je koliko je njihov život u kampovima težak, koliko su zbunjeni i u kakvoj su neizvjesnosti. – Mislim da im svi zajedno dugujemo odgovore, da EU i pojedine države članice moraju poslati jasne poruke što i kako dalje jer ovaj migrantski val i pritisak neće stati dok te poruke ne budu jasne – kazala je predsjednica Grabar-Kitarović nakon razgovora s migrantima, podsjetivši na činjenicu da je njihova destinacija Njemačka i druge zemlje u zapadnoj Europi i da ne žele nigdje drugdje. Predsjednica Kolinda Grabar-Kitarović u kampu Vinojug sastala se i s pripadnicima hrvatske policije, njih desetak, koji nisu raspoređeni na samoj graničnoj žici, a makedonskim kolegama pomažu u osiguravanju stanja i smirivanju nereda. Neredi u Skoplju Migranti koji se nalaze na grčko-makedonskoj granici sve svoje nade polagali su u posjet hrvatske predsjednice i slovenskog predsjednika te moguće otvaranje granica, a one su sada skroz utihnule. Abdullah Afrani, 66-godišnjak iz okolice Alepa, koji je već gotovo dva mjeseca s obitelji u Idomeniju, odlučio se jučer vratiti u prihvatilište i tražiti politički azil u Grčkoj. – Aktivisti su nam rekli da pričekamo jer danas, nakon posjeta visoke delegacije, otvorit će se granica. Međutim, to se nije dogodilo niti će se dogoditi, sada nam je jasno – kazao je Abdullah. U međuvremenu, nakon što je makedonski predsjednik Ivanov objavio amnestiju za sve osobe osumnjičene u skandalu prisluškivanja koji je 2015. izazvao političku krizu u toj zemlji, došlo je do masovnih prosvjeda na ulicama Skoplja.   >>Nekoliko stotina metara od K. Grabar-Kitarović izbio novi sukob policije i migranata >>Predsjednica Grabar-Kitarović u Gevgeliji: Ruta ostaje zatvorena 