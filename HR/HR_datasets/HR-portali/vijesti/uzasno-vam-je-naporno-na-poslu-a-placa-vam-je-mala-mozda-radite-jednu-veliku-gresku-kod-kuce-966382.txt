Foto: Instagram ISTRAŽIVANJE provedeno u 11 europskih zemalja na preko 58.500 ispitanika pokazalo je da se zaposlenici koji spavaju šest i manje sati tijekom radnog tjedna u većoj mjeri žale na stres na poslu, prekomjerno rade, niže su plaćeni, imaju više prekovremenih sati i nedostaje im slobodnog vremena za opuštanje, priopćio je u četvrtak portal MojPosao. Istraživanje "Stres i spavanje" proveo je međunarodni servis Paylab.com i portal MojPosao, a sudjelovale su Hrvatska, Latvija, Mađarska, Litva, Estonija, Poljska, Slovenija, Bosna i Hercegovina, Srbija, Češka i Slovačka. MojPosao je prikazao rezultate dobivene od 6000 ispitanika iz Hrvatske. Oko 40 posto ispitanika iz Hrvatske tijekom radnog tjedna u prosjeku spava 6 do 7 sati dnevno, jednako žene i muškarci. Trećina ispitanika spava između 7 i 8 sati, a petina 5 ili 6 sati, dok samo 4 posto spava više od 8 sati dnevno, stoji u priopćenju. Prema dobi najduže spavaju najmlađi, gotovo 40 posto ispitanika u dobi do 24 godine u prosjeku spava 7 do 8 sati dnevno, a sat vremena manje spava njih 37 posto. Najmanje spavaju ispitanici stariji od 55 godina - samo ih četvrtina spava 7 do 8 sati dnevno, dok ih gotovo pola spava od 6 do 7 sati. Najmanje spavaju oni s najnižim mjesečnim plaćama, ispod 4 500 kuna, samo ih trećina spava sedam ili više sati dnevno. Oko 40 posto ispitanika s višim mjesečnim primanjima spava sedam ili više sati, kao i 34 posto ispitanika s prosječnim plaćama od 4500 do 6750 kuna. Stres na poslu u najmanjoj mjeri doživljavaju najmlađi ispitanici, a petina ih je izjavila kako uopće ne doživljavaju stres. Najveću količinu stresa doživljavaju ispitanici u dobi od 35 do 44 godine, a samo 8 posto ne doživljava stres. Samo pet posto starijih od 55 godina ne doživi stres na poslu. Ispitanici koji u prosjeku spavaju manje doživljavaju veći stres na poslu - čak 97 posto onih koji u prosjeku spavaju manje od 5 sati izjavilo je da su izloženi stresu. S druge strane, oko 80 posto onih koji spavaju više od osam sati izjavilo je kako ne osjećaju stres na radnome mjestu. Najčešći uzroci stresa na poslu su neravnoteža poslovnog i privatnog života, radni uvjeti, ali i putovanje na i s posla. Organizacijske promjene tvrtke u kojoj rade kao stres doživljava četvrtina ispitanika, a petina je pod stresom zbog loših međuljudskih odnosa. Samo 15 posto ispitanika izjavilo je kako im stres na poslu predstavlja previše posla, a 12 posto žali se da im stres uzrokuju prekovremeni sati.