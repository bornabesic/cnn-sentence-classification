Kako je najavljeno na sjednici Vlade, ministrica regionalnog razvoja i fondova Europske unije Gabrijela Žalac dobila je poziv povjerenice za regionalnu politiku EK Corine Cretu za 7. lipnja. kada će Europska komisija dovršiti sve svoje interne procedure za sufinanciranje do sada najvećeg projekta cestovne povezanosti s južnom Dalmacijom, za izgradnju Pelješkoga mosta, pristupnih autocesta i stonske obilaznice. Radi se o projektu vrijednom 420,3 milijuna eura, od čega će iz proračuna Europske unije dobiti 357 milijuna eura bespovratnih sredstava. Nakon sjednice Vlade, ministar mora, prometa i infrastrukture Oleg Butković istaknuo je kako bi gradnja Pelješkog mosta trebala započeti ove godine na jesen, a da bi svi radovi trebali bi biti završeni 2021. ili 2022. godine. - Ovo je izvrsna i velika vijest za sve građane Hrvatske, posebno građane Dubrovačko-neretvanske županije jer izgradnjom čitavog ovog projekta neće više morati prelaziti teritorij druge države da bi došli ponovno u svoju, a i silne gužve na prijelazu u Neumu će postati prošlost. To je najveći i najznačajniji infrastrukturni projekt iz sektora prometa. Dugo godina se pripremao i o njemu se govorilo, a u posljednjih godinu dana su sve aktivnosti oko Pelješkog mosta intenzivirane - poručio je ministar Butković. Naglasio je kako je izgradnja ovog projekta iskomunicirana i sa BiH, kojoj ostaje pravo nesmetanog prolaska ispod mosta koji će zbog toga biti visine 55 metara. Istaknuo je i da se projekt sastoji od tri faze;  izgradnje Pelješkog mosta duljine 2,4 kilometra, pristupnih cesta duljine 12 kilometara te stonske obilaznice.  Na natječaj za odabir izvođača prijavilo se 12 izvođača, rekao je Butković, a u drugi krug ušlo ih je osam.  - Rok za završetak drugog kruga je 17. srpnja i u rujnu bi trebali imati izvođača radova te će nakon toga započeti i radovi - rekao je Butković, no i na pitanje novinara dodao kako je postupak odabira izvođača tajan pa ne može govoriti o detaljima. Pohvalio se i ostalim projektima podsjećajući kako je u njegovu resoru zadnja dva mjeseca potpisano osam velikih projekta vrijednih 3,5 milijarde kuna, od čega će se 2,5 milijarde eura financirati bespovratnim sredstvima EU.  A najavio je i ugovaranje još dva željeznička projekta do kraja godine. - Ako sve bude tako, krajem ove godine imat ćemo ugovoreno projekte vrijedne oko 7,6 milijardi kuna u sektoru projekta, što je oko 80 posto sredstava iz operativnog programa predviđenog za promet- zaključio je Butković. Ministrica regionalnog razvoja i fondova EU istaknula je zadovoljstvo što je povjerenica za regionalnu politiku EK Corine Cretu prepoznala važnost ovog infrastrukturnog projekta.  - Usvajanjem ove odluke o sufinanciranju projekta "Cestovna povezanost s južnom Dalmacijom" naša Vlada je pokazala spremnost i odlučnost za izgradnju Pelješkog mosta, najvažnijeg geostrateškog projekta u RH. Naše Ministarstvo i Ministarstvo prometa zaprimili su 20. ožujka pozitivno mišljenje neovisne kontrole kvalitete za projekt koji je ocijenjen prihvatljivim za sufinanciranje iz fondova EU i to u maksimalnom iznosu od 85 posto - istaknula je ministrica Žalac.