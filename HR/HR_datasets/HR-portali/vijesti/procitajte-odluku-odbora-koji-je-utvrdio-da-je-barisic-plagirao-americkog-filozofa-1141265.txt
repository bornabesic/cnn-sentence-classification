U povodu prijave četvorice znanstvenika koji su ministra znanosti i obrazovanja Pavu Barišića optužili za plagiranje više dijelova tuđih članaka, knjiga i internetskih izvora u jednom svojem članku, Odbor za etiku u znanosti i visokom obrazovanju donio je na sjednici 21. prosinca 2016. odluku prema kojoj je ocijenio kako je prijava djelomično opravdana te utvrdio da je Barišić, ne navodeći izvore, preuzeo dijelove teksta američkog filozofa Stephena Schlesingera. Kako stoji u odluci, na redovitoj 22. sjednici Odbor je temeljem čl. 112. st. 4 i st. 7 Zakona o znanstvenoj djelatnosti i visokom obrazovanju, jednoglasno utvrdio kako je prijava dr. sc. Tomislava Bracanovića, dr. sc. Pavela Gregorića, dr. sc. Tomislava Janovića i dr. sc. Davora Pećnjaka protiv ministra Pave Barišića "djelomično opravdana" te je utvrdio "kršenje čl. 8. st. 3 Etičkog kodeksa OEZVO-a od strane prof. dr. sc. Pave Barišića u smislu 'plagiranja – prepisivanja ili preuzimanja ideja, misli i riječi drugih autora' bez navođenja izvora podataka". "Uvažavajući 'pravila, tj. posebnosti predmetne akademske discipline vezano uz konvenciju, stil i očekivanja načina citiranja objavljenih djela' (čl. 8. st. 3 Etičkog kodeksa OEZVO), OEZVO smatra prijavu opravdanom u dijelu koji se odnosi na preuzimanje dijelova komentara Stephena Schlesingera objavljenog u elektronskom mediju, bez citiranja tog izvora u predmetnom članku prof. dr. sc. Pave Barišića", stoji u odluci. Četvorica znanstvenika prijavu protiv Barišića podnijela su 11. veljače 2011., tvrdeći kako je u svojem članku na engleskom jeziku "Does Globalization Threaten Democracy", objavljenom 2008. u časopisu Synthesis philosophica, plagirao više dijelova tuđih članaka, knjiga i internetskih izvora, pri čemu nije naveo autore. Na istoj sjednici, Odbor je donio i mišljenje u povodu prijave koju je Barišić u ožujku iste godine podnio protiv četvorice znanstvenika koji su ga prijavili za plagijat, zbog kršenja čl. 5 Etičkog kodeksa Odbora, tvrdeći kako su prenošenjem neistinitih tvrdnji naškodili njegovoj časti i ugledu te zbog vrijeđanja dostojanstva i stvaranja neprijateljskog radnog, nastavnog i akademskog okruženja. Odbor je Barišićevu prijavu ocijenio opravdanom, ustvrdivši u odluci kako su s podnošenjem prijave upoznali dvadeset institucija, tijela i pravnih subjekata i tako uznemiravanjem utjecali na to da radno, nastavno i akademsko okruženje postane neprijateljsko. Predsjednik Odbora Ivica Vilibić nije mogao komentirati odluku ustvrdivši kako se, sukladno Poslovniku o radu, članovi Odbora ne smiju izjašnjavati o pojedinačnim predmetima i to do usvajanja zapisnika sjednice na kojoj je zaključena rasprava o tom predmetu. >> Vrdoljak traži neopozivu ostavku Barišića: 'Potvrđeno je da je plagijator, svjesno je i izravno lagao'   