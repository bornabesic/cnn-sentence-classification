Foto: 123rf  ŠEF LIBIJSKE nacionalne naftne kompanije Mustafa Sanalla optužio je njemački Wintershall da je nezakonitim sredstvima pokušao doći u ugovora za prodaju nafte.   Njemački je proizvođač nafte navodno zadržao više od 900 milijuna dolara koji pripadaju državi Libiji i nezakonito pokušao preuzeti ugovore koji zemlji donose ogroman profit od proizvodnje nafte.  Borba moći između libijskog NOC-a i njemačkog Wintershalla, koji poriče sve optužbe i tvrdi da je ispunio sve na što ga je obvezivao ugovor, imat će dugoročne posljedice na globalnu cijenu nafte, jednako kao i na gospodarstvo Libije koja 80 posto državnog prihoda ima upravo od nafte.   Usprkos političkoj krizi u Libiji, proizvodnja nafte u posljednje vrijeme raste i dostiže i do 800.000 barela dnevno, piše The Guardian. NOC je dosad bio jedna od rijetkih libijskih tvrtki koje su uspjele držati se podalje od sukoba koji potresa zemlju od pada Muammara Gaddafija 2011. Prije toga, Libija je proizvodila 1,6 milijuna barela nafte dnevno, a NOC tvrdi kako bi do kraja ove godine, ukoliko se uklone političke zapreke, mogli proizvoditi između 1,1 i 1,2 milijuna barela na dan.