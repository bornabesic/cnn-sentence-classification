Splitsko Gradsko vijeće u utorak je, jednoglasnom odlukom svih nazočnih 30 vijećnika, s dnevnog reda sjednice povuklo točke vezane uz prijedlog za prihvaćanje gradskog proračuna za 2017., pa će Vlada imenovati povjerenika za Split s obzirom da krajem ožujka istječe tromjesečni rok o privremenom financiranju grada. "Ako se do 31. ožujka ne prihvati gradski proračun za ovu godinu, to znači da će Vlada RH imenovati povjerenika za Split, a to imenovanje može se očekivati u sljedećih 10 ili 15 dana", izjavila je povjerenica za financije u splitskoj Gradskoj upravi Ljiljana Vučetić. Grad Split je na privremenom financiranju do 31. ožujka, budući da Gradsko vijeće nije u prosincu prihvatilo prijedlog proračuna gradonačelnika Ive Baldasara. Povlačenje s dnevnog reda 'proračunskih točaka' predložio je Petar Škorić u ime Kluba vijećnika HDZ-a. "Za proračun se glasa ozbiljno i smisleno, a toga nažalost u ovom slučaju nema", poručio je Škorić i pozvao vijećnike, kako se izrazio, vladajućeg SDP-a i HNS-a da se najprije izjasne hoće li podržati predloženi gradski proračun. "Ako su vladajući spremni podržati proračun, neka se odmah na početku sjednice izjasne i neka onda te točke ostanu na dnevnom redu. Ali, ako neće, onda skinimo te točke s dnevnog reda i ne radimo danas predizborni cirkus na posljednjoj sjednici Gradskog vijeća u ovom sazivu", istaknuo je. Potom je uslijedilo glasovanje na kojem je svih 30 nazočnih vijećnika izglasalo povlačenje tih točaka s dnevnog reda, a jednoglasno je odlučeno i o povlačenju točaka koje se odnose na izmjene i dopune Generalnog urbanističkog plana (GUP). U raspravama su vijećnici i SDP-a i HDZ-a isticali kako je nelogično da se o izmjenama i dopunama GUP-a odlučuje na posljednjoj sjednici Gradskog vijeća u ovom sazivu, uoči svibanjskih lokalnih izbora. "GUP treba dočekati novog splitskog gradonačelnika i novo Gradsko vijeće", kazao je Škorić. Vijećnici splitskog Gradskog vijeća su minutom šutnje odali počast bivšemu gradskom vijećniku don Ivanu Grubišiću, koji je umro prije desetak dana. Splitski gradonačelnik Ivo Baldasar izjavio je kako očekuje da će, po isteku tromjesečnog privremenog financiranja 31. ožujka, Vlada RH u desetak dana imenovati povjerenika za Split te ustvrdio da bi to trebao biti netko iz Gradske uprave, tko poznaje procese u tom gradu. "Povjerenik Vlade trebao bi biti netko iz splitske Gradske uprave tko je upućen u rad te uprave i razumije procese u gradu," rekao je novinarima Baldasar nakon što su na današnjoj sjednici Gradskog vijeća s dnevnog reda jednoglasno povučene točke koje su se odnosile na proračun za 2017. Baldasar je spomenuo i kako bi povjerenik Vlade za Split mogle biti pročelnica njegova ureda Marina Protić ili pročelnica za financije u splitskoj Gradskoj upravi . Ali, dodao je, to je u domeni ministra uprave. Po njegovim riječima, po isteku tromjesečnog roka, u Splitu više neće biti tog privremenog financiranja, a povjerenik Vlade za Split će se "još restriktivnije odnositi prema financijama" što će se, smatra, najviše odraziti na udruge i najstariji sloj stanovništva Splita. "Povlačenje s dnevnog reda prijedloga proračuna za 2017. je očekivano. To je odluka izazvana politikantstvom praktički svih velikih stranaka. To je njihovo pravo, a meni olakšanje jer ću se konačno moći odmoriti," rekao je Baldasar komentirajući jednoglasnu odluku o povlačenju s dnevnog reda sjednice Gradskog vijeća točaka koje se odnose na gradski proračun za 2017. godinu. Objasnio kako do imenovanja povjerenika Vlade za Split, formalno biti gradonačelnik, ali da neće moći potpisivati dokumente. Baldasar je naglasio kako mu je "iznimno žao" što je s današnje sjednice splitskog Gradskog vijeća povučen i prijedlog izmjena i dopuna Generalnog urbanističkog plana. "Prijedlog novog GUP-a je napravljen savjesno, stručno i politika se u to nije miješala, pošto sam od političara jedino ja sudjelovao u tomu, ali vrlo malo, s par intervencija," rekao je Baldasar te je odluku o povlačenju izmjena GUP-a ocijenio štetnom za Split jer bi se već za mjesec dana mogli pokrenuti mnogi građevinski radovi s oko 2.200 novih radnih mjesta u graditeljstvu. Tijekom javne rasprave o izmjenama i dopunama GUP-a bilo je oko 550 primjedbi od kojih je većina prihvaćena, a za preostale je detaljno obrazloženo zašto nisu prihvaćene, dodao je.