Gibraltar, britanski poluotok s 30.000 stanovnika na jugu Španjolske, masovno je glasovao za ostanak u Europskoj uniji a nakon što je na referendumu pobijedio 'Brexit' mogao bi biti preispitan odnos s Madridom s kojim traje 312 godina dug spor oko suvereniteta nad tim teritorijem. U četvrtak je 95,9 posto stanovnika Gibraltara glasovalo za ostanak u EU-u a njegov prvi ministar Fabian Picardo rekao je uoči glasovanja kako ono neće utjecati na suverenitet iako bi bilo poželjno da Ujedinjeno Kraljevstvo ostane u bloku 28 zemalja. No oko 10.000 radnika, ili jedna trećina stanovnika, državljani su EU-a od čega je 7.000 Španjolaca koji svaki dan prelaze mali granični prijelaz pješke ili automobilima iz okolnih španjolskih mjesta. Ujedinjeno Kraljevstvo, koje upravlja vanjskom i obrambenom politikom, napravilo je od Gibraltara poreznu oazu pa kompanije, napose financijski ulagači otvaraju ondje sjedišta izbjegavajući plaćanje poreza u matičnim zemljama. Ondje ne postoji PDV niti porez na dobit. Gibraltar, s čije se 430 metara visoke stijene vide obronci marokanskih planina, Španjolci nazivaju britanskom kolonijom te traže vraćanje suvereniteta. U Španjolskoj se u nedjelju održavaju parlamentarni izbori a Narodna stranka desnog centra premijera Mariana Rajoya, na vlasti od 2011., još je ranije od Ujedinjenih naroda zatražila ukidanje njegovog statusa. Picardo pak tvrdi da je takav stav španjolske vlade dodatno učvrstio njihov britanski identitet. No, sadašnja vlada u Madridu je Gibraltaru ponudila dvostruki suverenitet sto bi toj zemlji omogucilo ostanak u EU.  Na teritorij udaljen 20 kilometara od Afrike, od kuda se može kontrolirati ulaz u Sredozemno more, iskrcali su se 1704. godine anglo-nizozemski vojnici tijekom Rata za španjolsko naslijeđe koji su vodile dvije moćne obitelji Bourbon i Habsburg. Mirom u Utrechtu 1713. Gibraltar je pripao Ujedinjenom Kraljevstvu.