Od jutra do mraka trajali su u HDZ-­u dogovori kako sastaviti izborne liste. Trajalo je dugo, no svi se insajderi slažu da su ovoga puta liste sastavljene transparentno i dogovorno. Vrijeme kada su se sve odluke donosile u nekoliko pari očiju u unajmljenim prostorijama zagrebačkog Sheratona su prošlost. Promjena krvne slike Andrej Plenković, za neke premiran, za druge jako strpljiv i staložen, odradio je, prije konačnih odluka o izgledu lista, na desetke sastanaka sa županijskim izaslanstvima i pojedincima. Premda HDZ do predaje lista u Državno izborno povjerenstvo (DIP) u subotu još skriva liste, prema podacima koji su se probili do medija, čini se da je većinom uspio u svom naumu promjene krvne slike HDZ-­a. Ostavio je otprilike jednu četvrtinu prostora za kompromisna rješenja. U odnosu na listu koju je HDZ sastavio za izbore u studenom 2015. samo je pet istih imena nositelja, a šest novih. U igri su od nositelja lista iz 2015. ostali Miro Tuđman (tada nosio 2. izbornu jedinicu, sada 4.), Oleg Butković (8.), Žarko Tušek (3.), Damir Krstičević (10.) i Božo Ljubić (11., dijaspora). Novi nositelji su Andrej Plenković (1.), Ivana Maletić (2.), Zdravko Marić (5.), Goran Marić (6.), Davor Stier (7.), Branka Juričev­-Martinčev (9.), gradonačelnica Vodica i apsolutno iznenađenje. U odnosu na 2015., kada HDZ nije istaknuo nijednu ženu kao nositeljicu liste, sada ima dvije. Ocjena je kako je HDZ prilično “osvježio” liste, mnogo je novog kadra s kojim Plenković namjerava ostvarivati strateški cilj profilacije HDZ­-a kao moderne, europske stranke desnog centra. Novost je usredotočenost na četiri tzv. zagrebačke izborne jedinice (1., 2., 6. i 7.), gdje su ranije hadezeovci išli gotovo “po kazni”, a sada je HDZ na ove liste kandidirao jak kadar – Plenkovića, Maletić, G. Marića i Stiera. Procjenjuje se da je na zadnjim izborima upravo ovdje HDZ podbacio pa se sada više “ulaže”. U vrhu tih lista HDZ kandidira i gradonačelnika Karlovca Damira Jelića (drugi u 7.), Velike Gorice Dražena Barišića (drugi u 6.), pa Dragu Prgometa (treći u 6.) i Ivana Žinića, župana sisačko-­moslavačkog (četvrti u 6.). U drugoj izbornoj Zlatko Hasanbegović je treći, a Milijan Brkić 14. na listi. U prvoj su iza Plenkovića Gordan Jandroković i lider HSLS­-a Darinko Kosor, tek je 4. Željko Reiner, pa Davor Božinović. Dobra je “investicija” i Splićanin Andro Krstulović Opara, drugi u 10. izbornoj, savjetnik predsjednice RH, koji je kao mladić bio zastupnik HDZ-­a u prvom sazivu Sabora 1990. Novost je da jedan od nositelja, Zdravko Marić, tehnički ministar financija koji nosi 5. izbornu jedinicu, nije član HDZ­-a. No nije jedini ekonomist koji vodi listu, tu su još Goran Marić i Ivana Maletić, a visoko su plasirani i Tomislav Čorić i Đuro Njavro. Cijela je plejada veterana koji su otpali zbog raznih razloga (J. Rimac, Ž. Fižulić), a neki su se sami isključili poput Tomislava Čuljka, Božidara Kalmete i Gorana Pauka. Od ministarske hadezeove elite iz Vlade s lista su potpuno otpali Nada Šikić, Bernardica Juretić, Dario Nakić, Predrag Šustar i Josip Buljević. Liste vode i dva generala iz Domovinskog rata – Damir Krstičević i Miro Tuđman. Zanimljiva je i grupa poznatih koji su zauzeli 14. mjesto, koji mogu računati samo na preferencijske glasove – tu su Milijan Brkić (u 2.), Milan Kujundžić (u 10.), Anton Kliman (u 8.), Ivan Šuker (u 6.). Novost je da na listama nije nijedno ime a da ga nisu kandidirali županijski odbori ili zajednice (osim istarskog A. Klimana), a u stranci iznose da je za 154 mjesta na listama bilo predloženo čak 500 imena. Nacionalno vijeće HDZ-­a jednoglasno je potvrdilo liste. Liste predao i Most Narodna koalicija svoje je liste predala među prvima i, što se tiče SDP-ova kadra, gotovo su identične onima s prošlih izbora. Uz male promjene. Umjesto Josipa Leke prvi u drugoj jedinici sada je Gordan Maras. Bivši ministar financija Boris Lalovac na prošlim je izborima bio prvi u šestoj jedinici, a sada se “preselio” na prvu poziciju u desetu, dalmatinsku jedinicu u kojoj je na prošlim izborima glavni adut SDP-a bio bivši ministar obrane Ante Kotromanović. S liste Narodne koalicije zbog pritisaka je naknadno “otpao” i bivši ministar poljoprivrede Tihomir Jakovina, ali ne i HSS-ovac Stipe Gabrić Jambo koji je kandidat u 10. jedinici. Najveće iznenađenje liste Narodne koalicije bivši je predsjednik Stipe Mesić koji po glasove ide u kvoti HSU u 1. jedinici. Svoje liste jučer je predao i Most. Iako se nagađalo da će čelnik stranke Božo Petrov ići u prvu izbornu jedinicu u kojoj na izbore idu i lideri SDP-a i HDZ-a Zoran Milanović i Andrej Plenković, to se ipak nije dogodilo. Petrov je odlučio biti prvi u desetoj jedinici, dok će ministar Vlaho Orepić biti nositelj liste u prvoj. Ministar Slaven Dobrović ide na prvo mjesto u drugu jedinicu, što je također promjena jer je na prošlim izborima bio na prvoj poziciji u sedmoj jedinici.    >> Ovo su potvrđena imena na izbornim listama HDZ-a  