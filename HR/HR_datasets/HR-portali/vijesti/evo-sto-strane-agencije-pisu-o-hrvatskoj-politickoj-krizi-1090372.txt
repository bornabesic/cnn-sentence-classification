Svjetske i regionalne novinske agencije izvijestile su danas o vrhuncu hrvatske političke krize koji se očituje u zahtjevu vladajućeg HDZ-a da smijeni tehnokratskog premijera kojeg je doveo na vlast. Konzervativni HDZ, najveća stranka u vladajućoj koaliciji, podnijet će u parlamentu zahtjev za opoziv premijera Tihomira Oreškovića iako je pomogla pri njegovu postavljanju na vlast prije manje od pet mjeseci, piše Reuters. "Ova vlada nije funkcionalna. Možemo nastaviti s reformama samo s novim ljudima", prenosi britanska agencija riječi predsjednika HDZ-a i prvog potpredsjednika Vlade Tomislava Karamarka. Reuters navodi da će do glasanja o povjerenju Oreškoviću vjerojatno doći krajem idućeg tjedna. Do zahtjeva HDZ-a dolazi nekoliko dana nakon što je Orešković zatražio da Karamarko napusti dužnost zbog sukoba s manjim koalicijskim partnerom, reformističkim Mostom, objašnjava Reuters i dodaje kako Most želi da Karamarko ode zbog navodnog sukoba interesa povezanog s poslovanjem njegove supruge i lobista MOL-a. Orešković je zatražio da i drugi potpredsjednik Vlade, Mostov Božo Petrov također podnese ostavku zbog toga sukoba. "Ako premijer traži da njegovi zamjenici, koji su ga doveli na vlast, napuste dužnost, nešto je tu pogrešno", prenosi Reuters Karamarkove riječi. Agencija dodaje da će oporbeni SDP podržati zahtjev za opozivom Oreškovića i naglašava, pozivajući se na analitičare, da Karamarko vjerojatno neće uspjeti prikupiti novu većinu. Njemačka agencija dpa piše kako je današnji HDZ-ov zahtjev odgovor na prošlotjedni Oreškovićev da Karamarko podnese ostavku. "Hrvatska nema vremena ni strpljenja za ovakvu situaciju. Treba joj čvrsta, jedinstvena vlada koja će provesti reforme", rekao je Karamarko. "S ovim šokom želimo postići nešto pozitivno", citira ga dpa. Hrvatsku Vladu s nestranačkim Oreškovićem na čelu formirali su sada posvađani partneri, HDZ i Most, objašnjava agencija. Talijanska Ansa piše da je u Hrvatskoj počeo politički rat za spas prvog potpredsjednika Vlade Tomislava Karamarka, koji je danas objavio da traži opoziv premijera Oreškovića kojeg je sam doveo na vlast prije četiri mjeseca. Time, nastavlja Ansa, vladajuća stranka želi svoga čelnika spasiti ponižavajuće rasprave o nepovjerenju pred parlamentom i njegove gotovo sigurne smjene s dužnosti. Ansa objašnjava da je Orešković došao na vlast kompliciranim dogovorom HDZ-a i Mosta, koalicijskih partnera koji su se u međuvremenu zavadili. Agencija navodi da će Karamarko, uspije li mu opoziv Oreškovića, pokušati sastaviti novu većinu jer ne želi nove izbore budući da ankete daju jasnu prednost oporbenom SDP-u. Dok traje politička kriza, piše Ansa, državne institucije gotovo da i ne funkcioniraju. Vlada se ne sastaje, ministri ne razgovaraju, premijer je u otvorenom sukobu sa svojim zamjenicima. Situacija se mijenja iz minute u minutu, ali analitičari ne vide drugi izlaz iz krize osim prijevremenih izbora, zaključuje talijanska agencija. I francuski AFP javlja o tome da vladajuća stranka uskraćuje podršku premijeru uz čiju je podršku došao na vlast i navodi kraću kronologiju događaja koji su doveli do toga da je Vlada na rubu pada. O novom zapletu u hrvatskoj političkoj krizi piše i austrijska APA, ističući da će HDZ-u s obzirom na postojeći odnos snaga u Saboru biti jako teško sastaviti novu većinu. Također je otvoreno pitanje, dodaje agencija, tko bi preuzeo premijersku dužnost u novoj vladi. Karamarko je kontroverzna figura čak i u vlastitoj stranci i čuju se glasovi kako bi se trebao povući s dužnosti stranačkog čelnika, navodi APA. Slovenska STA prenosi da je Karamarko na tiskovnoj konferenciji u sjedištu HDZ-a rekao da postoji većina za opoziv premijera, ali dodaje da nije htio reći ima li 76 ruku za formiranje nove vlade niti koga će stranka podržati za novog mandatara. HDZ je spreman i za parlamentarne izbore, ali su oni zadnja opcija jer bi Hrvatska izgubila previše vremena, rekao je predsjednik HDZ-a, prenosi slovenska agencija. Potvrdio je da neće biti glasanja o nepovjerenju njemu, ako se prije izglasa nepovjerenje premijeru. Karamarko je naglasio, piše STA, da HDZ ne želi biti lutka u ovoj farsi i da neće dopustiti da se stranku dodatno podcjenjuje. "Želimo poštovanje i Oreškovića i Mosta". Beogradska Beta prenoseći sve važne informacije s današnje presice Tomislava Karamarka dodaje i kako je predsjednik HDZ-a rekao kako je afera "konzultantica" izmišljena kako bi se njega sotoniziralo i dovelo u negativan kontekst. Agencija dodaje kako Karamarko nije izravno odgovorio je li moguća nova suradnja s Mostom. Srbijanski Tanjug, među ostalim, prenosi i da je Karamarko zamjerio što si je Orešković u ponedjeljak pokušao ishoditi podršku Europske pučke stranke. "Jedna mala manipulacija. To se tako ne radi. Ali mu je oprošteno", kazao je Karamarko, navodi Tanjug. "Most nije vjerodostojan politički partner. Ne kažem da su loši ljudi, ali nisu bili dobri zbog neiskustva i načina na koji su se okupili. Ni u kojem slučaju ne želim ih obezvrijediti, ali sam siguran da su na krivom putu", rekao je Karamarko o svojim donedavnim parterima u vlasti, piše Tanjug. >> Zoran Milanović: Na izbore trebamo ići što prije, sredinom srpnja 