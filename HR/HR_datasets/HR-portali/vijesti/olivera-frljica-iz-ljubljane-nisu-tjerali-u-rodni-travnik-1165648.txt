Dok je u Dioklecijanovu Splitu antiratna predstava “Naše nasilje i vaše nasilje” izazvala poluratno stanje, kao nijedna predstava u četvrtstoljetnoj povijesti suvremene Hrvatske (a burno je, istina za volju, bilo i u Sarajevu prošle godine), u Ljubljani je u listopadu izvedena kao i svaka druga predstava. Tko je htio, došao je na predstavu, pogledao je i donio svoj sud. Bez policije, bez priopćenja ljubljanske nadbiskupije, bez dojave o postavljenoj bombi i bez veterana slovenskog oslobodilačkog rata. Frljića u Ljubljani nitko nije tjerao u rodni Travnik, a političari nisu izjavljivali da će prestati financirati Slovensko mladinsko gledališče koje je koproducent ove predstave, kao što je to u jeku afere zbog koncesije oko bolskog Zlatnog rata učinio splitsko-dalmatinski župan Zlatko Ževrnja. HDZ-ov župan Ževrnja obračunao se s Frljićevom predstavom koja je u Splitu gostovala samo jedan dan, na Marulićevim danima, isto onako kao što se s Houellebecqovim “Elementarnim česticama” izvedenim na Dubrovačkim ljetnim igrama svojedobno obračunao također HDZ-ov dubrovačko-neretvanski župan Nikola Dobroslavić. Obustavio je nepoćudnim i neposlušnim umjetnicima javni novac, kao da živimo u vrijeme druga Tita pa svi moramo misliti isto o nekim ‘lošim’ i ‘nemoralnim’ pojavama u društvu. Tako su se župani pretvorili u partijske komitete koji, doduše, nisu zabranili izvedbu legitimne kazališne predstave koja se izvodi po cijeloj Europi, ali su Dubrovačkim ljetnim igrama, tj. Marulićevim danima uskratili novac. U javnom interesu. Što li će biti kada Oliver Frljić sastavi dramski program Rijeke kao europske prijestolnice kulture 2020. godine, kao umjetnički direktor tog programa? Hoće li se i onda ponavljati nemile scene iz splitskog HNK, ovog puta pred očima cijele Europe? I hoće li protiv Frljićeve provokativne predstave “Naše nasilje i vaše nasilje” protestirati i katolički vjernici u Milanu, pa čak i u papinskom Rimu, u kojima će predstava biti izvedena krajem ove godine. >> Prosvjednici izbačeni iz kazališta. 'Nismo se borili za ovakvu Hrvatsku' >> Saša Broz kritizirala Frljića: 'Jednu predstavu sam prespavala, ali to je umjetnička sloboda' 