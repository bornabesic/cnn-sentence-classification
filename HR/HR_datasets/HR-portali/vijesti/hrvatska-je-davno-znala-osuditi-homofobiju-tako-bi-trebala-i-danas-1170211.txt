Ako danas posjetite naša veleposlanstva, vidjet ćete da smo izvjesili zastavu duginih boja, univerzalni simbol raznolikosti i solidarnosti s LGBTIQ zajednicom kako bismo obilježili Međunarodni dan borbe protiv homofobije, transfobije i bifobije.  Od 2003. godine, kada je organizacija Fondation Emergence sa sjedištem u Montrealu predložila obilježavanje dana posvećenog borbi protiv homofobije, 17. je svibnja postao važna prilika za vlade i civilna društva u cijelome svijetu da se udruže i jasno kažu da svaka osoba zaslužuje život bez stigme, progona i diskriminacije, bez obzira na to tko su i koga vole. Danas potvrđujemo svoje protivljenje svim oblicima diskriminacije, uključujući i onu na temelju seksualne orijentacije i rodnog identiteta. Međunarodni zakon o ljudskim pravima temelji se na ideji da svaki pojedinac ima pravo na ista prava i slobode koje su navedene u Općoj deklaraciji o ljudskim pravima. Građani svih država, uključujući i lezbijke, homoseksualce, biseksualce, transrodne, transseksualne, interseksualne i queer osobe, trebali bi moći živjeti slobodno, bez straha od nasilja ili diskriminacije i tako da ih se ne tretira kao čudake ili građane drugog reda, već igrati važnu ulogu u društvu. Ali zastava duginih boja nije izvješena samo u inat nepravdi. Postavljena je kao proslava raznolikosti i uvjerenja da su naša društva jača ne usprkos našim razlikama već upravo zbog njih.  Svi mi na zemlju domaćina, Hrvatsku, gledamo kao na partnera u promicanju prava LGBTIQ osoba. Prije četrdeset godina, mnogi su medicinski autoriteti homoseksualnost proglasili poremećajem, no Hrvatska je liječnička komora bila jedno od prvih službenih tijela koje je odbacilo ovakav stav, i to sedamnaest godina prije Svjetske zdravstvene organizacije. Hrvatska je također bila među prvim zemljama koje su dekriminalizirale istospolne odnose odraslih osoba uz pristanak. Danas hrvatski pravni okvir jasno zabranjuje diskriminaciju na temelju seksualne orijentacije, rodnog identiteta ili rodnog izražavanja i cjelokupna hrvatska javnost sve više prihvaća razlike te postaje svjesna štete koju prouzročuje diskriminacija. Hrvatska je već 2011. godine službeno priznala Međunarodni dan borbe protiv homofobije, transfobije i bifobije te su naše države usko surađivale s Hrvatskom kako bi se unaprijedilo poštovanje prava LGBTIQ osoba i na međunarodnom planu, na forumima poput UN-a i OSCE-a te, naravno (za mnoge od nas), kroz zajednička stajališta država članica Europske unije. Nažalost, uvijek postoje povremeni slučajevi netolerancije i diskriminacije. Primjerice, sve nas je zabrinuo napad na noćni klub Super Super u veljači koji su osudili svi hrvatski politički vođe, uključujući i potpredsjednika Vlade Davora Stiera, koji je inzistirao na tome da je “izuzetno važno da se svi hrvatski građani osjećaju sigurno”. Kada dođe do takvih događaja, moramo produbiti svoju predanost raznolikosti i uključivosti u svakom pojedinom društvu, trebamo jasno i glasno reći da poštovanje treba biti iznad svega, bez obzira na naše razlike. Štoviše, moramo potpuno prihvatiti činjenicu da raznolikost naša društva čini inovativnijima, kreativnijima i vibrantnijima. Željeli bismo pohvaliti i predsjednicu Grabar-Kitarović, koja je na svojoj inauguraciji izričito prisegnula biti predsjednicom svih građana Hrvatske, bez obzira na seksualnu orijentaciju. Istodobno, moramo hitno reagirati i tako obraniti prava kada ih se nekome želi uskratiti. Naravno, različite su države u različitim fazama prihvaćanja i angažmana oko ove teme, ali ljudska su prava univerzalna i nedjeljiva, bez iznimke. Na pojedinim su mjestima homoseksualci proizvoljno zadržavani i mučeni te su ih ubijale tajne službe i druge državne vlasti. Postoje i mjesta gdje se sudjelovanje na Povorci ponosa smatra kaznenim djelom. U šačici zemalja kazneni ili ozakonjeni vjerski zakoni propisuju smrtnu kaznu za istospolne odnose dvoje odraslih koji na njih pristaju te LGBTIQ osobe brutalno progone radikalne grupe. Zbog toga smo se priključili mnogim drugim državama u potpori mandatu neovisnog UN-ova stručnjaka za nasilje i diskriminaciju na temelju seksualne orijentacije i rodnog identiteta. Također smo ponosni na naše članstvo u Koaliciji za jednaka prava koja je osnovana prošle godine u Urugvaju te predstavlja savez država članica predanih promicanju i zaštiti ljudskih prava LGBTIQ osoba.  Sedamnaesti svibnja dan je kada se svi možemo okupiti. U sve većem broju zemalja, kao i u Hrvatskoj, okupljamo se bez straha, slavimo raznolikost i temeljno pravo da budemo ono što jesmo – hetero, homo, muško, žensko, trans, queer, questioning, intersex ili bilo koji drugo identitet koji odaberemo. Odlučno radimo zajedno kako bismo proširili djelokrug ovih sloboda i zaista ih učinili univerzalnima. Veleposlanici Ilir Melo (Albanija), Andreas Wiedenhoff (Austrija), Philippe Benoit (Belgija), Boro Vučinić (Crna Gora) Juan Luis Nilo Valledor (Čile), Anders Christian Hougård (Danska), Timo Rajakangas (Finska), Philippe Meunier (Francuska), Adriano Chiodi Cianfarani (Italija), Daniel Henry Andrew Maksymiuk (Kanada), Ellen Berends (Nizozemska), Thomas Eberhard Schultze (Njemačka), Astrid Versto (Norveška), Constantin Mihail Grigorie (Rumunjska), Smiljana Knez (Slovenija), Eduardo Aznar (Španjolska), Lars Schmidt (Švedska), Stefan Estermann (Švicarska) i Andrew Stuart Dalgleish (Ujedinjeno Kraljevstvo)   