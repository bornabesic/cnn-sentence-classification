Predsjednik Europske komisije Jean-Clude Juncker ustvrdio je u utorak u Europskom parlamentu kako Komisija ne može biti odgovorna za ishod referenduma u Ujedinjenom Kraljevstvu, te da se taj rezultat treba pripisati i dugogodišnjem stvaranju negativne slike o Europskoj uniji na temelju izmišljotina.  Lagalo se desetljećima i "rezultat imamo pred sobom", rekao je Juncker zastupnicima u Europskom parlamentu na kraju rasprave o zaključcima sa sastanka Europskog vijeća 28. i 29 . lipnja o Brexitu, te ustvrdio kako se desetljećima sustavno promiče gledište kako je EU projekt protiv interesa naroda i njihovih suvereniteta. Juncker nabrojao izmišljotine koje čita "Izmišlja se i dalje", nastavio je Juncker rekavši kako posljednjih dana čita da predsjednik Europske komisije traži da se svim članicama odmah uvede euro. "Nakon desetljeća protueuropske propagande i mnoštva laži ne treba čuditi što su ljudi glasovali kako su glasovali. Ne govorim samo o britanskim medijima. Čitam kako mislim svima uvesti euro, no na to ni ne pomišljam. Da sam pozvao Škotsku, što nije istina. Ili da želim ukinuti države, a poznato je da uvijek govorim da EU mora poštivati nacionalne države. Upozoravam da izbjegavamo pojednostavljenja rasprave koja je u tijeku. Na kraju, protiv sam revizija ugovora koje bi produbile već postojeće podjele", rekao je Juncker. 'Moja je Komisija stvorena kako bi radila reforme' Referendum u Ujedinjenom Kraljevstvu ne može biti osnova za procjenu i oblikovanje politika EU-a jer se tu nije radilo o euru ili politikama štednje euro zone, jer Ujedinjeno Kraljevstvo nema euro, a isto tako se ne može reći da je tu riječ o pitanjima poput Schengena, zajedničkoj europskoj obrani ili vojsci, jer ni njih Britanci nemaju, ocijenio je Juncker. Glede same rasprave u Europskom parlamentu Juncker je primijetio kako dijelom i nije bila izravno vezana za Brexit nego su je neki zastupnici koristili kako bi rekli ono što i inače govore kritizirajući europske institucije i Komisiju ili pozivajući Komisiju na odgovornost. "Moja je Komisija stvorena kako bi radila reforme. To je naš mandat i nastavit ćemo raditi. Ne dopuštam da me netko sada uvjerava da je ono što smo radili pogrešno jer sada imamo Brexit", odgovorio je Juncker na istupe dijela zastupnika  "Građani traže modernizaciju europskih institucija i mi smo odustali od  100 zakonskih prijedloga i proslijedili samo 23, upravo kako bi ograničili birokraciju. Katkada upravo države članice i parlament traže intervenciju Komisiju u pitanjima koja nisu u našoj nadležnosti", podsjetio je Juncker zastupnike.  