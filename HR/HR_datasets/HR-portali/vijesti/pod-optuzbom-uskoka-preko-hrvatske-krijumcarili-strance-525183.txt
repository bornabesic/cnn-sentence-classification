Na meti Uskoka našle su se dvije skupine krijumčara ljudi, pod sumnjom da su iz Srbije u Hrvatsku i iz Hrvatske u Sloveniju prebacili 74 stranca, što su naplatili tridesetak tisuća eura. U jednom slučaju, Uskok je pred zagrebačkim Županijskim sudom optužio skupinu od 13 ljudi, tereteći njezine pripadnike da su lani, od rujna do kraja studenoga, u pet navrata iz Hrvatske u Sloveniju prebacili 46 stranih državljana za što su primili 19.250 eura. "Zločinačko udruženje" ustrojio je D.N., koji je, prema optužbi, dio osumnjičenika povezao radi preuzimanja, prijevoza, smještaja i prebacivanja većeg broja stranaca iz Hrvatske u Sloveniju i potom u druge zemlje Europske unije, dok je ostale angažirao za osiguranje smještaja, nabavku hrane te preuzimanje i prijevoz stranaca. U drugom slučaju Uskok je pred Županijskim sudom u Osijeku pokrenuo istragu protiv osam pripadnika krijumčarske skupine, tereteći ih da su u ožujku, u četiri navrata iz Srbije u Hrvatsku prebacili najmanje 28 stranih državljana za što su primili najmanje 11.200 eura. Dvojica organizatora su u zločinačko udruženje povezala trećeokrivljenog i više nepoznatih ljudi iz Srbije i Kosova radi prebacivanja većeg broja stranaca iz Srbije u Hrvatsku, a potom su ostale osumnjičenike angažirali za prihvat, smještaj i prijevoz stranaca do dogovorenog odredišta.