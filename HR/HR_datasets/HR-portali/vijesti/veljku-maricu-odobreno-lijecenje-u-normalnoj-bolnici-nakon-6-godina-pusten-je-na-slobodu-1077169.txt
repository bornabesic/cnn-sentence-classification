Točno šest godina nakon uhićenja na bugarsko-srpskoj granici, hrvatski branitelj Veljko Marić iz kaznionice Glina pušten je na privremenu slobodu. Riječ je o sudskom rješenju kojim je zatvoreniku Mariću omogućeno liječenje u trajanju od tri mjeseca. Na snagu je stupilo danas u osam sati, stoga ga je u to vrijeme ispred kaznionice dočekala supruga Marijana. – Konačno dobre vijesti za nas! Saznali smo za njih još prošli tjedan, ali nikome nismo ništa željeli govoriti dok Veljko ne iziđe iz kaznionice u strahu da se nešto ne zakomplicira. Srećom, sve je bilo prema planu – kaže Marijana Marić. Najprije su se, otkriva, uputili u KB Dubravu, gdje je Veljko imao zakazan pregled, a potom se uputio kući u Grubišno Polje. – Kad smo stigli kući, najstariji sin još je bio u školi, ali dvoje mlađih već su se vratili. Možete misliti kako je izgledao susret kod kuće nakon toliko godina, dirljivo, emotivno, jedva su ga dočekali. Sretna sam što mi je obitelj na okupu i ne mogu vjerovati da se to dogodilo baš 18. travnja jer upravo je toga dana uhićen – kaže supruga. No, obitelj je na okupu samo privremeno jer će se Marić u srpnju javiti na dosluženje kazne, a u međuvremenu ga čeka još jedan pregled upaljene prostate u bolnici Sestara milosrdnica u četvrtak, a ovisno o tome i moguća operacija. Podsjetimo, Veljko Marić je u Srbiji osuđen na 12 godina zatvora za ratni zločin po spornom Zakonu o univerzalnoj jurisdikciji, što je dovelo do napetih odnosa između dviju država. - Ne mogu vjerovati da sam na sobodi, iako privremeno. Danas sam već obavio zakazani pregled, a nakon pretraga ću možda morati i na operaciju - kazao je Veljko Marić za RTL te dodao: - Po uvjerenju suda sam za ubojstvo jednog civila kažnjen sa 12 godina jer takva je situacija tada bila. Ja sam pet godina vozio u Siriju, Azerbajdžan, Armeniju, Gruziju, Tursku, Irak... Snabdijevao sam američku vojsku. Potjernice nije bilo. A dan nakon mog uhićenja, prije šest godina, raspisana je međunarodna potjernica. Slučaj Veljka Marića komentirao je i prvi potpredsjednik Tomislav Karamarko. – Poglavlje 23 zapinje na univerzalnoj jurisdikciji, a Veljko Marić je žrtva “malog Haaga”, što je za nas nedopustivo – kazao je Karamarko. Ministar branitelja Tomo Medved pozdravio je odluku o puštanju na slobodu Veljka Marića, kojemu se Ministarstvo branitelja, kako je kazao, stavlja na raspolaganje.      A Marićev prijatelj Romeo Tunić na Facebooku je objavio njegovu fotografiju iz bolnice u Zagrebu rekavši kako je Marić nakon punih šest godina pušten na slobodu da se može pošteno liječiti. >> Još jedan zalog za novi početak 