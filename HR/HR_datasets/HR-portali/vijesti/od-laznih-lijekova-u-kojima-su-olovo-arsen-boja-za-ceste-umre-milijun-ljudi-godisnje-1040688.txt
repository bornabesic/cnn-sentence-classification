Zbog uzimanja krivotvorenih lijekova u svijetu svake godine umre i do milijun ljudi, a s procvatom internetske trgovine međunarodno tržište krivotvorenih lijekova ubrzano raste, čulo se jučer na stručnom savjetovanju u organizaciji mariborskog Fakulteta za sigurnosne znanosti i Fakulteta za farmaciju Sveučilišta u Ljubljani, gdje se raspravljalo o posljedicama koje krivotvoreni lijekovi imaju na zdravlje ljudi. Procjene Svjetske zdravstvene organizacije (SZO) pokazuju da je na razvijenim tržištima krivotvoreno do 1% lijekova, u svjetskom razmjeru približno 10%, a na nekim područjima Azije, Afrike i Latinske Amerike i do 30% tržišta. Krivotvoreni lijekovi ne donose željene ljekovite učinke i bolesnik gubi nadzor nad bolesti koja bi inače mogla biti izliječena ili barem pod odgovarajućom kontrolom. Pogrešna doza, nepoznati sastojci ili neodgovarajući omjer aktivnih tvari mogu imati ozbiljne posljedice na zdravlje, uključujući srčani zastoj, komu, anafilaktički šok ili smrt. Krivotvoritelji lijekova ,kako bi se što više približili izgledu originala krivotvorinama dodaju i opasne aditive, među ostalim bornu kiselinu, boju za ceste s olovom, laštilo za podove, teške metale, nikal, arsen, prašinu opeke, boje za zidove, bojilo iz pisača. >> Zbog prevelike uporabe antibiotici sve neučinkovitiji 