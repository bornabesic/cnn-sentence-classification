Predsjednik HDZ-a Andrej Plenković u subotu je u Zagrebu na Dan neovisnosti odao počast poginulima za domovinu i tom prigodom istaknuo kako je 8. listopada prije 25 godina bio ključan dan za raskidanje svih državnopravnih veza s bivšom SFRJ.  "Prisjetili smo se jutros i na Oltaru domovine, na Mirogoju i na grobu prvoga hrvatskog predsjednika dr. Franje Tuđmana tih dana prije 25 godina i dan nakon što su raketirani  Banski dvori i kada je izbjegnut scenarij po kojem je trebalo biti ubijeno vodstvo Republike Hrvatske. To je bio ključan dan za raskidanje svih državno-pravnih veza s bivšom državom i praktično je značilo stupanje na snagu Deklaracije o neovisnosti RH i odluke o suverenosti i samostalnosti Republike Hrvatske od 25. lipnja", rekao je Plenković novinarima nakon polaganja vijenaca na groblju Mirogoj. Izaslanstvo HDZ-a, predvođeno predsjednikom stranke, u povodu Dana neovisnosti položilo je vijence i zapalilo svijeće na Oltaru domovine, kod Zida boli i Središnjeg križa na groblju Mirogoj te na grobu prvog hrvatskog predsjednika dr. Franje Tuđmana. Istaknuvši kako je danas izuzetno važan dan, podsjetio je kako je prije 25 godina, 8. listopada 1991., Hrvatski sabor tajno zasjedao u zgradi Ine u Šubućevoj ulici.  "Tih povijesnih dana, sada četvrt stoljeća kasnije,  prisjećamo se s ponosom i obavezom da, uoči formiranja novog saziva Sabora i nove Vlade, prionemo angažirano raditi na zadaćama koje su sada prioritet suvremenoga hrvatskog društva", poručio je. Plenković je uime HDZ-a izrazio i duboko poštovanje prema svim hrvatskim braniteljima koji su dali život za slobodu Hrvatske. Na novinarsko pitanje slaže li se s idejom saborskog i stranačkog doajena Vladimira Šeksa da bi se trebalo razmisliti o jednom krovnom blagdanu koji bi objedinio suverenost, državnost i nezavisnost te predložio da to bude 30. svibnja o kojem bi građani odlučili referendumom, Plenković je rekao da je to tema koja zaslužuje ozbiljnu i  temeljitu raspravu. Poručio je i da će se u nju (raspravu) svi uključiti "kada i ako dođe vrijeme za nju", ali da sada poštuju sve blagdane i praznike koji su zakonski  uređeni u zemlji.  Plenković je na pitanje hoće li kao budući mandatar imati pravo veta i na prijedloge za ministre iz Mosta odgovorio da će kada dobije mandat za sastavljanje vlade od predsjednice Republike u toj ulozi razgovarati sa svim potencijalnim kandidatima i donositi odluke.  Vezano uz program buduće vlade rekao je da na njemu rade stručne skupine iz HDZ-a i Mosta, nacrt postoji i bit će finaliziran tijekom idućeg tjedna.  Na novinarski upit hoće li Ivan Tepeš (HSP AS) postati zastupnik u Europskom parlamentu umjesto Davora Ive Stiera, odgovorio je "o tom - potom" jer će prvo vidjeti tko će biti članovi vlade pa će nakon toga sve rješavati.