Prosječna mjesečna isplaćena neto plaća po zaposlenome u pravnim osobama u Hrvatskoj za ožujak ove godine iznosila je 6.022 kune, što je nominalno više za 2,2 posto, a realno za 1,9 posto u odnosu na veljaču te nominalno više za 5,2, a realno za 4,1 posto prema lanjskom ožujku, pokazuju podaci Državnog zavoda za statistiku (DZS). Medijalna neto plaća za ožujak iznosila je 4.919 kuna, a to znači da je polovica zaposlenih imala manju, a polovica višu plaću od toga iznosa. Najviša prosječna mjesečna neto plaća po zaposlenome u pravnim osobama za ožujak isplaćena je u telekomunikacijama, u iznosu od 11.203 kune, a najniža u proizvodnji odjeće, 3.594 kune. Za razdoblje od siječnja do ožujka 2017. prosječna mjesečna isplaćena neto plaća iznosila je 5.937 kuna, što je u odnosu na isto razdoblje 2016. nominalno više za 4,7, a realno za 3,6 posto. Prosječna mjesečna isplaćena neto plaća po satu za ožujak 2017. iznosila je 33,11 kuna, što je u odnosu na veljaču 2017. manje za 10,5 posto, a u odnosu na ožujak prethodne godine više za 5,3 posto. U ožujku su bila 182 plaćena sata, što je za 14,5 posto više nego u prethodnome mjesecu. Najveći broj plaćenih sati bio je u vodnom prijevozu (192), a najmanji u socijalnoj skrbi, bez smještaja (162). Prosječna mjesečna bruto plaća za ožujak iznosila je 8.109 kuna. To je nominalno više za 2,3, a realno za 2 posto u odnosu na veljaču te nominalno više za 3,6, a realno za 2,5 posto u odnosu na ožujak prošle godine.