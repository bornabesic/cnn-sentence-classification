Srbijanski ministar rada i socijalne skrbi Aleksandar Vulin izjavio je u nedjelju da nije nepoznata naklonost hrvatske predsjednice Kolinde Grabar Kitarović ustaštvu ali je ocijenio zabrinjavajućim izostanak šire društvene osude ustaštva u Hrvatskoj. Vulin je, gostujući u programu provladine komercijalne televizije Pink, rekao da je Grabar-Kitarović "prvi hrvatski visoki državni dužnosnik u povijesti" koji je u Bleiburgu postavio vijenac na grob strijeljanim ustašama. "To ni Franjo Tuđman nije napravio", rekao je Vulin. Srbijanski ministar ustvrdio je kako zna da je većina protiv ustaša, ali da u hrvatskom društvu "ipak izostaje osuda ustaštva" i da o tome treba govoriti. "Moramo pomoći našim susjedima da se izbore s fašizacijom svog društva. Ne vjerujem da većina Hrvata misli da su ustaše bile dobre. Znam da je došlo do pobjede nad fašizmom, znam da je većina protiv ustaša", rekao je Vulin. Ustvrdiši da se problem Hrvatske s ustaštvom svakodnevno prepoznaje, Vulin je svoju tvrdnju ilustrirao razbijanjem ćiriličnih ploča u Vukovaru. "To prepoznajete svaki dan – kada se razbijaju ćirilične ploče u Vukovaru, to je ustaštvo i to je fašizam... I kada se govori da je Jasenovac radni logor - to je vrijeđanje žrtava, ne samo srpskih, židovskih i romskih, već svih žrtava holokausta i svake žrtve Drugog svjetskog rata", rekao je Vulin. Beogradski mediji prenijeli su u subotu pisanje hrvatskih portala i fotografiju predsjednice Grabar Kitarović s ustaškom zastavom snimljenu u Kanadi, koja se ovih dana pojavila na društvenim mrežama, a na kojoj je grb s prvim bijelim poljem koji je postao ustaški simbol uklonjen iz uporabe. Na upit dijela hrvatskih medija, iz Ureda predsjednice komentirali su njezino fotografiranje sa zastavom za vrijeme nedavnog posjeta Kanadi. "Ne vidimo ništa sporno u tome, ta zastava je ispred Hrvatskog sabora visjela devedesete, a stav predsjednice o fašističkoj NDH je jasan i više ga je puta izrekla", naveli su iz Ureda predsjednice. 