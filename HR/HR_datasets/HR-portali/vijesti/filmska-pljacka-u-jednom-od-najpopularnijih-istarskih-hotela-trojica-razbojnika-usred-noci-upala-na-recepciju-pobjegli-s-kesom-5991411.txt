Nitko nije ozlijeđen u oružanoj pljački hotela-lječilišta Istarske Toplice, kod mjesta Livade, koja se dogodila u noći s ponedjeljka na utorak kada su trojica nepoznatih razbojnika, uz prijetnju vatrenim oružjem, ukrali zasad neutvrđeni iznos novca i pobjegli, izvijestila je u utorak istarska policija. Policija je noćas oko 2:20 sati zaprimila dojavu da su trojica nepoznatih počinitelja, uz prijetnju vatrenim oružjem, otuđili novac od djelatnika hotela kod Livada. Policija utvrđuje sve okolnosti pljačke i traga za počiniteljima, kratko je priopćila istarska Policijska uprava. Odmah nakon dojave o oružanoj pljački na obližnjim cestama policija je postavila blokade i kontrolirala vozila i vozače. Istraga je u tijeku. Razbojništvo je novinarima potvrdio i direktor hotela, Vedran Velenik, rekavši kako je sreća u nesreći što nitko od djelatnika hotela tom prigodom nije stradao. Novi list neslužbeno doznaje da su pljačkaši bili naoružani kalašnjikovom - Prvenstveno želim naglasiti da sam sretan jer nitko nije nastradao. Ono što mogu reći je da su tri nepoznate osobe ušle u hotel i oružjem zaprijetile recepcionaru te od njega zatražile ključ od sefa. Pobjegli su u nepoznatom smjeru s novčanim iznosom koji ne bih navodio radi istrage. Pretpostavka je da su došli i pobjegli s automobilom, a ne mogu vam potvrditi o kakvom se oružju radi, kazao je ravnatelj Velenik za Novi list. Isti hotel je prije 15 godina također bio meta oružane pljačke kada je ubijen noćni recepcionar. Tada su dvojica počinitelja ušla u prostor recepcije i recepcionaru glavu oblijepili ljepljivom trakom, uslijed čega se recepcionar ugušio.