Na Facebooku je jedna žena, očito bliska obitelji, objavila je da će se na Radio Mariji "moliti krunica s nakanom za Antin povratak obitelji". Četvrti dan od nestanka 46-godišnjeg Ante Zovka koji je nestao u petak oko 15 sati , niti obitelj niti splitska policija nemaju saznanja gdje bi se mogao nalaziti. Informacije o tome zašto je išao u Makarsku i gdje je zadnji put viđen su kontradiktorne, bar prema onome što smo uspjeli neslužbeno doznati. Naime, njegov brat Mario Zovko kazao je novinarima da je Ante u petak oko podneva otišao u Makarsku pogledati neki automobil koji je želio kupiti. Jedan od članova njegove šire obitelji potvrdio je bratovu priču kazavši da je Ante nosio novac zbog kupnje vozila. Brat nestalog kazao je da je Ante, nakon što je pogledao auto za čiju je kupnju bio zainteresiran, zadnji put viđen oko 15 sati kada je ušao u automobil marke mercedes, E klasa, srebrne boje, zagrebačkih oznaka. Nazvao je tada sina i kazao mu da dolazi za pola sata, no kad je obitelj vidjela da ga nema, pokušali su ga nazvati na mobitel koji je bio isključen. Prema informacijama do kojih je došla policija, Slobodna Dalmacija neslužbeno doznaje on je u Makarsku dovezao jedan automobil te ga je prodao i to tvrtci Auto Rudi. Prema pričama ljudi koji ga znaju, Ante je uvijek kod sebe imao nešto novca jer se bavio preprodajom automobila i to visoke klase. – Ne bih davao nikakve izjave – kazao nam je jučer vlasnik tvrtke koja je navodno kupila Zovkovo vozilo. “Cijela je priča čudna, provjeravamo sve informacije”, kazao  je jedan od ljudi bliskih istrazi. Obitelj i prijatelji sumnjaju da je Antin nestanak pomno planiran i da je njegova otmica organizirana, govori i još jedna rečenica iste osobe objavljena na spomenutoj društvenoj mreži – “Danas je četvrti dan kako su Antu nasilno odveli od njegove obitelji.” Na Facebooku je jedna žena, očito bliska obitelji, objavila je da će se na Radio Mariji “moliti krunica s nakanom za Antin povratak obitelji”. I dalje se mole svi koji imaju bilo kakvu informaciju o okolnostima nestanka 46-godišnjaka da se jave u najbližu policijsku postaju ili na broj 192.