Ukidanje Programa 72 sata i Programa plus bivši je ministar zdravlja Siniša Varga na konferenciji za medije nazvao neprimjerenima. Njegov zamjenik Dragan Korolija Marinić rekao je da nema ni stručnog ni humanog razloga zašto bi se netko protivio tim projektima. – Ovo nije politikantsko pitanje, ovo je pitanje zdravlja – poručio je Korolija Marinić argumentirajući da je kroz Program plus pregledano 180 tisuća pacijenata. U šest mjeseci više od 2300 tumorskih bolesnika liječeno je kroz Program 72 sata, čulo se danas u SDP-u. Ti su podaci plasirani i proteklih dana nakon informacije o ukidanju tih programa. Ministar zdravlja Dario Nakić, podsjetimo, odgovorio je da program za smanjivanje lista čekanja nikad nije ni zaživio, a da je “72 sata” samo naziv jer tumorski pacijenti uvijek imaju prioritet u liječenju. – S tim programom i bez njega netko tko je obolio od maligne bolesti počinje se liječiti što prije ako to njegovo stanje dopušta – izjavio je Nakić. Takav stav podržali su i iz Hrvatske udruge bolničkih liječnika iz koje poručuju kako je suludo inzistirati da se u pacijenta s malignom bolesti mora početi s liječenjem unutar 72 sata, jer ne samo da je u većini slučajeva to nepotrebno, nego je opasno i kontraproduktivno. Sindikat umirovljenika Hrvatske, pak, od Nakića traži da hitno povuče svoju odluku jer da će se njome povećati smrtnost.  >> Nakić: Oboljeli od tumora i dalje neće čekati preglede  >> Nakić zaustavio Vargine akcije za liste čekanja i oboljele od tumora 