Foto: FaH  TRUMPOVO povlačenje iz klimatskog sporazum razočaralo je mnoge američke kompanije, bez obzira na izjavu predsjednika da će povlačenje spriječiti ekonomsku krizu i zaštititi radna mjesta.  Kritike njegove odluke dolaze iz kompanija poput Facebooka, Applea, Forda i Microsofta, dok su reakcije tvrtki koje koriste fosilna goriva i mogle bi najviše profitirati od ublažavanja američkih standarda oko emisije štetnih plinova, različite. Savjetnici napuštaju Trumpa  Direktor Tesle Elon Musk i Walt Disneya Robert Igre kazali su da će napustiti  Trumpovo savjetničko vijeće zbog predsjednikove odluke.  U intervjuu objavljenom u četvrtak predsjednik Svjetskog udruženja za ugljen Benjamin Sporton kazao je da su njegovi osjećaji miješani, te dodao da želi vidjeti američku politiku koja aktivno daje i ugljenu mjesto u globalnom energetskom "miksu".  "Ono što bismo zaista željeli vidjeti, ako predsjednik bude želio ponovno se priključiti sporazumu, jest da se unese promjena u sporazum i prizna uloga svih izvora energije, uključivo ugljen", rekao je Sporton.  Američki institut za naftu objavio je priopćenje u kojemu kaže da nikada nije donio službeno stajalište o Pariškom sporazumu, a njegovi članovi poput Exxon Mobila i ConocoPhillipsa javno su ga poduprli. Bloomberg s 15 milijuna dolara nastavlja borbu  Američki milijarder Michael Bloomberg obećao je nakon Trumpove odluke 15 milijuna dolara za potporu naporima UN-a protiv klimatskih promjena.  Cilj je poduprijeti operacije tajništva Konvencije za klimu UN-a, "među ostalim pomoći zemljama da provedu svoje obveze iz Pariškog sporazuma o klimi iz 2015. godine", objavila je u četvrtak navečer zaklada Bloomberg Philanthropies bivšeg gradonačelnika New Yorka, koji je postao posebni izaslanik UN-a za gradove i klimatske promjene.  "Amerikanci se ne povlače iz Pariškog sporazuma o klimi", kaže Michael Bloomberg. "Baš suprotno, idemo dalje".