Pri rušenju nedovršenog nadvožnjaka u Kolkati poginulo je najmanje 18 ljudi a više od 150 je ozlijeđeno, priopćila je indijska policija. Oko 80 metara nadvožnjaka koji je bio u izgradnji, srušilo se u iznimno prometnom području prepunom trgovina i kuća u četvrti Burrabazara, zatrpavši ljude i vozila. "Čula se strašna buka i svugdje uokolo bila je prašina, srušio se u nekoliko sekundi", rekao je jedan svjedok na mjestu događaja. Spasilačke operacije nastavljaju se i tijekom noći, a sudjeluje vojska, policija i snage za hitne intervencije. "Izgleda da je pao jedan stup a zatim se srušio i drugi", rekao je KP Rao, glasnogovornik građevinske tvrtke  IVRCL. "Još uvijek nismo sigurni što se točno dogodilo". "Tko je kriv, odgovarat će. Podignut ćemo tužbu protiv građevinara. To je vrlo ozbiljan incident", rekao je Mamata Banerjee, premijer Zapadnog Bengala. "Međutim naš je prioritet spasiti one koji su zarobljeni, zbrinuti u bolnicama nastradale i izraziti sućut obiteljima žrtava", rekao je Banerjee. Šest postrojba državnih snaga za hitne intervencije odmah je stiglo na mjesto događaja i dizalicama su uklanjali ruševine. Novinske snimke pokazuju uništene, napola izgorjele automobile koji se dizalicama izvlače iz ruševina. "Osamnaest ljudi je poginulo a oko 60 ozlijeđenih primljeno je u obližnje bolnice", rekao je policijski dužnosnik kolkatske policije za dpa. Mnogi ljudi imaju ozljede glave i vrata a neki imaju opekline koje su dobili kad su im se automobili zapalili, rekla je policija. "Najmanje dvojica naših inženjera nestali su", rekao je Rao te dodao da oko 30-40 njihovih djelatnika radi na mjestu nesreće. Prema izvješćima, u spasilačkim naporima sudjeluje oko 400 vojnika uključujući inženjere i medicinsko osoblje. Stanovnici su formirali ljudski štit kako bi zadržali promatrače dalje od spasilačkih operacija, prenose izvješća. "Srušilo se nekoliko teških blokova. Operacija će potrajati", rekla je Kiren Rijiju, savezna ministrica unutarnjih poslova. "Šokirani smo i ožalošćeni zbog rušenja nadvožnjaka u Kolkati", napisao je na twitteru premijer Narenda Modi. Izgradnja nadvožnjaka počela je 2008. ali je zaustavljena nekoliko puta zbog toga što je IVCRL zapao u financijske teškoće, navodi se u izvješću India Todaya. 