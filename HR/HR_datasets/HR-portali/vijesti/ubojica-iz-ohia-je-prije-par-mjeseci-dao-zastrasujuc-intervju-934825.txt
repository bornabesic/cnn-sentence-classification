Foto: thelantern.com NAPADAČA kojeg je policija ustrijelila nakon što je ozlijedio jedanaest osoba na kampusu Državnog sveučilišta Ohio, vlasti su identificirale kao Abdula Razaka Ali Artana, studenta tog sveučilišta koji je na Facebooku prijetio Sjedinjenim Državama.  "Možemo reći da je ubijeni napadač bio student sveučilišta" u Columbusu, rekao je Craig Stone, načelnik policije u kampusu, na tiskovnoj konferenciji na kojoj je otkriven identitet napadača koji je, kako zasad stvari stoje, djelovao sam. Američki mediji pišu da je bio somalskog podrijetla.  U ponedjeljak ujutro ozlijedio je jedanaest ljudi, među njima jednu teško, prvo zaletjevši se u prolaznike automobilom, a zatim napadajući ih nožem. Ustrijelio ga je policajac tog sveučilišta koji je brzo intervenirao.  Lokalni mediji su prvo javili da je riječ o pucnjavi u kojoj je ozlijeđeno više osoba, ali je kasnije ta informacija ispravljena. U intervjuu pričao kako ne zna gdje bi se pomolio Tri mjeseca prije nego je počinio zločin mladić je u interjvuu za studentske novine govorio o svom životu na kampusu, o muslimanskoj vjeri te o tome kako drugi gledaju na njegovu vjeru.  "U prijašnjem kampusu imali smo sobe za molitve gdje smo išli pet puta dnevno jer se muslimani mole pet puta dnevno. Ovo je moj prvi dan na ovom Sveučilištu, ovo mjesto je ogromno, a ne znam gdje bih se uopće išao pomoliti.   Želio sam se pomoliti na otvorenom, ali me strah zbog svega što se piše u medijima. Kada bi vidjeli da se molim tko zna što bi mislili o meni tko zna što bi se moglo dogoditi.   "No, ne krivim nikoga zbog toga. Mediji su u njihove glave stavili takvu sliku o muslimanima. Prestrašen sam jako. Ali sam to učinio. Išao sam se pomoliti u jedan kutak.", napisao je između ostaloga Artan. "Nećete imati mira sve dok muslimane ne pustite na miru."  Kako navode američka glasila, Artan je nekoliko minuta prije napada na Facebooku objavio prijetnje SAD-u.  "Dosta je. Ameriko! Prestani se upletati u zemljama svijeta, napose u muslimanskoj 'ummi' (zajednici). Nismo slabi. Nismo slabi, imaj to na umu", napisao je u poruci, kako prenosi mreža ABC, na stranici Facebooka koja je poslije uklonjena. "Nećete imati mira sve dok muslimane ne pustite na miru."  Američki mediji su potvrdili da je Artan somalskog podrijetla, ali vlasti nisu potvrdile tu informaciju.  "Osumnjičenik se automobilom zaletio u skupinu pješaka, ozlijedivši nekoliko njih. Zatim je izašao iz automobila s nožem i nasrnuo na prolaznike. Policajac je ispalio više hitaca prema njemu kako bi uklonio prijetnju", rekao je Stone.  Odgovarajući na pitanje na tiskovnoj konferenciji je li riječ o terorizmu, načelnik policije u Columbusu Kim Jacobs je rekao: "Mislim da tu mogućnost moramo još ispitati".  Glasnogovornik Bijele kuće Josh Earnest je potvrdio da savezna policija FBI pomaže lokalnoj policiji u istrazi.  "Moramo još prikupiti i proučiti puno informacija. Situacija je teška", rekao je na dnevnoj tiskovnoj konferenciji.  Sveučilište u Columbusu ima  gotovo 60.000 studenata.