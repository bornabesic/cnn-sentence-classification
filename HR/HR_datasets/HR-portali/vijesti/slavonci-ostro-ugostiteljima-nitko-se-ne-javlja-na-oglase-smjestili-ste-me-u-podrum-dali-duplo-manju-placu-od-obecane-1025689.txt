Poučeni prošlosezonskim iskustvima i Slavonci su odlučili reći ne našim ugostiteljima Dubrovački ugostitelji kažu da traže sezonske radnike, ali im se nitko ne javlja. Prije nekoliko dana objavljena je priča kako ugostiteljima na dubrovačkom području nedostaje oko tisuću sezonskih radnika, za što je više razloga, od udaljenosti do problema sa smještajem. Većina ugostitelja slaže se da najveći problem stvara smještaj jer većina iznajmljivača pikira na turiste od kojih će bolje zaraditi i unovčiti svoje prostore. Iz Udruge ugostitelja već dugo apeliraju na Ministarstvo rada da se povećaju kvote za uvoz strane radne snage, kako bi se bar na vatrogasnoj mjeri riješio ovaj problem, a do tad ugostitelji traže radnu snagu u Slavoniji. Ipak, čini se da Slavonci nerado odlaze, odnosno vraćaju se u Dubrovnik, poučeni lošim prošlosezonskim iskustvom. Što zbog lošeg smještaja, što zbog nižih plaća nego se priča, a što zbog “teških” poslodavaca. Tako se moglo ovih dana pročitati po interentu, društvenim mrežama kako Slavonci prozivaju neke tamošnje ugostitelje koji svojim radnicima nisu isplatili zadnje plaće. Priznali su i kako im je prilikom zapošljavanja obećano jedno, a drugo su dobili. Tako je jedna Slavonka kazala kako joj je ponuđena plaća od 7 tisuća kuna, 10 sati radno vrijeme te slobodna nedjelja, naravno i osiguran smještaj. Dobila je plaću od 3 800 kuna, smjestili su je u nekakvom podrumu, a radila je 16 sati dnevno. Nedjelja je bila slobodna – to su ispoštovali. Bilo je dosta iskorištavanja Slavonca poručili su. Poruka radnika ugostiteljima je – platite pa ćete imati dobre radnike.