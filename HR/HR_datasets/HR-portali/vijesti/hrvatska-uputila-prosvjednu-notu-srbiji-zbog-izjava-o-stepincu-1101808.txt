Ministarstvo vanjskih i europskih poslova (MVEP) uputilo je u ponedjeljak prosvjednu notu Srbiji zbog "neprihvatljivih izjava" srbijanskih dužnosnika o poništenju presude kardinalu Alojziju Stepincu, doznaje se u ministarstvu. Zagrebački sud poništio je u petak presudu Stepincu kojom su ga bivše komunističke vlasti 1946. osudile na 16 godina zatvora zbog suradnje s ustaškim režimom u Nezavisnoj Državi Hrvatskoj. Srbijanski predsjednik Tomislav Nikolić ocijenio je da Hrvatska time "zatrpava jame u koje su ustaše pokapale Srbe" i riskira da ostane bez potpore civiliziranog svijeta, a premijer Aleksandar Vučić tim je povodom nazvao Stepinca "jednim od ključnih ideologa najgore nacističke vlasti na europskom tlu". Raspirivanje netrpeljivosti Na Zrinjevcu smatraju da se tim izjavama na neprimjeren i revizionistički način ocjenjuju Hrvatska i djelovanje njezinih institucija, što predstavlja izravno miješanje u unutarnja pitanja susjedne zemlje. Izražavajući najoštriji prosvjed, u MVEP-u ističu da takva retorika potiče raspirivanje netrpeljivosti između dvaju naroda i udaljava Srbiju od prihvaćanja europskih vrijednosti i priključenja europskoj obitelji. MVEP poziva obnašatelje državnih dužnosti u Srbiji da svoj diskurs usmjere k jačanju dobrosusjedskih odnosa i da se umjesto tendencioznih verbalnih obračuna prožetih neistinama, povijesnim revizijama i optužbama posvete racionalnom dijalogu o svim pitanjima važnim za odnose dviju zemalja, doznaje se u ministarstvu. Reakcije iz Srbije Vučić je u subotu rekao da Srbija želi dobre odnose s Hrvatskom i da će uvijek biti na strani antifašizma, ali da poništenje presude Stepincu više govori o Hrvatskoj, nego o Srbiji. "Srpski narod nikada neće podupirati fašizam i znat će sačuvati svoju zemlju i ljude od fašizma. A što će drugi raditi, to je njihova stvar, i ovom odlukom su mnogo više govorili o sebi nego o Srbima", istaknuo je srbijanski premijer. Nikolić je nakon ukidanja presude izjavio da "Hrvatska zatrpava jame u koje su ustaše pokapale Srbe, ali ako ovako nastavi, iskopat će ponor u koji će upasti i ostati sama, bez potpore civiliziranog, antifašističkog i antinacionalnog dijela čovječanstva". Srbijanski predsjednik presudu vidi kao pritisak na papu Franju "da odustane od utvrđivanja istine i kanonizira bivšeg kardinala". Poništenje presude Presuda nadbiskupu Alojziju Stepincu iz 1946. poništena je jer grubo krši sadašnja i tadašnja temeljna načela materijalnog i procesnog kaznenog prava civiliziranog dijela čovječanstva, zaključio je sud obrazloživši odluku o reviziji presude kojom je Stepinac kažnjen sa 16 godina zatvora i prisilnog rada te petogodišnjim gubitkom političkih i građanskih prava. Stepinca je u rujnu 1946. tadašnje Javno tužilaštvo NR Hrvatske, temeljem "Zakona o krivičnim djelima protiv naroda i države", optužilo da je surađivao s talijanskim i njemačkim okupatorom te ustaškim režimom u NDH, za nasilno katoličenje pravoslavaca, za pomaganje ustaškom režimu, ali i neprijateljsku propagandu nakon kraja rata. Presudu je 11. listopada 1946. donio Vrhovni sud koji ga je proglasio krivim po svim točkama optužnice. Zahtjev za revizijom presude podnio je uime obitelji Boris Stepinac, a na sjednici izvanraspravnog vijeća i predstavnica Državnog odvjetništva kazala je da je suglasna s revizijom i predložila da sud poništi pobijanu presudu u cijelosti. 