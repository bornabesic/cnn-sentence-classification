Vozač Ubera M. G. (36) stajao je parkiran u Ulici Ivana Lučića preko puta Filozofskog fakulteta u Zagrebu kada je začuo lom stakla na automobilu. Bio je utorak, gluho doba noći, oko 1.30 sati, kada je skupina od šest maskiranih muškaraca okružila Citroen C4 u kojem se M. G. nalazio te krenula demolirati automobil. U očito dobro isplaniranoj akciji razbili su staklo na stražnjim vratima kroz koje su zatim ubacili zapaljivo sredstvo, a istovremeno su probušili i gume na automobilu. Prijetnja kao upozorenje Već idućeg trenutka nastala je panika, jer je M. G. izašao iz automobila i počeo vikati kako vozilo ima plinski spremnik. Bez previše okolišanja otrčao je na jug u smjeru Slavonske, dok su šestorica muškaraca koje nije mogao prepoznati jer su na glavama imali fantomke pobjegli prema sjeveru, u smjeru Vukovarske ulice. Iako su vatrogasci brzo stigli na mjesto događaja automobil je gotovo potpuno izgorio. Policija je zbog očevida gotovo do podneva blokirala dio ulice na kojem se sve odigralo, a do zaključenja ovog broja još uvijek nije bilo poznato tko su napadači. S obzirom na to da je napadnut vozač Ubera ubrzo su se počele širiti informacije kako su za sve odgovorni taksisti Radio Taxija Zagreb. Prema neslužbenim informacijama upravo je potpredsjednik tog taksi udruženja Ivan Pilko dan prije nego se napad dogodio prijetio vozaču Ubera koji je vozio isti Citroen C4 koji je kasnije zapaljen. Pilko je vozaču navodno prišao dok je izdavao račun za upravo odrađenu vožnju i kazao mu da prestane voziti za Uber jer bi mu se u suprotnom nešto moglo dogoditi. Oglasili se i iz Ubera – To su totalne gluposti, laži, dezinformacije, ne znam ni kako da to nazovem. Nisam nikome prijetio, niti me itko iz policije kontaktirao vezano za taj zapaljeni automobil. Ne znam ništa o tome osim nešto malo što sam pročitao u medijima - kazao je Ivan Pilko te demantirao spomenute navode. Napad na njihovog vozača, što je već drugi takav slučaj u samo pet dana, komentirali su iz Ubera. – Ogorčeni smo informacijom da je naš partner-vozač, inače samostalni poduzetnik koji pokušava zaraditi za život, rano jutros napadnut na tako brutalan način od skupine nepoznatih nasilnika. Sretni smo što se tijekom napada u vozilu nije nalazio putnik te da naš partner-vozač nije pretrpio ozbiljne ozljede - navode između ostalog u priopćenju iz Ubera. Zapaljeni automobil inače je u vlasništvu M. J. koja je vozilo kupila na kredit, te ga je sredinom rujna dala na korištenje tvrtki iz Zagreba koja je potom s Uberom sklopila ugovor za taksiranje.      > > Pokraj Filozofskog razbili staklo na autu i ubacili nepoznato zapaljivo sredstvo