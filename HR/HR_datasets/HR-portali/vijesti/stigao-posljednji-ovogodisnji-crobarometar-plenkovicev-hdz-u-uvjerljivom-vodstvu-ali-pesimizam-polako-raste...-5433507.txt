Hrvatska završava politički najturbulentniju godinu u svojoj modernoj povijesti. Redovito istraživanje Crobarometar na kraju 2016., koje je objavio Dnevnik NoveTV, otkriva da HDZ završava godinu kao prva stranka. Vodeća su politička opcija za koju bi glasovalo 33,2 posto birača. SDP je već treći mjesec u „slobodnom padu“, a trenutačno su zaustavili potporu na 23,2 posto. Upravo je to postotak s kojim kreće novi predsjednik SDP-a Davor Bernardić.   Most nezavisnih lista 2016. završava s potporom od 9,6 posto potpore, a Živi zid s potporom od 7,5 posto birača.   HSU godinu završava s potporom 2,4 posto birača, s potporom od 2,3 posto birača 2016. napušta stranka Milana Bandića. IDS ima 2,1 posto, a HSS 1,9 posto potpore birača. HDSSB trenutačno može računati na potporu od 1,8 posto birača, a stranka Pametno na njih 1,7 posto. HNS 2016. Završava s potporom od 1,7 birača. Ostale stranke ukupno među biračima imaju potporu od 3,5 posto, a neodlučnih birača je 9,1 posto.   54 posto građana misli kako Hrvatska ide u lošem smjeru i lagano raste broj pesimista, a pada broj optimista, sada njih 30 posto misli kako Hrvatska ide u dobrom smjeru. Pritom je zanimljivo vidjeti usporedbu s razmišljanjima građana u vrijeme mandata bivših Vlada nakon dva mjeseca. Za Milanovićeve Vlade u veljači 2012. 46 posto građana mislilo je da zemlja ide u dobrom smjeru, a njih 40 posto da ide u lošem. A za Sanaderove Vlade u veljači 2008. 57 posto građana mislilo je da zemlja ide u dobrom smjeru, a njih 25 posto mislilo je da ide u lošem smjeru.     Birači su podijeljeni oko Vladinih politika, njih 41 posto ih ne odobrava, a 41 posto odobrava poteze Vlade Andreja Plenkovića. Ne zna 18 posto birača. No vidljiv je pad optimizma i porast pesimizma.   Milanovićeva Vlada u veljači 2012. imala je podršku 58 posto birača, a njezine poteze tada već nije odobravalo 28 posto birača. Ne zna njih 14 posto. Sanaderova Vlada u veljači 2008. imala je podršku 52 posto birača za svoje poteze, a njih 33 posto  nije ih podržavalo. Ne zna njih 18 posto.   Zato 66 posto birača misli kako će Vlada odraditi mandat do kraja odnosno do 2020., a njih 22 posto da će se raspasti i prije. Ne zna njih 12 posto. Terensko istraživanje provela je agencija IPSOS između 1. i 18. u mjesecu. Podaci se prikupljaju na uzorku od 968 punoljetnih građana Hrvatske. Maksimalna pogreška uzorka iznosi +/-3,3%, a za rejtinge stranaka +/- 3,6%.