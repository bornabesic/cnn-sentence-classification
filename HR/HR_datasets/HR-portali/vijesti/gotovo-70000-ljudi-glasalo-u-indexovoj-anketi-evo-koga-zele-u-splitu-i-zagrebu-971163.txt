U NEDJELJU je prvi krug lokalnih izbora. Index je postavio anketu u kojoj smo vas pitali tko bi trebao biti gradonačelnik/ca Splita i Zagreba.   Gotovo 70 tisuća ljudi odgovorilo je na anketu. Točnije, 67.824 ljudi.  U anketi nije korištena stručna metodologija, ali je na nju otvoreno odgovorilo gotovo 70 tisuća ljudi, pa je možemo gledati kao primjer glasa naroda, ili bar glasa čitatelja Indexa.  >> ZADNJA VELIKA ANKETA Glasajte do danas u podne - tko će zavladati Splitom i Zagrebom?  Mrak Taritaš u Zagrebu  Prema Indexovoj anketi, 39% građana smatra da bi Anka Mrak Taritaš trebala biti gradonačelnica Zagreba. Druga po redu je Sandra Švaljek za koju se odlučilo 17% građana, dok je Milan Bandić pokupio 16% glasova. Za Brunu Esih je glasalo 11% građana. Zanimljiv je potop Drage Prgometa iz HDZ-a, za kojeg se odlučilo tek 3% glasača.   Marko Sladoljev prikupio je 4% glasova, Tomislav Tomašević 7%, a Ivan Lovrinović 3% glasova u Indexovoj anketi.  Marijana Puljak u Splitu  S druge strane, u Splitu prema Indexovoj anketi pobjeđuje Marijana Puljak. Drugo mjesto zauzima Željko Kerum s 28% glasova, a Andro Krstulović Opara prikupio je tek 10% glasova.   Aida Batarelo ima 6%, Drago Markovina 8%, Ante Čikotić 6%, Ivo Baldasar 4%, a Goran Jugović 2%.  Napeti izbori  Nikada do sada lokalni izbori nisu bili napetiji i neizvjesniji, a dodatnu draž im daje i činjenica što se održavaju netom nakon što je po drugi put pukla ljubav HDZ-a i Mosta. Upravo će borba ove dvije stranke biti jedna od zanimljivijih stvari koje ćemo pratiti u nedjelju.   HDZ nikada nije vladao Zagrebom, a tako najvjerojatnije neće biti ni ovaj put. No, usprkos tome, Zagreb čekaju iznimno napeti i dramatični izbori. Milana Bandića su mnogi pokušavali srušiti, ali uspio nije nitko. Ovaj put stvari bi mogle biti drugačije. Umorni Bandić, opterećen brojnim aferama nekoliko dana prije prvoga kruga zaostaje u anketama, ali po svoj prilici ulazi u drugi krug. Kao glavne konkurentkinje za preuzimanje upravljanja Zagrebom od Bandića slove Anka Mrak Taritaš, HNS-ovka koja je nakon dugih pregovora dobila podršku SDP-a, i Sandra Švaljek, nezavisna koju podržava HSLS, ali i konzervativci Ruže Tomašić.   Napeti izbori čekaju i Split. Željko Kerum se, nakon izbornog fijaska prije četiri godine, vratio i ozbiljno kuca na vrata Banovine. HDZ je prije četiri godine pokušao s arhitektom Vjekoslavom Ivaniševićem, ali mu je gradonačelnička fotelja umakla za nekoliko stotina glasova. U nju je sjeo tadašnji SDP-ovac Ivo Baldasar, koji se i ovaj put kandidira ispred Splitske stranke. Uzalud, kako se čini.   HDZ-ov Opara prema Indexovoj anketi ne stoji dobro, dok Marijana Puljak, ako je suditi po ovim rezultatima, ima dobre šanse. Također, Kerum je polučio jako dobre rezultate na ovoj anketi.   Tko će odnijeti konačnu pobjedu, vidjet ćemo tek u nedjelju. Tijek i rezultate izbora možete pratiti na Indexu.