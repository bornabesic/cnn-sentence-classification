U nedjelju su ožalošćene obitelji pokapale svoje sinove nakon talibanskog pokolja u vojnoj bazi na sjeveru Afganistana, u kojemu je poginulo najmanje 130 ljudi i nakon te tragedije zemlja traži smjene u vlasti. Broj žrtava još nije točno utvrđen nakon pokolja koji se u petak dogodio u vrijeme molitve: afganistanska glasila suglasna su da je više od 130 ljudi poginulo, a desetci su teško ranjeni, dok nema nikakvih službenih informacija i vlast uglavnom šuti, osim što je proglasila dan žalosti. Ministarstvo obrane je u zadnja 24 sata ostalo pri informaciji o "više od sto ubijenih i ranjenih", što je rezultat petosatnog pokolja nad nenaoružanim vojnicima ubijanim u džamiji i u kantini. Napad su izvela desetorica muškaraca u odorama koji su se dovezli vojnim kamionima, a bili su opremljeni strojnicama i prslucima s eksplozivima. Glasnogovornik predsjedničkog ureda najavio je tiskovnu konferenciju u nedjelju u ranim poslijepodnevnim satima. U međuvremenu mediji pišu da se broj žrtava, a to su većinom mladi novaci koji su došli na obuku, kreće od 135 do 140, pa i 160, pozivajući se na vojne izvore u bazi 209. vojnog korupusa, petnaestak kilometara od Mazar-i-Šarifa. Talibani su pak objavili podatak o "petstotinjak ubijenih", ali oni najčešće uvećavaju broj žrtava. Prikrivanje informacija i nesposobnost vlasti i obavještajnih služba da zaštite svoje oružane snage u samoj vojnoj bazi izazvali su ogorčenost i gnjev. Na društvenim mrežama traži se ostavka ministra obrane Abdulaha Habibija i zapovjednika 209. vojnog korpusa zbog "nemara". "Najbolji način da se poštuju mrtvi je kazniti one koji nesavjesno rade svoj posao ili surađuju s neprijateljem", poručuje na Twitteru politički analitičar  koji se predstavlja kao "Badloon".