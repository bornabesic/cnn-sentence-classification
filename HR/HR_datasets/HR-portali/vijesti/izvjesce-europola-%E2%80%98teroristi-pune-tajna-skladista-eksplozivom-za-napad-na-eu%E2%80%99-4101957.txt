"Teroristički napad i dalje ostaje glavna prijetnja nacionalnoj sigurnosti zemalja članica EU”, izjavio je u ponedjeljak Manuel Navarrete Paniagua, čelnik protuterorističkog centra Europola, predstavljajući godišnje izvješće. “Svi podaci govore da će IS ili terorističke skupine inspirirane IS-om ili nekom drugom terorističkom skupinom ponovno izvesti napade negdje u Europi, a posebno u Francuskoj, i to s namjerom izazivanja teških posljedica i brojnih žrtava među civilnom populacijom. Riječ je o novoj prijetnji uz postojeću opasnost od napada usamljenih osoba koja nije nestala”, kaže se u spomenutom izvješću. “Imamo informacije pristigle od zemalja članica koje navode da terorističke skupine nastoje uspostaviti velika tajna skladišta eksploziva na tlu EU kojim bi izveli spektakularan napad”, istaknuo je Paniagua. Europol upozorava da su terorističke skupine promijenile taktiku, da sada djeluju globalno, i da zone u kojima se odvijaju sukobi služe kao mjesta za uvježbavanje, pripremu i koordiniranje napada, što ih sada čini opasnijima. Europol naglašava da postoje sumnje kako takvi kampovi za uvježbavanje terorista postoje i na zapadnom Balkanu. “Osim kampova za uvježbavanje u Siriji, postoje isto tako i manji kampovi u EU i u balkanskim državama. Vježbe za preživljavanje služe IS-ovim instruktorima za testiranje sposobnosti i odlučnosti potencijalnih članova. Sportske aktivnosti se koriste za testiranje borbene sposobnosti i otpornost na taktike ispitivanja”.  Europol upozorava da je bez vjerodostojnih dojava o namjerama, aktivnostima, kontaktima i putovanjima terorista “gotovo nemoguće točno predvidjeti kada i gdje se teroristički napadi mogu dogoditi”. Izvještaj spominje procjene koje govore da je oko 20 posto onih koji su se priključili džihadistima imalo mentalnih problema prije toga, a čak 80 posto ih ima kriminalni dosje. Prema podacima koje je iznio Manuel Navarrete Paniagua, šef antiterorističkog centra Europola, tijekom prošle godine je od terorističkih napada u EU ubijena 151 osoba, a ranjeno 360. Ipak, kao uspjeh je spomenuo da je u istom razdoblju spriječeno 211 mogućih napada, a uhićeno je više od 1000 ljudi pod sumnjom da su sudjelovali u pripremama ili pomaganju terorističkih napada. Europol većinu tih slučajeva pripisuje onome što se smatra “džihadističkim terorizmom”. “Terorističke ćelije koje su spremne počiniti terorističke napade u EU su uglavnom domaće i sa sjedištem u EU, ali mi smo upoznati s vezama koje one imaju s IS-om rekao je, dodavši da i usamljeni napadači i strani ratnici koji se vraćaju iz Sirije ili Iraka predstavljaju prijetnju. Osim “džihadističkog terorizma”, Europol navodi da imaju saznanja i o ostalim terorističkim skupinama, nacionalističkim i separatističkim, a u napadima “ekstremne ljevice” zabilježeno je i jedno ubojstvo u Grčkoj. Sve aktivnije su i ekstremne skupine krajnje desnice u EU, koje napade usmjeravaju uglavnom protiv izbjeglica i stranaca, posebno mulimana.