Američki predsjednički izbori 2016. mogli bi završiti istim raspletom kao i 2000. kada je demokat Al Gore osvojio većinu pojedinačnih glasova birača ('popular vote'), ali je do većine u izbornom kolegiju došao republikanac George W. Bush, javljaju agencije. Donald Trump pobjednik je američkih predsjedničkih izbora s najmanje 289 glasova elektora. Još nisu proglašeni pobjednici u Michiganu, Minnesoti i New Hampshireu, ali oni ne mogu poremetiti Trumpovu većinu u izbornom kolegiju. Trump je dugo vodio i u broju glasova na nacionalnoj razini, ali ga je Hillary Clinton prestigla kako je odmicalo prebrojavanje glasova u Kaliforniji, koju ona osvaja s velikom rezlikom. U ovom trenutku Clinton ima 58,87 milijuna glasova birača, a Trump 58,84 milijuna, odnosno 30.000 glasova manje. Još prije nekoliko sati Trump je u toj koloni imao tristo tisuća birača više. REUTERS / REUTERS   Na američkim predsjedničkim izborima 2000. demokratski kandidat Al Gore osvojio je 540.000 glasova više od republikanca Georgea W. Busha, ali je u izbornom kolegiju ostao u manjini. U dosadašnjih 57 predsjedničkih izbora, uključujući i nadmetanje Gorea i Busha, četiri se puta dogodilo da kandidat osvoji manje glasova birača na nacionalnoj razini (popular vote), a ipak postane predsjednik. REUTERS / REUTERS   John Quincy Adams osvojio je Bijelu kuću 1824. iako je Andrew Jackson imao 40.000 glasova birača više. Godine 1876. Samuel Tilden imao je 250.000 glasova više nego Rutherford Hayes i izgubio izbore. Predsjedniku Groveru Clevelandu 1888. niti 90.000 glasova više na nacionalnoj razini nije bilo dovoljno za drugi mandat jer je Benjamin Harrison izborio većine u izbornom kolegiju.