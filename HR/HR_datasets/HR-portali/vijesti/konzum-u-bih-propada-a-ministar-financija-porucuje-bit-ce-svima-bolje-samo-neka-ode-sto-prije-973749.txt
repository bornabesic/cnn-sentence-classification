Foto: Facebook  I KONZUM u BiH u velikoj je krizi. Ne plaćaju dobavljačima, a neki su im već i prestali isporučivati robu. Iako je prije samo šest dana Ante Ramljak govorio da Konzum u BiH uredno posluje. Tada je potvrđeno i da će Mercator preuzeti Konzum i Velpro.  Ministar financija u BiH Zoran Tegeltija jučer je komentirao krizu riječima - da bi za sve bilo najbolje da Konzum ode.  "Ako Konzum nije dao bankarske garancije, neminovno je bilo da dođe do obustave isporuke robe i što prije Konzum napusti BiH, bit će bolje i Konzumu i građanima BiH", kazao je Tegeltija, prenosi Klix.ba, i dodao da je proces restrukturiranja sustava kompliciran te da bi kompletan posao i dugovanja prema dobavljačima trebao preuzeti Mercator, u čijoj je vlasničkoj strukturi i Ivica Todorić osobno koji preko nizozemske tvrtke drži 18 posto dionica, dok udio Agrokora iznosi 69,6 posto.  Ministar vanjske trgovine i ekonomskih odnosa BiH Mirko Šarović jučer je u Sarajevu kazao da ih Ramljak uvjerava da neće otpustiti više od 10 posto radnika i da će ta otpuštanja biti izvršena u dužem periodu te prirodnim osipanjem radne snage.  "Dobavljači Agrokora su najranjivija karika jer ako oni ne budu riješeni, čitav sustav bit će u opasnosti", rekao je Šarović, prenio je Klix. Dodao je i da entitetske vlade kontroliraju novčane tokove Agrokorovih firmi u BIH putem bankarskog sustava i izvršenja obaveza prema državi, a vlasti na državnom nivou kontroliraju iznošenje gotovine iz zemlje.  Konzum otpustio stotine radnika  Pitanje je hoće li Mercator svojim povratkom uspjeti napraviti zaokret u poslovanju na BiH tržištu.  Kriza u Agrokoru utjecala je na ekonomiju u BiH. Prema dostupnim podacima, u Agrokoru je zaposleno 5200 ljudi, a tu je i 1300 dobavljača. Godišnji promet tvrtke je oko pola milijarde eura.  Prema podacima s kraja prošle godine, Agrokor dobavljačima u BiH duguje 160 milijuna eura, od čega domaćim tvrtkama 85 milijuna eura. To je dvostruko više od Agrokorova duga slovenskim dobavljačima i veliki udar na ionako slabu ekonomiju u Bosni i Hercegovini, pisao je Siol.net.  Namjera je namiriti dug dobavljačima  Iz Mercatora je priopćeno kako je preuzimanje rezultat detaljne analize stanja u poslovanju te da će ulazak Mercatora imati pozitivan učinak na tržište i kompaniju. Namjera je osnažiti mrežu poslovnica i namiriti dugovanje Konzuma prema domaćim dobavljačima, uz preuzimanje svih zaposlenika.  Trenutno se čeka odobrenje dioničara Agrokora i Mercatora kao i kreditora, a onda slijede dogovori s domaćim dobavljačima. Mercator u ovom preuzimanju vidi i dobru priliku za jačanje slovenskih dobavljača koji će moći proširiti svoje poslovanje i ojačati poslovnu poziciju, priopćeno je iz Mercatora.