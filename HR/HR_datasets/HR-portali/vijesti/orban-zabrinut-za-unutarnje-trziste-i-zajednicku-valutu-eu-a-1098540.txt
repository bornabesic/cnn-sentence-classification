Mađarski premijer Viktor Orban kazao je u ponedjeljak da je zabrinut zbog gubitka povjerenja u europski projekt, tvrdeći da je Europska unija nepoštivanjem pravila ugrozila unutarnje tržište i zajedničku valutu. Gorljivi kritičar EU-a, Orban je također upozorio da će se Unija zbog Brexita suočiti s još većim izazovima ukoliko se ne uspije pronaći rješenje za migrantsku krizu. "Glavni razlog krize i nesigurnosti u Europi je taj što su zbog nepoštivanja pravila ugrožena dva najveća europska postignuća: zajednička valuta i unutarnje tržište osigurano Schengenom", napisao je Orban u kolumni za Frankfurter Allgemeine Zeitung. Također je uvjeren da će Velika Britanija nakon referenduma o napuštanju EU-a pronaći put vlastite budućnosti. "Nisam zabrinut za Britance, govorimo tu o najiskusnijoj demokraciji u Europi (...) radije se brinimo za sebe", napisao je Orban. Mađarski premijer smatra da EU u rješavanju kroznih stanja mora više uključiti ljude. "Potrebna nam je svaka osoba, svaka nacija, svaka članica. Institucije to ne mogu nadoknaditi. One moraju pomagati i koordinirati, a ne gurati zemlje članice u pozadinu", napisao je Orban, aludirajuću na Europsku komisiju. >> Orban: Nakon Brexita slijede promjene na europskoj šahovskoj ploči