Kod voditelja Stankovića u emisiji “Nedjeljom u dva” obrađen je slučaj otkaza sportskoj novinarki/urednici Romani Eibl koja je postala poznata kad ju je g. Zdr. M. izvrijeđao puno žešće nego njene kolege sportske novinare – jer je žena. Dragi kolege tada je nisu zaštitili. Očekivalo se da će zbog toga, a dan uoči Međunarodnog dana borbe protiv nasilja nad ženama, gospon voditelj iskoristiti cijelu emisiju da pred Romanom Eibl svoj prazni zaštitnički ego maksimalno napuše – do komičnih razmjera, što se na kraju i dogodilo, ali samo na kraju. Tijekom emisije Stanković je po svojoj staroj navadi (kao da je novinarstvo učio kod gđe Ave Karabatić) dobro pazio da se svima dopadne, tj. da se ne zamjeri ni svojim kolegama sportskim novinarima, ni ministru sporta i razonode Jovanoviću, ni ministrovu novom prijatelju Zdr. Mamiću. Na sada već slavnom kraju svoje emisiju, kada govori samo on i nitko drugi, g. Stanković je zaustio da bi on, da pokreće neki projekt, svakako zaposlio svoju kolegicu Romanu Eibl na HRT-u, ali se odmah, kao pravi đak profesorice Karabatić, osvijestio i koketno se smiješeći dodao da on ne odlučuje o zapošljavanju, vremena su teška, a uostalom i sva su mjesta već ionako popunjena. Ovakvi se govori drže moliteljima, a pisali su ih davni autori socijalno-kritičke poezije, pa kako je g. Stanković i sam pjesnik to nam je ovaj njegov angažman razumljiv. Iako otpuštena novinarka nije ni od koga u emisiji tražila ništa, Stanković nije mogao odoljeti a da je ne vidi u ulozi prosjakinje. 