Nekolicina veleposlanika i diplomata zapadnih država akreditiranih u Bosni i Hercegovinu u četvrtak je osobno ohrabrila srednjoškolce iz Jajca u njihovoj borbi protiv uspostave paralelnih škola u tom gradu koje bi odvojeno pohađala djeca različitih nacionalnosti. Veleposlanici Svete Stolice, Austrije, Japana, Njemačke, Rumunjske, Švicarske, voditelj misije OESS-a te diplomatski predstavnici Francuske i delegacije Europske unije u BiH otputovali su u Jajce i tamo se sastali s učenicima Srednje strukovne škole i Srednje škole "Nikola Šop" te predstavnicima neformalne skupine profesora koji djeluju u okviru inicijative "Bolja škola". Jajačkim srednjoškolcima i profesorima uručili su posebno priznanje pod nazivom "Most za budućnost" koje im je dodijeljeno zbog napora koje ulažu u zaustavljanju etničkih podjela u školama županije Središnje Bosne. "Ovo je simbolična gesta potpore borbi učenika za jedinstveni nastavni plan i program u školama, uz poštovanje multietničnosti Jajca i županije Središnje Bosne", kazala je tom prigodom u ime diplomata veleposlanica Švicarske u BiH Andrea Rauber Saxer. Pri tom je istaknula kako su cijele protekle godine srednjoškolci u Jajcu demonstrirali moralnu i građansku hrabrost u javnim nastojanjima da zaustave odvajanje i nacionalizam u obrazovnom sektoru zalažući se za multikulturno društvo i duh zajedništva. Učenica Azra Keljalić kazala je kako njihova borba protiv podjela traje dugo no nadaju se da će svi shvatiti poruku koju žele poslati. "Političari govore da su mladi budućnost ove zemlje. Neka nas onda puste da odlučimo o svojoj budućnosti", kazala je dok je njen kolega Nikola Rimac istaknuo kako su učenici sigurni da osnutak posebne škole samo za Bošnjake nikome ne donosi ništa dobro. Dvije srednje škole u Jajcu u proteklim su godinama provodile nastavu za djecu svih nacionalnosti no iz bošnjačkih političkih krugova potekao je zahtjev za uspostavom posebne škole u kojoj bi se primjenjivao nastavni plan i program na bosanskom jeziku. Taj su zahtjev kojega je prihvatila i županijska skupština pravdali tvrdnjom kako su u postojećim školama bošnjačka djeca prisiljena pohađati nastavu koja se izvodi po hrvatskom planu i programu što su smatrali ugrožavanjem nacionalnog identiteta. No učenici Hrvati i Bošnjaci takvim su se planovima otvoreno usprotivili tražeći da ih se ne razdvaja na nacionalnoj osnovi. Jajce je tek jedno od mjesta s mješovitim sastavom stanovništva unutar Federacije BiH gdje se nastava u školama provodi uglavnom odvojeno za djecu različite nacionalnosti. Svaka od deset županija unutar tog entiteta sama kreira svoju obrazovnu politiku. I tamo gdje je obrazovni sustav administrativno integriran nastava se izvodi po načelu "dvije škole pod jednim krovom" što je praksa koju je OESS ocijenio kao klasični primjer etničke segregacije. "Ovi su učenici digli svoj glas protiv segregacije i diskriminacije i u tome imaju našu punu potporu", kazao je šef misije OESS-a u BiH Johnatan Moore. Prema svim provedenim analizama postojeći obrazovni sustav potiče uspostavu trajnih međunacionalnih podjela i onemogućava sustavnu integraciju društva. Glas jajačkih srednjoškolaca jedan je od rijetkih slučajeva otvorene pobune protiv takve politički dirigirane prakse. "Bitno je njihovo nastojanje da ostanu zajedno shvatiti ozbiljno i ispoštovati ga. Uvjereni smo da pothvati učenika iz Jajca mogu biti primjer drugim građanima ove države. Od političara i lidera očekujemo da ispune svoju obavezu da mladima ponude kvalitetno obrazovanje koje će ih pripremiti za budućnost, a ono podrazumijeva i naučiti ih da žive skupa", stoji u zajedničkoj izjavi objavljenoj povodom dodjele priznanja učenicima u Jajcu iza koje osim diplomata koji su bili u Jajcu stoje i veleposlanici Belgije, Bugarske, Grčke, Malte, Njemačke, SAD-a, Italije, Španjolske i Rumunjske.