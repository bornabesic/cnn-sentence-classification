Sjeverna Koreja optužila je Sjedinjene Države i južnokorejske obavještajne službe za zavjeru s ciljem ubojstva čelnika Kim Jong-una otrovom. Ministarstvo državne sigurnosti priopćilo je da je spriječilo plan CIA-e i njezinih južnokorejskih kolega da ubiju Kima otrovom, izvijestila je u petak južnokorejska novinska agencija Yonhap. U priopćenju se navodi da je "teroristička skupina", koju podržavaju CIA i južnokorejska obavještajna služba, ušla u zemlju kako bi pripremila taj napad, javlja BBC. Dodaje se da će Sjeverna Koreja pronaći i "nemilosrdno uništiti" teroriste. Pjongjang navodi da su Washington i Seul platili sjevernokorejskom državljaninu da provede zavjeru u djelo. Napetosti na Korejskom polutoku pojačale su se zadnjih tjedana zbog sjevernokorejskog nuklearnog programa i raketnih pokusa. U veljači je polubrat sjevernokorejskog čelnika ubijen otrovom u zračnoj luci u Maleziji. Južnokorejske i američke vlasti vjeruju da su Kim Jong Nama ubili sjevernokorejski agenti.