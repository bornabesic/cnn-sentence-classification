Predsjednik HNS-a Ivan Vrdoljak izjavio je danas da će potpise koje su dali za razrješenje predsjednika Hrvatskog sabora Bože Petrova potvrditi i kod glasovanja u Saboru te da neće glasovati za novi prijedlog imenovanja koji će doći od HDZ-a na tu dužnost, jer nemaju jasnu sliku većine.  Vrdoljak je na konferenciji za novinare u sjedištu HNS-a, nakon izvanredne sjednice stranačkog predsjedništva, ocijenio da se danas ponavlja situacija od prije godinu dana, kad je HNS tražio kod glasovanja o predsjedniku Sabora akademiku Željku Reineru da se artikulira jasna većina. "To će biti trenutak kada će saborski zastupnici i političke opcije definirati jasnu većinu u Saboru. Mi u tome nećemo sudjelovati, jer glasamo protiv novog prijedloga za predsjednika Sabora", poručio je Vrdoljak te pozvao predsjednika Vlade da, kako je rekao, u što skorije vrijeme jasno objavi javnosti koja je saborska većina postignuta, što su prioriteti njegove nove vlade i većine. "Želja nam je u ovom trenutku naglasiti da se situacija koja je prouzročena 'koalicijom kaosa' HDZ-a i Mosta mora u što skorije vrijeme smiriti i stabilizirati. Hrvatska je država koja ima ozbiljne krizne točke - odnosi sa Slovenijom, granični problem, gospodarsko-financijsku ugrozu za sve proizvođače i dobavljače i zaposlenosti vezano za slučaj Agrokor, neriješen problem blokiranih u Hrvatskoj i u ovom trenutku najmanje što nam treba je dugotrajna politička kriza koja nije jasno artikulirana", upozorio je Vrdoljak.   Prva dva zaključka - da glasamo za razrješenje Petrova i protiv novog imenovanja predsjednika Sabora - jasno govore da je stav HNS-a da ne koketiramo ni s Mostom niti s HDZ-om, jer su upravo te dvije stranke glavni i krivci što 18 mjeseci nemamo jasno artikuliranu politiku i jasnu Vladu. I vrlo vjerojatno idemo prema novoj krizi i potencijalno novim izborima, trećima u 18 mjeseci koji nas kumulativno koštaju oko milijardu kuna, rekao je Vrdoljak te HDZ i Most označio glavnim krivcima političke krize u Hrvatskoj. Predsjednik HNS-a pozvao je sve sukobljene strane, čelništvo i ministre, sad već i neke bivše, da čuvaju dignitet politike, funkcija i institucija i stranaka koje zastupaju, Hrvatske i njezinih građana u Hrvatskom saboru. Na upit o pokušaju stvaranja većine u oporbi, Vrdoljak je rekao kako o tome nisu razgovarali i da oni "ne preslaguju". 