Glavni tajnik Hrvatske stranke prava dr. Ante Starčević (HSP AS) Pero Ćorić rekao je u utorak da njegova stranka raskida s HDZ-om suradnju na lokalnoj i regionalnoj samoupravi, a svim dužnosnicima svoje stranke koji to ne budu poštovali poručio je da će "dobiti otpusno pismo". – S današnjim danom HSP AS raskida sve sveze s ovakvim HDZ-om, kao što je Hrvatska raskinula sve sveze s bivšom SFRJ. Sve sveze raskidamo u svim gradovima, općinama u kojima surađujemo s HDZ-om, 12 županija i Gradu Zagrebu – rekao je Ćorić u telefonskoj izjavi za Hinu. Poručio je kako će svi dužnosnici HSP AS koji to ne budu poštovali "dobiti otpusno pismo" i mogu ići u HDZ. Parcijalno je neprihvatljivo Ustvrdivši da HSP AS nikada nije mijenjao stavove pa neće ni ovaj put, Ćorić je rekao i da je Predsjedništvo stranke na sinoćnjoj telefonskoj sjednici jednoglasno odlučilo da im je neprihvatljivo ići parcijalno po izbornim jedinicama, a ne potpisati sporazum o trajnoj političkoj suradnji. Predsjednik HDZ-a Andrej Plenković rekao je u ponedjeljak da će HDZ na predstojeće parlamentarne izbore izaći samostalno, dok će s pojedinim partnerima suradnju ostvariti po pojedinim izbornim jedinicama. HSP AS jedini je partner koji je inzistirao na nacionalnoj koaliciji, kao i do sada. No, stranačka tijela HDZ-a su dogovorila drugi pristup, poručio je. Glavni tajnik HSP AS Pero Ćorić tvrdi da je ponuda HDZ-a njegovoj stranci bila puno bogatija nego drugim partnerima koji su se, kako je rekao, prodali za "šerpu ribe". Zanima ga, kaže, kako će HSLS svojim biračima objasniti da će dobiti dva mandata a ići u pet izbornih jedinica. – Još sinoć sam dobivao pozive kako će se HDZ odreći i Ruže Tomašić ako im ona smeta. Nama nitko ne smeta, ali začuđuje stil HDZ-a da razgovara s strankama koje imaju nula posto popularnosti kao Hrvatska konzervativna stranka, Hrid ili Hrvatska zora. To je njihovo pravo – izjavio je Ćorić. Rekavši kako dolazi iz "umirućeg" grada Iloka, Ćorić je ustvrdio da je prošli tjedan na sastanku s koalicijskim partnerima pokušao razgovarati i o problemima vezanim uz  "umiruće gradove" Ilok, Vukovar, iseljavanja Like i slično, ali da oni o tome nisu željeli razgovarati. – Oni o tome nisu htjeli razgovarati. To proizlazi iz njihove zaslijepljenosti crvenim bruxelleskim tepisima –  izjavio je, uz ostalo, Ćorić koji smatra da im je to, kako je rekao, ljetna zabava. – Ako HDZ ne pobijedi na parlamentarnim izborima, oni će se vratiti u Bruxelles. To je i dokaz kako oni i ne vjeruju u izbornu pobjedu – izjavio je on. HSP AS "lokomotiva" Domoljubne koalicije Naglasio i da Domoljubna koalicija ostaje, a da će HSP AS će biti "lokomotiva" te koalicije. Poručio je i da od danas počinje raditi na stvaranju velikog pravaško-domoljubnog saveza. – To je jedini mogući put kako bi zaustavili povratak neokomunista Zorana Milanovića na vlast – rekao je Ćorić. Ocijenio je da je HDZ jučerašnjim potezom "bacio koplje u grmlje" i "pokazao da nije ništa drukčiji od konkurencije", a drži i da su predsjednika HDZ-a Andreja Plenkovića i cijelo vodstvo te stranke nametnuli lijevo-liberalni mediji. – Jadranka Kosor se hvali da su ti dečki sve njezina škola. To je njezina škola, ali kumrovečka i s njima ne želimo surađivati niti na jednoj razini –  rekao je Ćorić.  HDZ neće nitko ucjenjivati Novi predsjednik HDZ-a Andrej Plenković istaknuo je u ponedjeljak da nijednoj stranci ili partnerima neće dopustiti da ucjenjuju njegovu stranku. – Poštujemo pravaštvo i sve ono što nam je HSP AS dao, ali u novim okolnostima imamo novi koncept za koji smatramo da će biti uspješan u izborima u rujnu – naglasio je Plenković. Budući politički tajnik HDZ-a Davor Ivo Stier rekao je kako uvažavaju članove i birače HSP AS, ali da HDZ-u nije do političke trgovine. – Ćorić je nesretan i nezadovoljan, jer vidi da mu ucjene s nama ne pale. Shvatio je da je napravio veliku pogrešku kad je pomislio da s nama može trgovati kao Stipe Gabrić Jambo sa Zoranom Milanovićem, ali Andrej je drukčiji od Milanovića i on ne gradi trgovačku koaliciju – naglasio je Stier. >> Davor Ivo Stier: Ćorić je nesretan jer vidi da mu ucjene s nama ne pale 