Foto: Hina JEDAN od glavnih aktera predstojećeg ljetnog prijelaznog roka hrvatski je reprezentativac Ivan Perišić. Za sjajnog krilnog igrača Intera bore se Manchester United, Liverpool i Chelsea, a iz prikrajka cijelu situaciju prate i pariški bogataši koji bi također rado vidjeli Perišića na Parku prinčeva.  Britanski mediji pak pišu da je najviše zagrizao Jose Mourinho koji je spreman prodati najskupljeg tinejdžera svijeta Anthonyja Martiala kako bi oslobodio prostor za Hrvata.  Klopp koji je Perišića vodio u Borussiji ne bi imao također ništa protiv toga da nastavi suradnju s hrvatskim reprezentativcom i na Anfieldu, no kako piše ugledni Independent, Ivan želi isključivo na Old Trafford.  Navodno su pregovori u završnoj fazi, ali i dalje postoji velika razlika u svoti koju Englezi nude i one koju Talijani traže. United je navodno spreman iskeširati 35 milijuna funti, dok u Interu traže 55 milijuna i ni pennyja manje. Martial je stigao iz Monaca 2015. za 50 milijuna funti koji mogu narasti do 90 milijuna s bonusima, a jedan od bonusa bio je 10 milijuna nakon 25 golova za United. Kako je Martial koncem travnja zabio ligaški gol Burnleyu, a mladom Francuzu bio je to 25. u dresu Uniteda, zbog klauzule koja je stajala u ugovoru pri prelasku Martiala iz Monaca u Manchester, Englezi su morali platiti bonus od deset milijuna eura klubu Danijela Subašića. Odigra li Martial 25 utakmica za reprezentaciju Francuske, a sad je na 15, Monaco će zaraditi još deset milijuna. Bude li Martial među finalistima za Zlatnu loptu, na račun kluba iz Kneževine sjest će dodatnih deset milijuna. Pa još proda li ga United za više od 60 milijuna eura... No kako stvari stoje, United bi mogao uštedjeti jer je Martial očito na izlaznim vratima Old Trafforda. Nakon sjajne debitantske sezone na Kazalištu snova, problemi za Francuza počeli su dolaskom Josea Mourinha u klub. Portugalac nikad nije sporio da Martial posjeduje nesvakidašnji talent, ali često je znao reći kako se Francuz teško uklapa u njegov način treninga i filozofiju igre koju ovaj prakticira. ''Anthony me mora slušati, mene, ne svog agenta. Mora me slušati svaki dan na treningu'', nedavno je medijima na Otoku izjavio Mourinho. Engleskim medijima to je bilo dovoljno da donesu neke zaključke.