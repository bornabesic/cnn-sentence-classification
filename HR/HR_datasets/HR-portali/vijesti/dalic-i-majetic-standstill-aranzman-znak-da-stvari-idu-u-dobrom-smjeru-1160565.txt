Potpredsjednica Vlade za gospodarstvo Martina Dalić i glavni direktor Hrvatske udruge poslodavaca Davor Majetić ocijenili su da je potpisivanje standstill sporazuma između banka kreditora i Agrokora znak da stvari oko tog koncerna idu u dobrom smjeru. Potpredsjednica Vlade i ministrica gospodarstva, poduzetništva i obrta Marina Dalić pozdravila je postignuti dogovor između vlasnika Agrokora i banaka. - Nadam se da će taj dogovor stabilizirati stanje u kompaniji, da će omogućiti da kompanija i dalje radi, da će dogovor biti proveden i dobavljači, uključujući i male, isplaćeni i da će se time stabilizirati cjelokupno stanje - naglasila je Dalić u emisiji Hrvatskog radija "Poslovni tjedan".   Sinoć je potpisan standstill ugovor između banaka članica koordinacijskog odbora financijskih vjerovnika (Erste, Privredna banka Zagreb, Raiffeisenbank Austria, Sberbank, VTB Bank (Austria), Zagrebačka banka) i tvrtke Agrokor, čime je on službeno stupio na snagu. Cilj standstill ugovora je olakšati napore kompanije u rješavanju pitanja likvidnosti i podmirivanja dospjelih obveza prema dobavljačima, osigurati nastavak kontinuiteta operativnog poslovanja i zaštite vrijednosti koncerna, kao i predstaviti osnovu za njegovo održivo restrukturiranje. - Potpis standstill agreementa za mene je dobar znak i optimizam da će stvari ići u dobrom smjeru. Mi vjerujemo da će se stvari tako rješavati u Agrokoru,  jer tako se to u osnovi treba rješavati kad firma uđe u velike probleme. Nadamo se da se tzv. lex Agrokor neće morati aktivirati, već da će sve ostati u okviru poslovne zajednice - rekao je Majetić u toj emisiji Hrvatskog radija, dodavši kako je "lex Agrokor" osigurač od strane države ako pregovori odu u krivom smjeru.   Naglasio je da je namjera standstill sporazuma da se omogući da kompanija normalno funkcionira, dok se ne definiraju koraci u sljedećih šest mjeseci do godinu dana vezano uz to što će se i kako upravljati, što će se možda prodavati i slično. Treba osigurati da Agrokorove firme posluju normalno - Dok se to rješava trebalo bi osigurati da Agrokorove firme posluju normalno, jer sve tvrtke koje su sada blokirane kvalitetne su i uspješne. Mora se nešto dogodit u sljedećih par dana, inače će ova blokada imati daleko veće posljedice na rad tih tvrtki nego što bi trebalo. Treba što prije u sustav staviti novac koji su banke kreditori obećali, da se firme odblokiraju, da dobavljači počnu dobivati svoj novac da se ponovno krene vrtjeti kotač - istaknuo je Majetić.  Od petka su, naime, u blokadi računi Agrokora, Leda, Jamnice, Tiska i PIK Vrbovca, Konzuma, Belja... , jer su neki od Agrokorovih dobavljača, banke i Porezna uprava, pokrenuli postupke prisilne naplate svojih potraživanja. Agrokor je krajem rujna lani bio dužan dobavljačima 16 milijardi kuna. Jutros je u Banskim dvorima započeo je sastanak premijera Andreja Plenkovića s najvećim dobavljačima koncerna Agrokor, a na sastanku su prisutni i potpredsjednica Vlade zadužena za gospodarstvo Martina Dalić, ministar poljoprivrede Tomislav Tolušić te predsjednik Hrvatske gospodarske komore Luka Burilović. Na upit novinara kako će se oko tih blokada postaviti Vlada, koja je aktivirala zadužnice od 80-ak milijuna kuna zbog dospjelih dugovanja po PDV-u, Dalić je kazala:  "Država je postupila prema Agrokoru kao što bi postupala prema svakom drugom poreznom obvezniku. Naplata poreza posao je Porezne uprave i oni će i nadalje postupati u okviru svojih ovlasti".   Novinarka je navela da je iz krugova dobavljača potvrđeno da je sve zapelo na tzv. trasiranim mjenicama, tj. potraživanjima koje su dobavljači prodali factoring tvrtkama te da navodno u ukupnom dugu od 16 milijardi kuna veći dio otpada upravo na taj dio. Majetić je, pak, istaknuo da Agrokor pola prometa radi izvan Hrvatske. "Dakle 16 milijardi kuna je dug ukupnog Agrokora, mi govorimo u Hrvatskoj o 8 milijardi, a ne 16. E sad, to je dio razgovora koji se moraju dogoditi i tu očekujemo odgovornost i banaka i vjerovnika, naravno i Agrokora, da se i taj dio u ovom kompletu 'popegla' i da se osigura plaćanje i po tim mjenicama . To je zapravo pitanje koliko novaca treba ovaj čas Agrokoru da bi se kotač ponovno pokrenuo", zaključio je prvi čovjek HUP-a Majetić.   >>Agrokor potvrdio: Ivica Todorić potpisao standstill aranžman >>Vučić proglasio pobjedu pa najavio: S Plenkovićem ću razgovarati o Agrokoru >>'Standstill aranžman za stabilizaciju Agrokora je potpisan. Stupio je na snagu potpisom svih uključenih strana' 