Igra živaca do posljednjeg trenutka. Poziv s brojem mandatara Andreja Plenkovića na zaslonu mobitela HDZ-ovim kandidatima za ministre stigao je tek jučer oko 15 sati. Samo dva sata prije sjednice Predsjedništva na kojoj je Plenković predstavio sva ministarska imena. Otpadaš, ostaješ, tako sam odlučio nakon dugog promišljanja, sažeti su kratki razgovori koje je Plenković vodio. Najteža odluka koju je donio bila je novoj ministrici kulture. Da će to ipak biti Nina Obuljen, protiv koje se posljednjih dana digao desni politički spektar, nije se sa sigurnošću znalo do otprilike 15 sati. U jednom trenutku pronijela se informacija da će nova ministrica tog resora biti Sunčana Glavak, dosadašnja glasnogovornica Vlade, a da je Plenković ipak, unatoč pritiscima, ostao uz Ninu Obuljen bilo je jasno tek nakon što je nazvao Zlatka Hasanbegovića, dosadašnjeg ministar kulture, i priopćio mu da on ispada, a da u Vladu ulazi N. Obuljen. Taj je razgovor navodno trajao tek koju minutu. Na Predsjedništvu i Nacionalnom vijeću HDZ-a najviše se rasprave povelo upravo oko Nine Obuljen. Josip Đakić, šef Hvidre i Virovitičko-podravskog HDZ-a, Milan Kovač, šef Kluba utemeljitelja HDZ-a te Zlatko Hasanbegović, kako doznajemo, bili su protiv njenog imenovanja ministricom kulture. Milan Kovač je čak, doznajemo, zatražio da se ipak nađe prikladnije rješenje za šefa tog resora. Navodno se i Milan Kujundžić nije slagao s njenim izborom. - Imamo li vremena promijeniti Ninu Obuljen i izabrati nekog drugog? Bit će problema s utemeljiteljima - otprilike tim riječima zatražio je Kovač eliminaciju Nine Obuljen iz Vlade. Kada smo jučer nazvali Kovača tek nam je kratko rekao da mu je HDZ proširena obitelj i da sve što se zbiva na Predsjedništvu ostaje unutar četiri zida. Đakić je, doznajemo, obrazlagao da su protiv N. Obuljen branitelji, a Hasanbegović je rekao da mu je jasno da nema Plenkovićevo povjerenje, a da je za ministricu odabrana osoba koja je njegova politička oponentica. Jasan mu je, rekao je na Predsjedništvu, u kojem smjeru ide HDZ, a on ostaje saborski zastupnik. Zanimljivo je da se na Predsjedništvu nije glasalo o sastavu nove Vlade, a Plenkoviće je pobunjenicima protiv Nine Obuljen rekao da je on izabran za novog šefa HDZ-a, da je svima kad su ga birali bio jasan smjer u kojem će voditi HDZ, a da Ninu Obuljen poznaje niz godina i da joj vjeruje. - Nakon toga je zaključio raspravu. Bez glasanja, lukav je on - rekao nam je jedan član Predsjedništva. Sinoć na novinskoj konferenciji Plenković je poručio da su odabrani ministri kvalitetan tim, da je ponosan što su četiri žene u Vladi, a za Ninu Obuljen je rekao da se poznaju 20 godina. - Nikakav pritisak nisam doživio, N. Obuljen je jako kompetentna. Želim da se napravi vrlo jasna distinkcija između nje i poslovanja HAVC-a. Očekujem da njena prva zadaća bude temeljita analiza poslovanja HAVC-a i ako se pokažu nepravilnosti, da tu reagira - rekao je. Plenković, dodao je, ne očekuje potrese jer Hasanbegović više nije ministar. - On će biti dio našeg Kluba zastupnika, naći ćemo mu najkompetentnije mjesto - dodao je. Na Predsjedništvu se raspravljalo i o Milanu Kujundžiću i Martini Dalić, ljudima koji su bili napustili HDZ, pa se u stranku vratili i dobili visoke funkcije u Vladi. Pri tom je Kujundžić barem odradio izbore i osvojio preferencijalne glasove za ulazak u Sabor, a Martina Dalić nije ni primirisala izbornoj kampanji. Osim toga, M. Dalić koja je nova ministrica gospodarstva dobila je i potpredsjedničku poziciju u Vladi. Pojedini članovi Predsjedništva rekli su da imaju rezerve prema ljudima koji su praktički radili protiv HDZ-a odlaskom iz stranke, a sada su bogato nagrađeni. - Nije sporna Kujundžićeva stručnost, on je jedan od tri ili četiri najboljih kandidata za poziciju ministra, ali sporno mi je što je odlaskom iz HDZ-a praktički rušio našu stranku. Ista je priča i s Martinom Dalić - rekao je naš sugovornik. Velika drama vodila se i oko pozicije Gorana Marića, čovjeka koji je bio dio pregovaračkog tima s Mostom i koji je bio prvi na listi u šestoj izbornoj jedinici a koji pripada Plenkovićevu bliskom krugu, ali koji je na kraju ostao bez pozicije ministra. Za dlaku je, kažu naši izvori, preživio Oleg Butković kao ministar prometa jer se ta pozicija preksinoć nudila - Goranu Mariću. Iako je Marić isprva konkurirao kao ministar gospodarstva, dolazak Martine Dalić izgurao ga je s te pozicije, a on nije bio zainteresiran za resor rada i mirovinskog sustava koji su mu nudili u vrhu HDZ-a. Preksinoć, budući da je Plenković gotovo do ponoći razgovarao s kandidatima, Marić je bio u kombinaciji za ministra prometa, ali jučer ujutro na toj je poziciji ipak opstao Oleg Butković. Butkoviću je, doznajemo, bila ponuđena pozicija ministra turizma, ali on je to odbio. Iduća su dva iznenađenja to što Tomislav Tolušić u novoj Vladi preuzima poziciju ministra poljoprivrede, a nova ministrica fondova EU i regionalnog razvoja bit će Gabrijela Žalac, šefica Agencije za razvoj Vukovarsko-srijemske županije – Hrast. Drugo iznenađenje jest to što ministrica turizma, kako se pisalo proteklih dana, neće biti Martina Bienenfeld, nego Gari Capelli, šef HDZ-ova Odbora za turizam i gradonačelnik Malog Lošinja. Bienefeld će biti nova šefica Hrvatske turističke zajednice, čulo se jučer u HDZ-u. Otpali Anton Kliman bio je uspješan ministar turizma, a jedini mu je krimen, očito, što je blizak Karamarkov prijatelj. U Plenkovićevoj Vladi od “Karamarkovih” ministara preživjeli su Butković, Tolušić, ali i Lovro Kuščević, ministar graditeljstva, Tomo Medved, ministar branitelja te Zdravko Marić, ministar financija. Kao što smo pisali, novi ministar znanosti je Pavo Barišić, ministrica demografije Nada Murganić. Tomislav Ćorić novi je ministar rada i mirovinskog sustava.      >> Ovo su ministri u novoj Vladi: Pročitajte njihove životopise 