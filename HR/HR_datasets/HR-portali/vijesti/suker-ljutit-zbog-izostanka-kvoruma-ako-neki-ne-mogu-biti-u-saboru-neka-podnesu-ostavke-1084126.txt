SDP-ov Nenad Stazić rekao je da je odluka oporbe da napusti sabornicu tijekom glasovanja uobičajeni parlamentarni postupak dokazivanja da oni koji drže vlast u ovom je trenutku zapravo drže nelegitimno. – Većina im se raspala. Premijer je rekao "show me the numbers" (pokažite mi brojeve). Evo, brojevi su se pokazali i oni govore da ova parlamentarna većina više ne postoji – tvrdi Stazić. Njegov stranački kolega Igor Dragovan također dodaje kako je sad evidentno da ne postoji većina. – Ovo je sada uistinu sramota, četvrto glasovanje (utvrđivanje kvoruma), oni moraju utvrditi činjenicu da nemaju kvoruma. Ovo samo pokazuje da ne postoji parlamentarna većina, već treći petak zaredom. Uz to što Vlada ne funkcionira, ne funkcionira ni parlament, kao što vidite, zakoni se ne mogu donositi, a odgovornost je parlamentarne većine da donosi zakone. S time SDP, HNS ni ostale oporbene stranke nemaju apsolutno nikakve veze i tu su odgovornosti. Naša je odgovornost da pokažemo da ova Vlada ne funkcionira, da Hrvatska nema Vladu i da nema parlamentarnu većinu. Nažalost, najviše trpe hrvatski građani – tvrdi Dragovan. 'Većina ipak nije upitna' Predsjednik Kluba zastupnika HDZ-a Ivan Šuker bio je vidno ljutit na neke svoje kolege koji danas nisu došli u Sabor. – Dva HDZ-ova zastupnika i jedan iz vladajuće koalicije nisu javili da neće doći i to je razlog zašto nismo imali 76 glasova. Ispričavam se građanima, ali većina ipak nije upitna, ona postoji. Zašto ova tri gospodina nisu došla, to ne znam. S predsjednikom Sabora dogovoreno je da više ni jedan zastupnik neće dobiti putni nalog koji traje dulje od četvrtka. Jedini koji se ispričao da danas neće doći jer je na putu u SAD jest general Krstičević, a što je s ovom trojicom – ne znam. Sandra Perković na natjecanju je u Kini. To je tako, nažalost – objasnio je Šuker koji ipak naglašava da većina nije pretanka jer imaju 79 zastupnika. U svom će Klubu utvrditi zašto trojica nisu došla. - Ponavljam, moja isprika javnosti jer je ovo stvarno neozbiljno. Neki ljudi, ako ne mogu biti u Saboru, neka podnesu ostavke, za miloga Boga. Nećemo nikoga natjerati, ali postoji nešto što se zove moral, etika i odgovornost prema hrvatskim građanima. Konačno je vrijeme da to netko to pokaže, ako nije u stanju biti tu, neka podnese ostavku. Zašto ljudi gomilaju funkcije? Imate zastupnika s po pet, šest, funkcija. Trebaju odlučiti što će biti, to je moje stajalište. Mislim da imam moralno i ljudsko pravo to reći jer tu sam svaki dan – naglasio je Šuker. Strenja Linić: Pomoći ćemo im da ozdrave Nešto blaža prema kolegama koji nisu došli na glasovanje bila je Mostova Ines Strenja Linić. - Do pola smo izglasali, nastavit ćemo sljedeći tjedan. Oni koji su bolesni ozdravit će, nadam se, mi smo liječnici i pomoći ćemo im i doći će na glasanje. Svi Mostovci su bili na glasanju i, kao što vidite, i dalje imamo većinu - kazala je Strenja Linić.  Mostov Miroslav Šimić kazao je da je svih 15 zastupnika Mosta bilo na glasovanju. – Ovo potvrđuje da moramo korigirati način plaćanja zastupnika kako bismo ovo doveli u red. Pitajte kolege iz Domoljubne koalicije zašto im neki zastupnici nisu bili tu. Ovo je sramota i na odgovornost treba pozvati zastupnike koji danas nisu došli. Most podržava ovu Vladu, mislimo to i dalje i odgovorno se ponašamo i dolazimo na saborske sjednice – kazao je Šimić. Špika: Uskoro nova većina ili izbori  Milivoj Špika (BUZ), koji je ovih dana tvrdio da je već presložena nova parlamentarna većina koja bi za premijera trebala potvrditi predsjednika HDZ-a Tomislava Karamarka, i dalje vjeruje u tu mogućnost.  - Nova većina će biti kad bude. Očito je da je dio kolega imao nekih drugih obveza, danas se nisu pojavili. Vidjeli ste i sami da iz naših redova, iz Domoljubne koalicije popriličan broj zastupnika nedostaje. Očito dio zastupnika nije shvatio dovoljno ozbiljno obveze koje imaju petkom, koji je dan za glasovanje. Možda se nisu s tim dobro upoznali, možda nisu dobro rasporedili obveze tako da budu gotove do petka u podne, ali evo, to je moguće rezultat manjka komunikacije unutar Domoljubne koalicije i inače vladajuće većine. Vidimo i sami kako to funkcionira - kazao je Špika. Na pitanje što se dogodilo s novom većinom o kojoj je govorio uzvratio je: "Sačekajte, vidjet ćemo, ako je ne bude, imat ćete priliku sudjelovati u novim izborima jer uvijek se netko može predomisliti".  Potpredsjednik Sabora Ivan Tepeš (HSP AS) uvjerava da vladajući još imaju većinu, no treba otkriti zašto dio njihovih zastupnika nije došao na svoje radno mjesto. – Cijelo sam vrijeme govorio da trebamo biti savjesni kada je glasovanje. I ja imam puno obveza, no petkom sam ovdje. Glasovanja će biti. Većina postoji, ali, nažalost, dio zastupnika koji čine većinu nisu danas ovdje. Ja ne znam gdje su, ali smatram da tamo gdje primamo plaću trebamo biti – tvrdi Tepeš. Ivan Vilibor Sinčić iz Živog zida kaže da nije napuštao sabornicu jer je nakon glasovanja bio prijavljen za raspravu. Iako su neki HDZ-ovci njega optužili da je on onaj 76. zastupnik koji se malo palio, malo gasio, Sinčić tvrdi da nije taj. – Ako je vladajuća većina htjela provoditi glasovanje, trebala je dovesti svoje ljude. Ja nisam njihova većina niti ću biti. Vladajuća većina treba se zapitati ima li većinu i je li to uopće većina. Ako nije, idemo na nove izbore – zaključio je Sinčić. Nakon neuspjelog glasovanja potpredsjednici Kluba HDZ-a Gordan Jandroković i Davorin Mlakar podnijeli su ostavke na te dužnosti ustvrdivši kako je Klub disfunkcionalan te kako je razlog unutarstranački. Službene izjave nisu htjeli davati. 