Nakon što je dr. Predrag Đurić nepravomoćno osuđen na godinu i pol dana zatvora u slučaju Pitra, na površinu je isplivao još jedan slučaj teške liječničke pogreške sa sudskim epilogom. Riječ je o slučaju Livančić. Bivša liječnica đurđevačkog Doma zdravlja dr. Vesna Tafra-Kovačić nedavno je na koprivničkom Općinskom sudu ponovno nepravomoćno osuđena zbog smrti pacijenta Gorana Livančića u ožujku 2009. Umjesto dvije godine zatvora, koje je dobila na suđenju prije više od dvije godine, sada je kažnjena s godinu dana. Do novog suđenja došlo je nakon što je Županijski sud poništio presudu prihvativši njezinu žalbu. Prema nepravomoćnoj presudi, V. Tafra-Kovačić, koja je u međuvremenu otišla u mirovinu i preselila se u Zagreb, triput je propustila pomoći tada 42-godišnjem Livančiću. Obdukcija je pokazala da je u vozilu Hitne pomoći na putu za koprivničku bolnicu umro zbog krvarenja u želucu. Nesretnom Livančiću nije bilo dobro, imao je vrtoglavicu. Njegova sestra Gordana prvi je put došla u ambulantu 21. ožujka oko 20 sati i zamolila dežurnu liječnicu da ga dođe pogledati u stan. Ona je to odbila, ali je zatražila da joj se donese medicinska dokumentacija. Sestra je to napravila i ponovno došla u ambulantu. Zamolila je V. Tafru-Kovačić da ga pogleda jer mu nije dobro. Ponovno ništa, uz obrazloženje da vrtoglavica nije hitan slučaj te neka dođe u ambulantu jer ona ne može samo tako otići jer ima puno posla. Tijekom noći stanje se pogoršalo i oko 5.45 sati Goran se, šlagiran, srušio u kupaonici. U stan na poziv ponovno nije stigla liječnica, nego samo medicinska sestra i vozač Hitne pomoći. Kako je medicinska sestra vidjela da Goran krvari oralno i rektalno te da je bez svijesti, pozvala je još jednog vozača da ga spuste s trećeg kata. Prevezli su ga do Doma zdravlja, a potom su krenuli i u Koprivnicu. Umro je oko 6.50 sati. Liječnica se već žalila na presudu. >> Jesu li liječnici krivi za teško stradavanje djeteta pri porođaju?