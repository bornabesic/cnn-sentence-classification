Čelnici ruske vlade stoje iza upletanja u američke izbore, tvrde u četvrtak američke obavještajne službe u pisanom iskazu za saslušanje u Senatu. "Ocjenjujemo da su samo najviši ruski dužnosnici mogli odobriti krađu i objavljivanje podataka povezanih s američkim izborima", navodi se u tom iskazu u kojemu se ocjenjuje i da se "Rusija koristila informatičkim postupcima i metodama kako bi utjecala na javno mišljenje u Europi u Euroaziji". Ravnatelj američke obavještajne službe James Clapper koji koordinira 17 američkih obavještajnih agencija ocijenio je u usmenom iskazu da je Rusija "jasno zauzela još agresivniji stav na informatičkom području objavivši prikupljene podatke i udarajući na ključne infrastrukturne mreže". Obavještajne službe razotkrivaju ruske aktivnosti koje idu za tim da "potkopaju povjerenje javnosti u ustanove i povjerenje u informiranje, službe i institucije", rekao je. Ravnatelj američke obavještajne službe je usto rekao da Kina i dalje "uspješno vodi" aktivnosti informatičke špijunaže protiv američkih interesa, premda su obavještajne službe i privatni stručnjaci "primijetili stanovito smanjenje (kineske) aktivnosti", rekao je Clapper. Sjedinjene Države su odlučno reagirale na kineske informatičke napade i 2014. su podignule sudske tužbe za hakiranje i gospodarsku špijunažu protiv pet kineskih vojnih dužnosnika. Kineski predsjednik Xi Jinping se u prigodi službenog posjeta Washingtonu u rujnu 2015. dogovorio s Barackom Obamom o suradnji Pekinga i Washingtona u borbi s informatičkim napadima.