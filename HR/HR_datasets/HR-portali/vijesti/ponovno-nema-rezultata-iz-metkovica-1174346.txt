Dalibor Milan (HDZ) novi je gradonačelnik Metkovića, Katarina Ujdur i Božo Petrov priznali su poraz. Iako je Katarina Ujdur vodila tokom cijele večeri, a rezultati su ponovno kasnili, na koncu je tijesno pobijedio Dalibor Milan (HDZ). Milan je osvojio 4.576 glasova odnosno 49,83 %, a Ujdur 4.446 glasova odnosno 48,41 posto. Točnije Most je izgubio Metković za 130 glasova! - Dobili su Metković tako što su iskorišteni građani iz BiH, rekao je razočarani Božo Petrov. - Mogu čestitati i Jambu i HDZ-u što su zajedničkim snagama dobili Metković. To mi ne osjećamo kao gubitak jer su građani Metkovića glasali za Most. Dobili su to na način da su građani u BiH iskorišteni. Trudio sam se da se promijeni izborni zakon u BiH. I sada nažalost političari iz Hrvatske iskoriste upravo te Hrvate u BiH da sruše opciju koja im je pomagala. Mi smo uspjeli doći s četiri vijećnika na 77 vijećnika. Mi smo jedina stabilna treća opcija. Mala je razlika između Bulja i Bobana čime smo potvrdili da HDZ nije nedodirljiv, dodao je Petrov. - Mislim da su građani uvidjeli prešutnu koaliciju između Jamba i HDZ-a i mislim da će to građani prepoznati, rekla je Katarina Ujdur dok su u stožeru mosta čekali prve rezultate. Velika bitka vodila se u Metkoviću između HDZ-ovog kandidata Dalibora Milana i Mostove gradonačelnice Katarine Ujdur. Metković je specifična sredina jer je jedna od žarišnih točaka na sve žešćoj liniji između HDZ-a i Most-a. HDZ se nada da će Mostu "oteti" Metković i time pokazati snagu i stvoriti jaču poziciju za stvaranje potencijalne nove parlamentarne sredine... - Osobno sam na svoje oči vidjela automobil BiH tablica ispred izbornog mjesta. Mislim da Hrvatima u BiH treba pomoći, ali ih se ne smije prisiljavati da dolaze ovamo na glasovanje i mislim da nemaju pravo odlučivati na izborima u mjestima gdje ne žive i ne plaćaju porez, rekla je Ujdur. Metković je specifičan i iz razloga jer su u prvome krugu prvi rezultati iz Metkovića došli u 1 sat iza ponoći. Po prvim neslužbenim rezultatima DIP-a do 17:30 sati na birališta u Metkoviću je izašlo 7.500 birača, što je približno odazivu u prvom krugu izbora, 21. svibnja. Svoju građansku dužnost redom od jutros su obavili, Božo Petrov, Nikola Grmoja, Katarina Ujdur, Stipo Gabrić Jambo i Dalibor Milan. Prema izvješću DIP-a u Metkoviću je do 16:30 na birališta izašlo 49,70 % birača (prvi krug 50,62 %). Najveći je odaziv na biralištu br. 5 u Srednjoj školi Metković 54,24 %. U Županiji je odaziv 33,17 %, a u Hrvatskoj samo 27,45 %. U 7 sati otvoreno je nešto manje od 4.500 biračkih mjesta na kojima osam županija i Grad Zagreb koji ima status grada-županije, 54 grada i 102 općine u drugom krugu biraju svoje župane, gradonačelnike i načelnike, birališta se zatvaraju u 19 sati kada završava i dvodnevna izborna šutnja. Državno izborno povjerenstvo (DIP) istaknulo je kako u drugom krugu lokalnih izbora nisu zabilježene ozbiljnije primjedbe, ni nepravilnosti. Građani nam dojavljuju određene slučajeve koji ih smetaju, no u većini to nisu izborne nepravilnosti, kaže potpredsjednica DIP-a Ana Lovrin i spominje kako se građani pritužuju zbog slika koje su vidjeli na biračkom odboru, ali i zbog slike bivšeg komunističkog vođe i šefa bivše države Tita u izlogu prazne trgovine.   DIP je s nadležnim povjerenstvima provjerio navode o nepravilnostima koje spominje nevladina udruga GONG, u velikoj mjeri pokazalo se da ti navodi ne stoje, poput onih da se u Zagrebu glasovalo zdravstvenom iskaznicom, te da je u jednom domu za starije bilo nedopuštenog pomaganja kod glasovanja. U nadležnom izbornom povjerenstvu nemaju saznanja o glasovanju zdravstvenom iskaznicom, a u domu za starije, po svim je propisima, glasovala slabovidna osoba, kaže Lovrin i poziva da se kod sumnji u izborne nepravilnosti precizira gdje su i tko ih je napravio. DIP-ove navode o mirnom izbornom danu potvrđuje MUP-ovo izvješće da danas nije bilo ni jedne prijave zbog remećenja javnog reda i mira na biralištima.   Sve o lokalnim izborima čitajte OVDJE