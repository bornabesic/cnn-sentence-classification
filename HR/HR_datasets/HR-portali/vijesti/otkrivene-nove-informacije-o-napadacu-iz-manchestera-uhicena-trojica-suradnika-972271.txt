Foto: Getty Images KAKO prenose britanski mediji, uhićena su tri muškarca povezana s terorističkim bombaškim napadom na koncertu u Manchesteru.  Informaciju je potvrdila policija Manchestera, no nije objavila njihova imena. Osim tri uhićenja danas, jučer je uhićen i Ismael Abedi, 23-godišnji brat bombaša samoubojice Salmana Abedija, javlja BBC. Britanska ministrica unutarnjih poslova Amber Rudd priopćila je kako je "vjerojatno ili moguće da (Abedi) nije djelovao sam". Anonimni sigurnosni dužnosnici također smatraju da je Abedi bio "kurir", odnosno da je nosio eksplozivnu napravu koju je sastavio netko drugi. U međuvremenu su otkrivene i nove informacije o teroristu. Abedi, rođen u Manchesteru u imigrantskoj obitelji iz Libije, pohađao je Akademiju za dječake Burnage od 2009.-2011. i nakon toga studirao na Sveučilištu Salford, ali je odustao od studija. Roditelji ga pokušali vratiti u Libiju Hamid El-Sayed sa Sveučilišta Manchester, bivši suradnik UN-a za borbu protiv radikalizacije, prenio je za BBC svoja saznanja o Abediju: imao je "vrlo loš odnos" s roditeljima, koji su ga pokušali vratiti u Libiju. "Na kraju mu je išlo vrlo loše na sveučilištu, u njegovom obrazovanju, nije ga dovršio i pokušali su ga vratiti u Libiju nekoliko puta. Imao je problema s prilagođavanjem europskom životnom stilu", rekao je El-Sayed, pozivajući se na svjedočanstvo obiteljskog prijatelja, dodavši da su ga "roditelji pokušali vratiti na pravi put, ali nisu uspjeli u tome". Abedijev prijatelj je za Washington Post kazao da su roditelji bili zabrinuti zbog njegove radikalizacije te su mu čak u jednom trenutku uzeli britansku putovnicu dok je bio s njima u Libiji. Kad im je rekao da želi posjetiti sveti grad Meku u Saudijskoj Arabiji, vratili su mu putovnicu. Ali Abedi se umjesto toga vratio kući u Veliku Britaniju. Radikalizirao se i povezao s Islamskom državom A bivši školski kolega Abedija opisao ga je za BBC kao "vrlo šaljivog momka", ali i "vrlo razdražljivog". "Naljutio bi se na najmanju sitnicu", objasnio je i dodao: "Izostajao je (s nastave) u nasumična vremena tijekom (školske) godine, ali ne znam je li to zato što je bio izvan zemlje ili se jednostavno nije pojavljivao u školi, jer se družio s krivom ekipom i bio je vrlo, vrlo lakovjeran". "Mogli ste mu reći bilo što i on bi u to manje-više povjerovao", primijetio je kolega koji je htio ostati anoniman. "Bio je sve više i više religiozan", zbog čega je vjerojatno i prekinuo kontakte sa bivšim kolegama, dodao je. Francuski ministar unutarnjih poslova Gerard Collomb danas je priopćio kako je Abedi prethodno otputovao u Siriju te potvrdio da je imao veze s Islamskom državom. Prema tvrdnji susjeda obitelji Abedi, Salman je, zajedno s još nekim muslimanskim vjernicima u lokalnoj džamiji, reagirao vrlo ljutito na propovijed imama Mohameda Saeda u kojoj je osudio terorizam i ubijanje radi političkih ciljeva. Dio vjernika čak je i potpisao peticiju protiv imama zbog neslaganja s njegovom osudom terorizma. Izgleda da je Abedi upravo u to vrijeme dospio pod "radar" britanskih sigurnosnih službi, ali uskoro su ga otpisale kao perifernu ličnost koja ne predstavlja ozbiljnu prijetnju. Ostaje nejasno jesu li službe pratile njegova putovanja u Libiju i Siriju.