Nakon dva mjeseca razmatranja prijave, prikupljanja mišljenja i turbulentnih sastanaka koji su rezultirali četirima ostavkama članova i predsjednika Odbora za etiku u znanosti i visokom obrazovanju, peteročlani sastav Odbora - najvišeg savjetodavnog i stručnog tijela za promicanje etičkih načela i vrijednosti - donio je konačno mišljenje. Prema njemu, ministar znanosti Pavo Barišić plagirao je dio teksta u svom članku iz 2008. godine. Odbor je utvrdio da je ministar znanosti “prekršio čl. 8. st. 3. Etičkog kodeksa Odbora u smislu plagiranja - prepisivanja ili preuzimanja ideja, misli i riječi drugih autora bez navođenja izvora podataka”. Kako stoji u mišljenju, Odbor smata prijavu četvorice znanstvenika protiv Barišića opravdanom zbog preuzimanja dijelova komentara Stephena Schlesingera, a bez citiranja izvora u predmetnom članku prof. dr. sc. Pave Barišića. Mišljenje Odbora izazvalo je, očekivano, niz reakcija, a priopćenjem se oglasio i Barišić prozivajući Odbor za neetičnu zloporabu. Barišić je u svom priopćenju prozvao bivšeg predsjednika Odbora za etiku akademika Vlatka Silobrčića da je kao član Predsjedništva stranke Pametno zlorabio visoko etičko tijelo koje imenuje Sabor za političke obračune. Uz Silobrčića, Barišić za krivca pronalazi pojedine medije i novinare koji “pokušavaju nametnuti dojam da se njegov predmet tek sada rješava”. - Nedvojbeni zaključak mjerodavnih etičkih tijela bio je da se u mom slučaju ne radi o plagijatu ni o njegovim pojavnim oblicima - navodi Barišić, pozivajući se na niža etička tijela Filozofskog fakulteta u Splitu i Sveučilišta u Zagrebu, koja su odbacila spornu prijavu. Uz to što se poziva na “neutemeljene napade na njega kao osobu i znanstveni dignitet”, Barišić ponavlja da nije bilo osnove za naknadno stavljanje teme iz 2011. godine na dnevni red Odbora jer je, po njegovu mišljenju, ona bila pravodobno riješena. Barišić spominje i daljnji razvoj događaja. “Nakon što je prijava odbačena, a tiskarska omaška u drugom izdanju mojega teksta otklonjena već 2010., dakle prije nego što je i prijavljena, Odbor za etiku posegnuo je “naknadno” za prijavom za već “presuđenu stvar”. U pravnoj je državi načelo ‘res judicata’ jamstvo pravne sigurnosti, ne može se ponavljati suđenje za ono o čemu je već donesen pravorijek”, zaključuje ministar, u čijemu se priopćenju ne spominje mogućnost ostavke, već upravo suprotno. “Na ovoj odgovornoj dužnosti poštovat ću i uvažavati različite stavove temeljene na činjenicama i u tome me ništa ne će pokolebati”, rečenica je kojom završava svoj osvrt na slučaj. Hitnu i neopozivu ostavku ili razrješenje ministra znanosti zatražio je među prvima Ivan Vrdoljak, potpredsjednik Sabora i predsjednik HNS-a. - Ostavka je jedini mogući način da se zaštiti dignitet struke, dignitet institucije ministra obrazovanja i da se vrati povjerenje građana u demokratske institucije. Postavljam pitanje - na koji će način profesori, nastavnici i učitelji kazniti djecu u školama ako prepisuju ako je prvi čovjek hrvatskog obrazovanja dokazani plagijator i lažov - pitao je Vrdoljak. Izjavom u svom stilu reagirao je i SDP-ovac Željko Jovanović: - Rekao sam prije da je Barišić Plenkovićev Crnoja, ali danas je jasno da je Crnoja moralna veličina u odnosu na Barišića. I drugi bivši ministri znanosti slažu se da bi Barišić morao otići. - Kako bi političari trebali svojim postupcima biti uzor ostalim građanima i kako u znanstvenim istraživanjima ne vidim veći krimen od plagijata, smatram sramotom za Hrvatsku da ministar znanosti bude osoba proglašena plagijatorom. U akademskoj zajednici pravila čestitosti su stroža od pravničkih pa je već i optužba za plagijat trebala biti dovoljno upozorenje mandataru da osobu s takvom optužbom ne predlaže u Vladu - mišljenje je bivšeg ministra znanosti Gvozdena Flege. Prema njegovim riječima, Vlada koja građanima želi dobro ne smije sramotiti ni sebe, ni građane, pa se, nakon odluke etičkog povjerenstva, očekuje ili ostavka ili smjena aktualnog ministra znanosti. Uz ogradu da nije detaljno upoznat sa slučajem, bivši HDZ-ov ministar Radovan Fuchs ističe da je u akademskoj zajednici plagijat vrlo ozbiljan, pa i neoprostiv prekršaj za onoga tko ga svjesno pa čak i nesvjesno napravi. S druge strane, smatra da nije dobro da je zakonom dopušteno da visoki dužnosnici političkih stranaka budu članovi nacionalnog etičkog povjerenstva te da je to stvar koju hitno treba izmijeniti. Predsjednik Odbora Ivica Vilibić jučer nije želio davati izjave. Član Odbora akademik Vlatko Silobrčić pozvao se pak na svoju raniju izjavu: - Na mjestu Pave Barišića, nikada ne bih pristao da me se imenuje ministrom dok se stvari ne raščiste. Onoga trena kada bi mi se dokazalo da sam plagirao, dao bih ostavku.