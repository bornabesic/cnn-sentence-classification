Predsjednik Hrvatskoga sabora Božo Petrov i premijer Andrej Plenković u petak su u Vukovaru poručili kako je žrtva toga grada u Domovinskome ratu poticaj za djelovanje u budućnosti kako bi se njegovim stanovnicima ponudila pomoć i podrška te osigurao gospodarski i socijalni boljitak, a grad obnovio. U Vukovaru se pod geslom "Vukovar-mjesto posebnog pijeteta" obilježava 25. obljetnica bitke za Vukovar i okupacije tog grada, a Petrov i Plenković dio su mnoštva u Koloni sjećanja koja je krenula od Opće bolnice prema Memorijalnom groblju žrtava iz Domovinskog rata kako bi odali počast poginulima i nestalima u obrani grada. Petrov je u kratkoj izjavi novinarima rekao da se 18. studenoga 1991. godine nikad neće i ne smije zaboraviti. "Ljudima i gradu koji su proživjeli opsadu agresora trebamo ponuditi bezuvjetnu pomoć i podršku u zacjeljivanju rana koje i danas postoje u životima Vukovaraca", dodao je. Ističe kako se danas u "gradu heroju" odaje počast stradalima u tragediji koja se ne može izbrisati. "Ne mogu se izbrisati okrutno oduzeti životi stotine nedužnih i njima ćemo se danas pokloniti u gardu heroju. Ali, možemo ponuditi Vukovaru cjelovitu obnovu i pomoć da ponovno bude centar i mjesto sretnih obitelji", naglasio je. U tom smislu ističe da je obnova Vodotornja obnova simbola obrane. "Njime želimo poslati poruku da u nama ne stanuje mržnja, već samo volja da ponovno izgradimo blagostanje i mir", poručio je predsjednik Sabora. Premijer Plenković ističe da je 25. obljetnica od okupacije Vukovara i Dan sjećanja prigoda da se još jednom izrazi duboko poštovanje i zahvalnost hrvatskim braniteljima, svima koji su dali život za Hrvatsku, za slobodu moderne Hrvatske. "Da se uvijek prisjećamo njihove žrtve i da ovo jedinstvo Hrvatske koje vidimo u Vukovaru bude poticaj za djelovanje u budućnosti", rekao je premijer. Dodaje kako je upravo na tom tragu u četvrtak održana sjednica Vlade. "U suradnji s gradonačelnikom (Ivanom Penavom)  i županom (Božom Galićem) nastojat ćemo da godine pred nama iskoristimo za gospodarski i socijalni boljitak svih stanovnika Vukovara, u europskom duhu, tolerantnom duhu i uz sjećanje i pijetet prema žrtvi Vukovara", kazao je Plenković.