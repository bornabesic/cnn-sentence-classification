Nakon jučerašnjeg incidenta na sučeljavanju s HDZ-ovim kandidatom za splitskog gradonačelnika Androm Krstulovićem Oparom, Željko Kerum se u četvrtak oglasio priopćenjem na svom Facebooku. "Priopćenje za javnost!  Poštovani građani, jako sam potresen i žalostan zbog jučerašnjeg incidenta na sučeljavanju mene i Opare. Osjećam potrebu da vam iznesem istinu (koju možete provjeriti na videu). Naivno sam jučer ujutro prihvatio sučeljavanje u Slobodnoj. Prilikom izlaska iz kuće, žena mi govori: "Nemoj ići na sučeljavanje, upravo sam doznala ankete ,vodiš sa 45 posto ,a Opara 41 posto, namještaju ti igru!" Kazem:"Obeća sam doć."- i odem na sučeljavanje .Sada se zbog toga grizem. Putem zovem urednika i pitam koliko će trajati emisija i hoće li bit objektivna, on mi kaže da hoće i da će trajati 60 minuta. Dolazim, počinje snimanje, Opara me gleda agresivno. U pogledu mu se vidi suluda mržnja .U izlaganju sam puno bolji ,uvjerljiviji ,konkretniji i jasniji, prolazi 50 minuta ,Opara me provocira ,pita sta ga ne gledam u oči (znate one baze šta me gledaš, šta me ne gledaš). Izbjegavam provokaciju i govorim uredniku da vrijeme istječe, da se držimo teme ili idem ,emìsija se nastavlja ,Opara i dalje provocira i vrijeđa. Upozoravm ga da prestane jer ću i ja njega počet vrijeđat, a on neće da prestane i počinju uvrede. Urednik vidi da novinari ne mogu kontrolirati situaciju i završava emisiju .Prestaje snimanje, skidam mikrofon, Opara se diže ,unosi mi se licem u lice! Računam da će me udariti. Kroz glavu mi prolazi priča kako je njegov predak u polju oparao nožem susjeda ,tako su i dobili obiteljski nadimak Opara! Izmičem se i kažem: "Šta gledaš? Dat ćeš kroše?" On viče: "Snimajte snimajte". Napuštam prostoriju i promrmljam: "pederčino". Evo dragi sugrađani na koji način odrađuju izjavu premijera Plenkovića da će sve učinit da dobiju Split!", napisao je Željko Kerum. Podsjetimo, za vrijeme sučeljavanja u redakciji "Slobodne Dalmacije" Kerum je izvrijeđao  svog protukandidata Krstulovića Oparu, što su zabilježile i kamere nakon što je prekinuto sučeljavanje. Željko Kerum je u priopćenju pak naveo kako je to bila međusobna prepirka u četiri oka koju je "netko neovlašteno i protuzakonito snimao." "Ja stojim iza onoga što sam govorio na sučeljavanju, a to što je netko neovlašteno i protuzakonito snimao našu međusobnu prepirku i ono što sam rekao u četiri oka, a zatim još i objavio i pustio u javni prostor-to uistinu nije moja odgovornost," poručio je u srijedu Kerum. Tema: Lokalni izbori 2017.