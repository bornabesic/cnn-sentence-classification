Iako je kratko ostao na Facebooku, prizor zabilježen kamerom jednog od sudionika mučenja još žive divlje svinje, koja se guši u vlastitoj krvi i hropće dok joj nožem režu vrat, zgrozio je sve koji su ga uspjeli vidjeti. Lovci ili krivolovci, potpuno nebitno, uz smijeh su pratili posljednje trenutke života, veselili se dok je životinja ugibala u mukama, potpuno svjesna svega što se događa. I dok su se na račun lovaca gomilale optužbe, ipak se našlo i onih koji su sve opravdavali, jer, eto, lovci su tu da ubijaju životinje. Film je uskoro nestao s Facebooka, ugašen je i profil na kojem je objavljen, no podaci su već bili zapisani. Sve je prijavljeno policiji, a među prijavama našle su se i one Udruge Vis Vitalis iz Rijeke i Udruge Futura iz Zagreba. - Prijava je podnesena u Policijskoj upravi Primorsko-goranske županije za mučenje životinje protiv nepoznatih počinitelja - ubojice i snimatelja. Vjerojatno će vlasnik Fb profila koji je objavio snimku, koju je kasnije uklonio, znati o kojim se njuškama radi. Prijavljeno je i šivanje psa na živo, kao i još jedna sitničica. Udruga ptijatelja životinja Vis Vitalis neće se oglušiti niti na jedno zlostavljanje - rekli su iz udruge nakon podnošenja prijave. Lovački savez se ograđuje Kako bismo doznali jesu li reagirali na prijavu i što će poduzeti, upite smo poslali Policijskoj postaji Bjelovarsko-bilogorskoj, Općinskom državnom odvjetništvu u Bjelovaru, Ministarstvu poljoprivrede, ali i Hrvatskom lovačkom savezu, jer cijeli događaj prijavljen je i nadležnom lovnom inspktoru. Iz Hrvatskog lovačkog saveza odgovorili su nam kako oni ne mogu odgovarati za aktivnosti i postupke pojedinaca pa sve ostaje samo na njihovoj osudi. - Hrvatski lovački savez ograđuje se od postupka pojedinaca i najoštrije osuđuje bilo kakve postupke u lovu koji nisu u skladu sa zakonima RH, lovačkom etikom i tradicijom. Jedan od osnovnih zadataka Hrvatskog lovačkog saveza je očuvanje i promicanje lova i lovstva, lovačke kulture i običaja, lovačke etike te lovačke tradicije, kao i očuvanje i zaštita divljači, očuvanje prirodnih staništa te flore i faune u cijelosti na području Hrvatske. Na žalost, bez obzira na stalno educiranje i promicanje lovačke kulture i etike među članstvom, oko 60.000 članova, Hrvatski lovački savez ne može odgovarati za aktivnosti i postupke pojedinaca koje, još jednom  ponavljamo, najoštrije osuđujemo - napisali su u odgovoru iz Hrvatskog lovačkog saveza, ne navodeći niti mogućnost bilo kakvih posljedica za lovce koji krše lovačku etiku. Iako iz Općinskog državnog odvjetništva nismo dobili i potvrdu da su od nadležne policijske postaje zaprimili kaznenu prijavu, a ni posebno izvješće sačinjeno povodom navedenog događaja, u odgovoru Policijske uprave bjelovarsko-bilogorske navodi se kako sve prikupljene obavijesti šalju odvjetništvu. Sve je na odvjetništvu - Mjesno nadležna Policijska postaja Grubišno Polje dovršila je kriminalističko istraživanje vezano uz prijavljeni događaj koji je snimljen za vrijeme održavanja legalnog lova u okolici Velikih Zdenaca te je utvrđen identitet osobe sa snimke. Sve prikupljene obavijesti bit će u zakonskom roku dostavljene Općinskom državnom odvjetništvu na meritornu odluku je li lovac svojom radnjom počinio kazneno djelo Ubijanje ili mučenje životinja , opisano u  članku 205. stavak 1. Kaznenog zakona - stoji u odgovoru PU bjelovarsko-bilogorske. Da je odluka u rukama Državnog odvjetništva potvrđuje i dopis iz Ministarstva poljoprivrede. - Izvršene su ispitne radnje o događaju, djelatnici Policijske postaje Grubišno Polje proveli su kriminalističko istraživanje u kojem je utvrđeno da se na području Velikih Zdenaca odvijao legalan lov, za što su lovci posjedovali urednu dokumentaciju. Lovac Ž.V. iz Grubišnog Polja nožem je htio usmrtiti ranjenu divlju svinju tako da ju je izložio nepotrebnim patnjama i boli, dok je osoba E.M. iz Bjelovara sve snimala mobitelom te to objavila na svom Facebook profilu. Sve prikupljene obavijesti o počinjenju kaznenog djela iz članka 205. „Ubijanje ili mučenje životinja“ stavka 1. Kaznenog zakona dostavljene su Općinskom državnom odvjetništvu u Bjelovaru na daljnje postupanje. Sukladno odredbama Prekršajnog Zakona članka 10. o isključenju primjene prekršajnog zakonodavstva u posebnim slučajevima, s obzirom da je protiv počinitelja prekršaja započeo kazneni postupak zbog kaznenog djela kojim je obuhvaćen i prekršaj, ne može se pokrenuti prekršajni postupak za prekršaj iz članka 46. Zakona o zaštiti životinja - navode u Ministarstvu poljoprivrede. Jesu li sve to dovoljno da odvjetništvo podigne i optužnicu protiv lovaca koji su mučili životinju, a pri tome se i dobro zabavljali?   