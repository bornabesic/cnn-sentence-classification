- Griješe svi oni koji misle da će Zlatko Hasanbegović sada, kad je ostao bez ministarske pozicije, ići odmah na rušenje HDZ-a. Neće! On će raditi svoj posao zastupnika i vjerojatno čekati pravi trenutak. Konkretne poteze će povući kad se za to stvore uvjeti - kazao nam je izvor blizak krugu bivšeg ministra koji procjenjuje da će do tada Hasanbegović raditi na učvršćivanju svoje pozicije te okupljanju istomišljenika. - Da je osjetio da je taj trenutak pravi, kandidirao bi se na unutarstranačkim izborima kao protukandidat Andreju Plenkoviću, ali nije. Povukao se, kao i ostali, poštujući dogovor u stranci da će se ići samo s jednim kandidatom - kaže naš sugovornik. Ukazuje i na jučerašnje Hasanbegovićevo ponašanje prilikom primopredaje dužnosti Nini Obuljen u Ministarstvu kulture kada je pokazao da poštuje “pravila igre”. - Svi su očekivali neku dramu u Ministarstvu, a on je Obuljen dočekao s buketom cvijeća. Ipak, on ne odustaje od svoje političke platforme te to ne znači da i dalje neće kritizirati Ninu Obuljen. Uvijek će javno iznositi vlastiti stav bez obzira na to kome se to sviđalo ili ne - kaže jedan član HDZ-a, blizak tom krugu. Procjenjuje kako Hasanbegović kao zastupnik neće uvijek dizati ruku u Saboru za HDZ-ove prijedloge ako tako ne bude i sam mislio. - Neće vam on biti Plenkovićev klimavac - kaže naš sugovornik. Slično će se, čini se, ponašati i Bruna Esih, njegova bliska suradnica i prijateljica, što se vidjelo iz njene jučerašnje reakcije na Facebooku u kojoj je kritizirala premijera Andreja Plenkovića na čijoj je listi ušla u Sabor. No, unatoč tome, Esih ne namjerava napustiti HDZ-ov Klub zastupnika kako se nagađalo ovih dana. - Neću napustiti klub HDZ-a - potvrdila nam je jučer B. Esih nakon što je Plenkoviću na Facebooku javno poručila da izbor Nine Obuljen za ministricu kulture nije dobar i nije u skladu sa svjetonazorom njegove stranke. Potaknulo je to nastavak spekulacija da bi Željko Glasnović u svom saborskom klubu koji osniva mogao okupiti Esih i Zlatka Hasanbegovića, pa i još neke nezadovoljnike s krajnje desnice. Neslužbeno doznajemo da Glasnović još nema dovoljno zastupnika za osnivanje Kluba, ali i da se, navodno, još nada da bi mogao pridobiti Brunu Esih. Pogotovo zato što je ona jučer javno prozvala premijera zbog izbora ministrice kulture. “Moje obraćanje isključivo je izraz odgovornosti prema biračima koji su mi dali svoje povjerenje i glas. No, to povjerenje i glas nisu dani samo meni, već i vama, gospodine Plenkoviću, a odabir pojedinaca u ovoj Vladi koju danas predstavljate nije odgovarajući odgovor danom povjerenju. Gospodine Plenkoviću, uz dužno poštovanje i zahvalnost HDZ-u i vama osobno, koji ste mi omogućili da kao nestranačka osoba budem dio vaše izborne liste te preferencijalnim glasovanjem ostvarim ulazak u ovaj visoki dom, ipak sam ponajprije dužna iskazati zahvalnost i poštovanje volje svojih 10.500 birača kojih sam sada legitimni predstavnik”, napisala je Esih na Facebooku te dodala kako dio članova Vlade, posebno izbor buduće ministrice kulture, “nisu izraz njezinog osobnog niti svjetonazora njezinih birača, ali i očekivanih svjetonazorskih temelja Hrvatske demokratske zajednice kojoj su dali svoj glas, pa tako niti izraz njihove biračke volje”.