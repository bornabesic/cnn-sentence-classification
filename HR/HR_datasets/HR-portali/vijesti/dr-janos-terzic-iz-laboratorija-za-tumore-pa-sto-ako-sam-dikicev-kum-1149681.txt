– Volio bih da odluka dr. Ivana Đikića o odlasku iz Hrvatske, pa tako i sa splitskog Medicinskog fakulteta nije konačna, ali zasad je takva. Hoće li je promijeniti, ne znam. Treba naglasiti da postoji odgovornost rektora Šimuna Anđelinovića i premijera Andreja Plenkovića koji ne tretiraju primjereno vrhunske svjetske znanstvenike kao što je Ivan Đikić i optužuju ga bez ikakve osnove – rekao nam je dr. Janoš Terzić, najbliži suradnik dr. Ivana Đikića s kojim vodi Laboratorij za tumore na Medicinskom fakultetu u Splitu. Donirao 10.000 eura godišnje Upravo je on taj kum na kojeg je rektor Sveučilišta u Splitu Šimun Anđelinović aludirao kada je rekao kako je i dr. Đikić u sukobu interesa jer radi sa svojim kumom. – Ja sam taj kum, iako nas dvojica nismo zapravo kumovi. Poznajemo se od 1998. godine, radimo zajedno, sprijateljili smo se i 2005. godine Ivan je bio kum na krštenju mom sinu. Mi smo davno prije počeli suradnju i radili zajedno. U tome zaista nema nikakvog sukoba interesa – kazao je dr. Terzić koji kaže kako s rektorom Anđelinovićem nije razgovarao, a misli da nije ni dr. Đikić. – Rektorov komentar bio je potpuno neprimjeren. Kako dr. Đikić koji donira i daje fakultetu može biti u sukobu interesa? Njegovim odlaskom laboratorij će imati manje sredstava, manje zanimljivih projekata i bit će nam teže raditi. Ipak, Ivanova ostavština su vrhunski ljudi koje je on ovamo doveo i okupio. U grupi su izvrsni znanstvenici koji su vani obrazovani i koji će nastaviti raditi iako će se njegov odlazak definitivno osjetiti u materijalnom i stručnom smislu, što je prava tragedija. Jako loše i ružno – kaže dr. Terzić kojeg smo danas uhvatili usred ispita na Medicinskom fakultetu. Dodaje da je suradnja dr. Đikića i Sveučilišta u Splitu bila uzorit primjer kako netko tko je u inozemstvu može pomoći znanstvenicima u Hrvatskoj. Donirao im je sredstva, oko 10.000 eura godišnje u novcu i gotovo isto toliko u kemikalijama, svi znanstvenici iz grupe bili su kod njega u Goetheovu institutu u Frankfurtu, u slučaju da u Splitu nemaju potrebne instrumente, odlazili su k njemu. Laboratorij za tumore bavi se istraživanjima nastanka raka crijeva i mokraćnog mjehura, istražuju proteine koji su važni u popravljanju oštećenog DNK, proučavaju stanični proces autofagije kojim stanica uklanja svoje štetne dijelove. Njihov istraživački rad na zloćudnim tumorima prepoznat je u svjetskim znanstvenim krugovima. – To je bio primjer izvrsne suradnje, a dr. Đikić s najvišeg vrha dobiva kritike. Žalosno! – poručio je dr. Terzić. Rektor Sveučilišta u Splitu dr. Šimun Anđelinović javnosti se obratio priopćenjem u kojem ističe kako prof. dr. Ivan Đikić kao i svi drugi profesori na Sveučilištu u Splitu uživaju sve akademske slobode u svoj njihovoj punini te im ničim nisu ugrožene slobode izbora tema i sadržaja znanstvenog rada i svih ostalih oblika znanstvenog i akademskog djelovanja. Akademske slobode – Odluku prof. Đikića ne bih komentirao jer je ona osobne naravi. Kao rektor zalagat ću se za unapređenje akademskih sloboda i autonomije Sveučilišta, a isto tako zalagat ću se da Sveučilište u Splitu i sve njegove sastavnice nastave rast i razvoj na svim razinama osobito na onoj znanstvenoj i međunarodnoj kao što sam i do sada radio, a što je i vidljivo u zadnjim izvješćima s međunarodnih rang-lista – poručio je dr. Šimun Anđelinović. Na naše pitanje kako će se dolazak dr. Đikića odraziti, odgovorio je da Sveučilište ne ovisi o jednom čovjeku, a kuća je dovoljno široka za sve. >> Ministarstvu je žao što Đikić napušta Hrvatsku: 'Smatramo da nije bilo razloga, želimo da i dalje nastavi davati doprinos razvoju Hrvatske' 