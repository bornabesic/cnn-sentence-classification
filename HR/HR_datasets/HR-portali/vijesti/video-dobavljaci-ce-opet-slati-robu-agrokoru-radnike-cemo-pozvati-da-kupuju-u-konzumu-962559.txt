Foto: Hina U VLADI je održan sastanak između vladinog povjerenika za Agrokor Ante Ramljaka i dobavljača, a nakon sastanka neki su dali izjave. Među prvima je izašao Dragutin Drk koji je rekao kako je zadovoljan Antom Ramljakom. Nakon njega medijima se kratko obratio Denis Matijević.  "Jako sam zadovoljan, nema obećanja. Nama je bitno da od 9:50 ništa nije isto, da država stoji iza nas", rekao je Denis Matijević iz Agrofructusa  Davor Majetić iz HUP-a rekao je da je zadovoljniji nego u petak  "Ramljak ima težak zadatak, iza njega mora biti tim. Dobro je da smo pokrili proces, sad počinju Agrokori koji će, nadamo se, da će se pokrenuti ekonomska aktivnost. Nadam se da ćemo ući u normalne vode. Još dogovaramo rokove, ima tu puno razgovora. Agrokor mora funkcionirati što prije. Sigurno da sam danas puno optimističniji nego u petak. Imamo dobru volju i vlade i dobavljača, a vjerujem da će i vlade biti pozitivne", rekao je Majetić. Ispred vlade se novinarima kratko obratio i predstavnik Podravke Marin Pucar. "Podravka je uvijek dostavljala robu, a danas smo pokazali spremnost da sačuvamo budućnost Agrokora i Konzuma. Mislim da je stupanjem novog zakona ta sigurnost povećana. Mislim da svi ostali dobavljači shvaćaju poruku vlade da sustav opstaje, a da ćemo sva otvorena pitanja rješavati narednih tjedana", rekao je predstavnik Podravke. U međuvremenu su u vladu počeli pristizati predstavnici banaka koji sastanak imaju u 12 sati.  Plenković s dobavljačima na konferenciji U međuvremenu je Plenković odlučio održati još jednu konferenciju. Plenković se opet prvo zahvalio svima. "Bilo je sasvim jasno da postoji povjerenje dobavljača prema zakonski uređenom procesu izlaska iz krize. To je započelo rješenjem Trgovačkog suda. Jutros smo bili izrazito učinkoviti i brzi, a Ramljak ima puni mandat da djeluje kao povjerenik. Ramljak će danas doći u Agrokor snimiti stanje i krenuti u primopredaju", rekao je premijer.  Dobavljači su se usuglasili da se sredstva prvo doznače onim dobavljačima koji su i sami u blokadi. Nova svježa sredstva omogućit će da i najmanji OPG dobije sredstva, kako bi omogućili isplatu plaća i normalno funkcioniranje, dodao je.  Novinarima se obratila Marica Vidaković iz Kraša.  "Svi dobavljači su proživljavali dosta teško i kaotično razdoblje, da ne kažem da su bili u agoniji. Protekla dva mjeseca izostala je komunikacija, nije bilo sugovornika s druge strane. Nedostajao je zakonski okvir. Sad je stvorena pretpostavka da možemo razgovarati. Dogovorili smo se da će najprije biti podmireni oni dobavljači kojima je blokiran račun", rekla je Marica Vidaković iz Kraša.  "Pustit ćemo protok roba i napuniti dućane te  pozvati svoje zaposlenike da kupuju u Konzumu", dodala je.  "Svi ćemo pustiti robu, danas smo od premijera dobili garanciju da iza projetka stoji hrvatska vlada, znači da je naš plasman na police Konzuma siguran", dodala je predstavnica Kraša.