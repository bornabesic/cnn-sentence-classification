Gari Kasparov, jedan od najvećih šahista u povijesti, odlučio je poduprijeti ambiciozan projekt u Koprivnici. S predstavnicima sedam šahovskih klubova iz Koprivničko-križevačke županije, s Hrvatskim šahovskim savezom te s v. d. koprivničkog gradonačelnika Mišelom Jakšićem potpisao je deklaraciju o osnivanju Šahovske akademije s krajnjim ciljem da se šah uvede u koprivničke škole kao izborni predmet. – San je svakog šahovskog kluba u svijetu da mu dođe Kasparov. Presretni smo što je prepoznao našu tradiciju, naš sustavni pristup podučavanju šaha te što će putem svoje zaklade poduprijeti razvoj akademije – rekao je Hrvoje Matijević iz ŠK Podravka, koji je bio posljednji kadetski prvak bivše države, a na SP-u u Brazilu 1991. bio je prvi sportaš koji je nastupao pod hrvatskom zastavom. Nakon što je završio šahovsku karijeru, Kasparov se posvetio s jedne strane politici, a s druge popularizaciji šaha. Ideja potekla iz Koprivnice zato se uklapa u njegovu misiju. – Važno je da djeca i mladi ljudi igraju šah jer on ih uči ispravnom zaključivanju i donošenju odluka. On im pomaže da uče na ispravan način, a ne da školsko gradivo svladavaju učenjem napamet – rekao je legendarni šahist prigodom potpisivanja deklaracije. Prema Jakšićevim riječima, Kasparov će na raspolaganje koprivničkim klubovima staviti literaturu i druga pomagala za učenje šaha te će povremeno i sam sudjelovati u treningu mladih šahista što će za njih biti neprocjenjivo iskustvo. – Usto, ovih dana počinjemo razgovore s ravnateljima škola kako bismo vidjeli po kojemu modelu ponuditi šah kao izborni predmet – najavio je v. d. gradonačelnika. Nakon potpisivanja deklaracije, Kasparov je na gradskim bedemima, u sklopu Renesansnog festivala, odigrao simultanku na 15 ploča ne izgubivši nijedan meč. Među njegovim protivnicima našao se i bivši ministar Gordan Maras, koji je uspio izdržati 20 poteza, dok je najviše brige slavnom šahistu zadao najmlađi sudionik, devetogodišnji Koprivničanac Matej Zadro, član ŠK Podravka, koji je izgubio tek u pješačkoj završnici. >> Princeza festivala Sara Kolak pokazat će kako baca koplje 