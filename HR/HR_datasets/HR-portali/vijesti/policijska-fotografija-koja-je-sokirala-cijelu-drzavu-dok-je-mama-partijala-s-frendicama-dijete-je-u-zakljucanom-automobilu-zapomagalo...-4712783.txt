Policajci u švicarskom gradu Schaffhausenu ostali su zaprepašteni nakon što su ispred jednog noćnog kluba vidjeli dvogodišnje dijete kako plače u zaključanom automobilu. Nastavak te priče još je skandalozniji - dok je dijete ronilo suze na parkiralištu, njegova majka je partijala u klubu!? Da slučajni prolaznici nisu čuli jauke mališana i pozvali policiju, tko zna kako bi cijela priča završila. Prolaznici su prvo pokušali pronaći vlasnika vozila, ali ubrzo su shvatili da je to uzaludni pothvat i pozvali su policajce. Nakon što su došli na mjesto događaja odmah je pozvan mehaničar da otvori vrata i izvuče dijete iz automobila. Dvadesetak minuta poslije iz kluba je izašla i nemarna 25-godišnja majka, a njezino prisustvo vrlo brzo je uzburkalo duhove na parkiralištu. Tako je jedan čovjek u naletu bijesa razbio njezin automobil. - Bio je bijesan, jednostavno se nije mogao kontrolirati - rekli su iz policije. Nemarna majka odgovarat će pred sudom zbog zanemarivanja djeteta, a policiji je mrtva-hladna rekla da je ostavila sina u automobilu kako bi se mogla provesti s kolegama s posla.