Dok Milan Bandić iščekuje sudbinu svoga proračuna, jedan od njegovih “sedam prioriteta za bolji Zagreb”, kako ih sam naziva, krenuo je u realizaciju. Prošli tjedan gradonačelnik je najavio uvođenje besplatnog interneta na području cijeloga grada, a Zagrebački holding prije nekoliko dana krenuo je s realizacijom tog obećanja. Bundek, Britanski trg, Kvatrić, Tramvajski terminal Maksimir i još deset lokacija u Zagrebu dobit će besplatni gradski bežični internet, a investiciju vrijednu milijun kuna Holding će isfinancirati iz vlastitog džepa. Naime, besplatni Wi-Fi se već nalazi na željezničkom i autobusnom kolodvoru, nekim trgovima te mjestima s kulturnim i turističkim znamenitostima, ali ovim projektom poboljšat će dostupnost internetu na lokacijama Zagrebačkog holdinga. Autobusni terminali Črnomerec, Ljubljanica, Dubrava, Sesvete i Borongaj, kao i tržnice Jarun, Trešnjevka, Savica, Utrina i Kvatrić postat će time dio zagrebačke bežične mreže koju zasad čini 25 lokacija u gradu. Ovo je proširenje dio velikog umrežavanja Zagreba kojim se namjerava otvoriti dodatnih 28 hotspotova u gradu te time učiniti Zagreb dostupnijim mjestom za turiste. Kako je Jutarnji list ljetos pisao, projekt je najavljen u kolovozu ove godine nakon što je Grad je raspisao natječaj javne nabave za proširenje infrastrukture Wi-Fi Man sustava vrijedan oko 9,3 milijuna kuna bez PDV-a. Projekt je nastao zajedničkom suradnjom Grada, Holdinga i Turističke zajednice grada Zagreba, a posljednje nadograđivanje Wi-Fi sustava dogodilo se 2014. godine kada su projekt na natječaju dobili T Mobile, Hrvatski telekom i Storm Computers. U ovom proširenju Holding djeluje samostalno, a stručnjaci upozoravaju da iako je to hvalevrijedan projekt, vrlo je važno kako će se on provesti. Valent Turković, stručnjak za bežične mreže, kaže kako Holding nije kompetentan da određuje mjesta na kojima će se postaviti bežični odašiljač. - Lokacije za gradski Wi-Fi određuju se prema količini ljudi koja tamo prolazi, ali i o jačini signala. Iako autobusni terminali i tržnice jesu područja na kojima se nalazi puno ljudi, vrlo je važno gdje će se postaviti odašiljač - rekao je Turković i dodao kako samo nekoliko metara razlike može odrediti hoće li signal raditi svima ili samo onima u blizini. Iako je Holding počeo projekt, Grad je taj koji će ga na kraju dovršiti. Naime, u dokumentaciji stoji da Holding planira nabaviti elemente pasivnog dijela mreže koji su osnova za izgradnju Wi-Fi mreže, dok će aktivne mrežne opreme na navedenim lokacijama ugraditi Grad te će se ujedno pobrinuti za njihovu instalaciju i osigurati pristup internetu. Turković ističe da pod pasivne elemente spadaju antene, stupovi i ostali fizički predmeti koji odašilju signal, ali nije siguran na što točno referira Holding. Sama investicija bi trebala pomoći turističkoj ponudi Zagreba, pogotovo sada u vrijeme adventa, no pitanje je koliko sama mreža može izdržati. Turković ističe da kvalitetna mreža može primiti i do tisuću korisnika, no da se on osobno nije još susreo s primjerom dobre gradske bežične mreže. - Da bi gradski Wi-Fi kvalitetno radio, dakle bez pucanja, na mreži mora konstantno raditi dvoje do troje ljudi koji će paziti da se sustav ne uruši. Zato je toliko važno održavanje mreže, jer ako se ona samo napravi i ostavi, neće biti velike koristi od nje - kaže Turković.  - 25 lokacija u gradu trenutačno nudi bežični internet  - 14 novih lokacija namjerava uvesti Holding  - 53 Wi-Fi lokacije trebao bi imati Zagreb iduće godine  - 1,45 megabajta po sekundi je prosječna brzina preuzimanja sadržaja (ovisi o lokaciji)  - 1,10 megabajta po sekundi je prosječna brzina postavljanja sadržaja (ovisi o lokaciji)  - 1,000.000 kuna je uloženo u proširenje