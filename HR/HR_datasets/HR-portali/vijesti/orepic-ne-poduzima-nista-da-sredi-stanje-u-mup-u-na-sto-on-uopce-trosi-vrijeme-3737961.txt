Domoljubna koalicija na čelu s HDZ-om ne odustaje od oštrih kritika na račun Mostova ministra unutarnjih poslova Vlahe Orepića. I dok koalicijski partner HSP AS traži smjenu ministra, HDZ-ov saborski zastupnik i bivši ravnatelj Uprave za razvoj, opremu i potporu MUP-a Željko Fiolić ističe kako su oni tražili da Orepić poduzme nešto kako bi se uklonile nepravilnosti kojih je sustav MUP-a prepun. - Ako on to ne želi napraviti neka svoje mjesto prepusti onome tko to želi. Mi smo jasno rekli da postoje nepravilnosti u MUP-u, čija je posljedica i ova velika nedavna pljačka. Ukazao sam, prije svega, na kadrovsku problematiku i politiku koju je vodio bivši ministar Ranko Ostojić i SDP te na koji su način bili postavljani SDP-ovi kadrovi, i to koristeći nezakonit institut naloga umjesto rješenja o imenovanju. Također sam ministru ukazao na službe, konkretno Ured za unutarnju kontrolu, koji bi trebalo reorganizirati i koristiti da bi se učinkovito utvrdile sve nepravilnosti i da bi Ministarstvo što kvalitetnije funkcioniralo. To je moja obveza prema građanima jer sam zastupnik, ali i prema kolegama u ministarstvu - kaže Fiolić, koji ima dugi staž u MUP-u. Tamo je došao 1992., i to u sektor operativne tehnike. Nakon četiri godine prešao je u Ured za unutarnju kontrolu, u Kabinet ministra, gdje je bio sve do 2004., kada je imenovan načelnikom Uprave za tehniku. Poslije je postao ravnatelj Uprave za razvoj, opremu i potporu i na toj je funkciji ostao do 2011., kada je smijenjen. - Tada je došao SDP i jednim potezom ukinuo ravnatelje, pa tako i moje radno mjesto - dodaje Fiolić. Ne želi komentirati slučaj Željka Dolačkog jer je “istraga u tijeku”, ali ističe kako je i smijenjeni načelnik službe organiziranog kriminaliteta u trenutku suspenzije također radio temeljem naloga i bez rješenja o rasporedu na radno mjesto. - Činjenica je da je Dolački prije dolaska SDP-ova ministra Šime Lučina bio suspendiran zbog teže povrede dužnosti, udaljen je iz službe, pa se onda za Lučinova mandata vratio u sustav, da bi sada, u vrijeme Ostojića, postao voditelj službe organiziranog kriminaliteta. Pri tome nije prošao kroz interni natječaj, izjavljena je žalba, nije dobio ni rješenje o rasporedu, nego je radio temeljem naloga. Dakle, protuzakonito s obzirom na to da nalog može trajati maksimalno 30 dana. Bilo je puno takvih slučajeva i na drugim radnim mjestima u MUP-u, ali i presuda na Upravnom sudu, u kojima je sud presudio o poništenju postavljanja na ta radna mjesta, pa su se ljudi mogli vratiti na svoje stare rukovodeće pozicije. Međutim, oni nisu dobili rješenja, nego su došli na niža radna mjesta, dok su pozicije temeljem naloga zadržali SDP-ovi kadrovi - tvrdi Fiolić i dodaje kako je u ovom trenutku oko 200 rukovodnih policijskih službenika još na sudu. - Pitam ministra Orepića - može li nalog za obavljanje poslova drugog radnog mjesta zamijeniti predloženo rješenje o rasporedu i premještanju, kao i rješenje o imenovanju policijskih službenika? Ako može, kako i po kojim uvjetima? Za koliko je ukupno djelatnika izdano naloga, na koji rok i koji je ukupni iznos razlike koju bi ti djelatnici primili po rješenju o rasporedu u odnosu na plaću koju su primali i primaju po nalogu? Tko će odgovarati za tu isplatu iz proračuna? Koliko je rukovodećih radnih mjesta popunjeno u MUP-u, a da se uopće nisu proveli interni natječaji? U koliko je slučajeva Odbor za državnu službu poništio rješenje o izboru i vratio predmet na ponovni postupak, a Ministarstvo nije provelo taj postupak, nego je samo donijelo rješenje o imenovanju? Je li točno da na rukovodećim radnim mjestima u policijskim upravama i postajama, i to više od tri godine, rade službenici bez potrebnog rješenja o imenovanju, prerasporedu i rješenju o plaći? Je li u vezi sa spomenutim nastupila financijska šteta za ministarstvo i koliko ona iznosi za sve četiri godine? Ako se sve ovo potvrdi, hoće li ministar poduzeti ili je već poduzeo mjere za utvrđivanje odgovornosti? Mi to za sada ne znamo. To je eklatantno kršenje zakona bivšeg ministra Ostojića, a oko čega novi ministar Orepić ništa ne poduzima - tvrdi Fiolić. Na pitanje je li razgovarao s ministrom o svim tim problemima, Fiolić kaže da “nije osobno razgovarao s Orepićem”, ali da ga smatra odgovornim jer ne rješava nepravilnosti u MUP-u, čija je posljedica i nedavna pljačka. - Bilo je za očekivati da će ministar okupiti ljude iz vladajuće većine koji su stručni i koji poznaju sustav te s njima napraviti prijedlog za rješenja problema. Umjesto da se pozabavi time, na što on troši vrijeme? Na nekakav kvaziprojekt o kojem partneri iz vladajuće većine saznaju iz medija? Jesu li ove smjernice kvalitetan početak za ozbiljne reforme MUP-a? U tekstu koji je prije nekoliko dana objavljen na stranicama MUP-a govori se o nekoj vanjskoj regionalizaciji policije, koja ne može ići bez dogovora u Vladi RH jer je to dio cjelokupne reforme javne uprave. Ako gledamo ove Orepićeve smjernice, čini mi se da je to samo dobro srednjoškolsko štivo - tvrdi HDZ-ov saborski zastupnik, koji je nezadovoljan i korištenjem europskih fondova. - To je katastrofa. Do 23. srpnja 2016. zatvara se projekt Schengen Facility. Dakle, radi se o vrijednosti 120 milijuna eura. Od toga bi MUP trebao iskoristi 100 milijuna za jačanje kapaciteta granične policije. Prema mojim spoznajama, do 80 milijuna eura bit će iskorišteno, a 20 milijuna vjerojatno ne. Pao je jedan vrlo značajan tender, to je projekt zaštite zelene granice, dakle, opremanje sigurnosnim sustavima granice prema Srbiji, što nam je jako važno u ovim okolnostima ugroze i imigrantske krize. Projekt je namijenjen zaštiti vanjske granice, tj. schengenske granice prema zemljama koje nisu u zoni Schengena. Osim toga, od 2015. do 2020. došao je na korištenje Fond za unutarnju sigurnost. To je vrijednost od 35 milijuna eura, što bi trebalo iskoristiti za graničnu policiju. Ugovori su potpisani prije dvije, tri godine i bilo je dovoljno vremena za pripremu projektne dokumentacije. U 2015. godini moglo se iskoristiti 8 milijuna eura, u 2016. godini 7 milijuna, a do kraja 2016. čak 15 milijuna, no do sada nije iskorišten niti jedan euro. A da situacija bude još lošija, od tih 8 milijuna eura, 3,5 milijuna moglo se iskoristiti za operativne troškove. Moglo se platiti gorivo, edukacija službenika i slično. Čija je odgovornost što se to nije iskoristilo? Sadašnji ministar o tome ne govori ništa. Ili ne želi znati za to ili ne zna rješavati prave probleme. Umjesto toga ide u neke projekte s ovim smjernicama o ustroju MUP-a na pet policijskih uprava iz kojih se ne vide nikakvi konkretni podaci - kritičan je Fiolić. Kaže kako “oni u HDZ-u ne mogu dati pozitivno mišljenje o tim smjernicama jer nisu utemeljene na stvarnim potrebama policije, nego na paušalnim ocjenama o možebitnim potrebama”. Podsjeća kako je HDZ koncept reforme MUP-a pripremao na sastanku svojeg stranačkog Odbora za nacionalnu sigurnost, obranu i unutarnje poslove, te ističe kako se ne može ići u dubinske reforme ako nemamo dugoročnu strategiju razvoja hrvatske policije.     Fiolić ističe kako je bivši glavni ravnatelj policije Vlado Dominić imao najveće osiguranje u povijesti MUP-a. - To je osiguranje bilo veće od onoga koje je imao bivši premijer Zoran Milanović. Ukupno je bilo šest policijskih službenika i pet vozila koja su danonoćno bila u njegovoj funkciji. Stan mu se čuvao 24 sata, a ispred zgrade u kojoj je imao ured vlastite tvrtke imao je Touareg za evakuaciju. A nije čak bilo ni sigurnosne procjene SOA-e na osnovu koje bi imao takvo osiguranje. Navodno je primao prijetnje. Zašto to nije riješio u četiri godine i koji je trošak svega toga? Osim toga, jedan od Mercedesa presretača koji je bio kupljen iz Nacionalnog programa nije se koristio u te namjene, nego je iz njega izvađena oprema i koristio ga je bivši glavni ravnatelj policije. Istodobno imamo povećanje stradalih u prometnim nesrećama. Pa neka Orepić vidi je li bilo tako ili nije - istaknuo je Fiolić.