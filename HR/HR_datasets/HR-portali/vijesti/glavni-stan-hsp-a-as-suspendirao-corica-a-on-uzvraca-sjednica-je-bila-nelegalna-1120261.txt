Suspendirani predsjednik Glavnog stana HSP-a AS Tomislav Vlajnić proslijedio je u utorak medijima zapisnik sa sjednice Glavnog stana održane prošloga tjedna u Slavonskom Brodu, na kojoj je izvan snage stavljena suspenzija Vlajnića, a suspendiran je glavni tajnik stranke Pero Ćorić koji, međutim, tvrdi da je riječ o nelegalnoj sjednici.  U zapisniku se Ćorića proziva za donošenje po stranku štetnih odluka mimo stranačkih tijela, poput one o raskidu pregovora o izbornoj suradnji s HDZ-om i raskidu koalicija dviju stranaka na svim razinama.  Tvrdi se da je Ćorić uzurpirao vlast u stranci i stvorio "kult ličnosti", ali i da je protuzakonito manipulirao stranačkim novcem, koristio stranački Audi A6 u privatne svrhe, iz stranačke blagajne isplaćivao naknade na neproknjižene usluge itd., a sve bez kontrole stranačkih tijela.  Glavni stan je zato jednoglasno suspendirao Ćorića, stavio izvan snage odluku o raskidu lokalnih koalicija s HDZ-om, Ćoriću zabranio javne istupe i pristup stranačkom novcu te raspisao izbore za sva stranačka tijela, a Poreznu upravu i DORH pozvao da ispitaju poslovanje stranke, stoji u zapisniku koji je potpisao Vlajnić.  Ćorić, međutim, osporava legalitet sjednice koja, tvrdi, nije imala kvorum. "Mogu vam ja sad tako reći da sam upravo održao sjednicu Vijeća za nacionalnu sigurnost. Vlajnović je ne samo suspendiran, nego više nije ni član stranke, budući da je u brodsko-posavskoj županijskoj skupštini izjavio da više nije član HSP AS, a po našem statutu, onomu tko to izjavi članstvo prestaje automatski“, rekao je Ćorić za Hinu.  Tvrdi i kako sjednica s koje je izišao navodni zapisnik uopće nije održana, što se, kaže, vidi iz činjenice da u zapisniku nema izvješća o verifikaciji kvoruma.  Tvrdnje kako je protuzakonito trošio stranački novac Ćorić naziva klasičnim podmetanjem uoči konvencije stranke, koja bi se trebala održati u subotu. "Na toj će konvenciji stranku preuzeti mladi kadar, uz potporu nas, stranačkih veterana i to je ono što Vlajniću smeta“, kazao je Ćorić.