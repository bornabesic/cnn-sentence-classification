Ministarstvo na čijem je čelu Orepić ne "češlja" samo po Slavoniji tražeći „odbjegle“ Srbe, već i po Dalmaciji, uzduž i poprijeko, tražeći “hercegovačke uhljebe” koje će nastaviti brisati iz evidencije građana RH; mrzitelji Hercegovaca imaju razloga za feštu! Prema trenutnoj struji i klimi koja se događa u Saboru Hrvatske, a koja ne mora doći do svoga potpunog izražaja jer će možda SDP i MOST skupiti nekakvu većinu u skoroj budućnosti, trenutno „pokojni“ ministar MUP-a u Hrvatskoj, Vlaho Orepić, trebao bi napustiti Vladu. Ono što će obični građanin regije u kojoj se govori hrvatskim jezikom zapamtiti o njemu jest da je licemjerno tvrdio kako će brisanje iz evidencije građana „Hrvata“ koji ne žive u Hrvatskoj biti posebno usmjereno prema Vukovaru i ostatku istočne Slavonije, zbog brisanja Srba koji žive u Srbiji, a imaju prebivalište u RH. To je trebalo poslužiti da se smanji broj Srba u Vukovaru ispod postotka potrebnog za dvojezične ploče. Famozna jedna trećina. I famozna politička priča. Ono što se događa na terenu i što „Orepićeva“ policija provodi jest čista dosljednost jer Vlada i Ministarstvo na čijem je čelu ne “češljaju” samo po Vukovaru i Slavoniji tražeći “odbjegle” Srbe, već i po Dalmaciji, uzduž i poprijeko, očito tražeći “hercegovačke uhljebe” koje će nastaviti sa zadovoljstvom brisati, a već ih je iz evidencija izbrisan pozamašan broj – tako da mrzitelji Hercegovaca imaju razloga za feštu. “Ministar i ratnik” i sveta hrvatska stvar Ono što može nekoga kao čovjeka naljutiti je činjenica da je hercegovački kraj iznjedrio uistinu mnogo boraca za svetu hrvatsku stvar i golem broj Hercegovaca je položio svoj život na Oltar domovine. To bi Orepić, kao hvalisavac vlastitog ratnog puta u Pločama i šire, trebao znati. Ako ne zna, ako ne želi znati, onda je čisti mrzitelj rodnoga kraja potpisnika ovih redova, Hercegovine. A gdje bi, “ministre i ratniče”, završili tenkovi zaustavljeni na Pologu da su kojim slučajem prošli, a evo upravo obilježavamo tri dana i taj povijesni uspjeh iz 1991.? Znate gdje, “ministre”? Da su prošli slučajno kroz Polog, bili bi zaustavljeni u Knešpolju. Ako bi prošli Knešpolje, zaustavili bi ih u Širokom Brijegu. Do svog cilja, do Splita, niti su došli niti bi ikada prošli, jer je bio miniran most čak i u Bobanovoj Dragi u općini Grude. Eto, potomke tih ljudi Orepić s guštom briše jer oni bespravno ostvaruju prava u Hrvatskoj. Hrvatska im daje, a oni ni ne žive u njoj. Tko to tvrdi sa sigurnošću što je čije pravo? Kada su hercegovački djedovi ginuli za svetu hrvatsku stvar, u Pločama nije bilo ni prikladne crkve (da se ne naljute istinski pločanski Hrvati i katolici koji su dugo bili manjina)! S Pupovcem ruku pod ruku Šteta što će se dogoditi situacija – sjaši Murta da uzjaši Kurta. Jer ako je Orepićev „KGB“ i izbrisao dovoljno Srba da se maknu bespravno postavljene dvojezične ploče u Vukovaru, nije ništa napravio jer u jedno od kormila nove vlade, Sabora RH i zakona, uplest će se Milorad Pupovac. Možda vrati Hercegovce izbrisane iz evidencije?!?! A Plenković i kompanija samo su potvrdili da je politika sama sebi dovoljna, da je dovoljno biti na čelu nečega samo da bi se omastio brk. Poštenje, dosljednost i slične postavke koje određuju ljudskost su u politici samo fraze. U onoj politici koju vode Plenković, slični njemu i isti kao on. Da je drukčije, Bruna Esih bi bila izgledna kandidatkinja da postane gradonačelnicom Zagreba, a Zlatko Hasanbegović bi bio ministar kulture. Barem je Glasnović pokazao da nije trgovac, iako je digao ruku, nego čovjek dosljednog obzira prema onima koje je uvijek spominjao, njih i njihova prava. Barem on ima instituciju ucjene u svojim rukama. U ruci broj 76, brojci koja se lako može istopiti i već se topi. Šteta što Hrvatskom trebaju vladati poslušnici briselske tvrđave. 