Prvi sam se u školi javio za otići na Tuna, sushi&wine festival kad je učitelj pitao tko želi ići. Zanimaju me tuđa jela, tuđe kulinarske kulture i stvarno sam htio naučiti što više o sushiju od pravih znalaca, kad već dolaze u grad. Javljao sam se za sve što je japanska kuharska zvijezda Toshihiro Nakatsuji tražio od nas učenika pa me valjda zato zapamtio, jer su školski kolege bili sramežljiviji od mene. Zato me i pozvao u Japan na daljnje učenje - kazao nam je Kevin Ljošaj (17) iz Zukava kraj Nina. On je mlada kulinarska uzdanica koja je upravo završila trogodišnje školovanje za kuhara u zadarskoj Hotelijersko turističkoj školi.  Ostavio je izvrstan dojam na slavnog  japanski masterchefa Toshihira Nakatsujija koji u Japanu posjeduje lanac restorana, a kulinarski TV showu u kojem nastupa u Japanu gleda 14 milijuna ljudi. Prije nego je Toshihiro Nakatsuji došao u Zadar na treći Tuna, Sushi & Wine festivala, tražio je da među klincima kuharima svakako bude i Kevin i da mu asistira na demonstraciji obredog rezanja tune u zadarskom Arsenalu. Dok su Japanci i Kevin rezali ogromnu ribetinu na stolu punom krvi i ribljih ostataka intenzivnog mirisa, 24sata su to prenosili livestreamingom na Facebooka, što je bilo gledano više od 600 tisuća puta.   - Rekli su mi da je prije dolaska sedam puta pitao za mene. Kazali su mi da ću s njim rezati tunu na obredni način.  Postupak je pokazivao svima, a ja sam mu asistirao. Sjećam se da mi je dao glavu od tune da je maknem i da je bila jako teška jer je tuna imala oko 75 kilograma i bila duga preko metra! Ali asistirati masterchef zvijezdi bio je jako  dobar osjećaj! Bilo je puno gledatelja, posjetitelja i medija, ali nije me to zbunilo jer sam gledao samo u ono što se događa na stolu. Masterchef je rezao tunu majstorski, a onda je dao nož meni da i ja pokušam. Nije bilo lako jer je ribetina bila ogromna, trebalo ju je izrezati na tanko, a meni je to bilo prvi put. Na sreću, masterchef  je imao jako dobar nož pa sam uspio. Sve u svemu, cijeli događaj je bio prekrasan - kaže Kevin.  On je tek završio srednjoškolsko obrazovanje za kuhara, odradio praksu u vrhunskom zadarskom restoranu Niko, gdje ga čeka posao od 1. lipnja. Za mladića koji još nije ni maturirao, već se otimaju restorani. Slavni masterchef Toshihiro Nakatsuji  pozvao ga je na profesionalno usavršavanje u Japan u lancu njegovih restorana. - Pa htio bih doći doći kod njega jednom pa da me nauči malo više od osnova koje nam je pokazao u Zadru. Tko zna, možda bih postao i kulinarska zvijezda kad se vratim. Uvijek sam se vrtio oko kuhinje, a najviše me privlačilo svladati kuhanje stranih jela tuđih kultura. Najviše me zanima riba, a doma roditeljima i sestrama, kojih je tri, uglavnom spremam meso. No zasad još planiram puno učiti i raditi u restoranu u ovog ljeta, a u Japan bih mogao otići između Božića i Valentinova sljedeće godine, kad nema puno posla u restoranu. Mislim da bi mi i dodatno obrazovanje jako dobro došlo, ali ne još sad, nego kad još toga naučim i steknem samopouzdanja - kaže skromni mladić kojem se smiješi budućnost kulinarske zvijezde.  - Pa volio bih biti masterchef jednog dana, uživati u poslu i zarađivati više od saborskih zastupnika. No do toga je još trnovit put i puno puno učenja - smije se skromni maturant.