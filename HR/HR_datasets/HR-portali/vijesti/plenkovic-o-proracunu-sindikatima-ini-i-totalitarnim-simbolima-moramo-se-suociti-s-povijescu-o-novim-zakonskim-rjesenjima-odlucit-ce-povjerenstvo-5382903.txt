Predsjednik Vlade Republike Hrvatske Andrej Plenković gostovao je u Dnevniku HTV-a, gdje je govorio o sastanku s njemačkom kancelarkom Angelom Merkel, državnom proračunu za 2017. godinu, pregovorima sa sindikatima, obilježjima totalitarnih režima i sporom oko Ine. Na početku je istaknuo kako je hrvatskoj važno i dalje održavati kvalitetne odnose s Njemačkom, čijih 2,5 milijuna turista gostuje svake godine u Hrvatskoj, dok 500.000 Hrvata živi i radi u Njemačkoj. Objasnio je i svoj posjet Kijevu, kako Ukrajini želi pomoći hrvatskim iskustvom u mirnoj reintegraciji Podunavlja, kako bi mirno reintegrirala svoj teritorij. Kazao je da nije impresioniran ni kritikama iz Moskve, ni kritikama s hrvatske političke scene te je spomenuo da mirna reintegracija podunavlja najuspješniji mirovni projekt UN-a, a za sam sporazum na temelju kojeg je obavljena rekao je da je toliko sličan onome iz Minska (čija je namjena prekinuti nasilje na istoku Ukrajine) da netko tko nije upoznat ne bi na prvu primijetio razliku. Na kritike oporbe kako je proračun nerealan i napuhan, Plenković je odgovorio kako je 'proračun refleksija političkih prioriteta koje smo predstavili u našem programu prije dva mjeseca'. - Sve što radimo, radimo na temeljima projekcija o gospodarskom rastu od 3,2 posto iduće godine. Proračun je racionalan i kvalitetan i mislim da će ga Hrvatski sabor prihvatiti, rekao je Plenković. Izrazio je žaljenje što danas nije postignut dogovor sa sindikatima. - Moja Vlada je uvijek otvorena za dijalog sa socijalnim partnerima. Bili smo spremni ponuditi jedno paketno rješenje kakvo do sada nitko nije ponudio, rekao je Plenković i dodao kako se nada da će sporazum ipak biti postignut. Pojasnio je i svoje planove vezane uz osnivanje povjerenstva koje bi se bavilo obilježjima totalitarnih režima. - Ono što želim učiniti da 25 godina nakon neovisnosti Hrvatske da teme koje su vezane za vrijeme Drugog svjetskog rata pokušamo kanalizirati kroz jedan tip razgovora u kojem bi sudjelovali i stručnjaci i povjesničari, kazao je. - Hrvatskoj u ovom trenutku treba sučeljavanje sa poviješću. Mi smo ukazali kako kod zakonskih rješenja postoje određene praznine, a kod sudske prakse različiti ishodi. Na pitanje za kakvu se vrstu zakonodavnog rješenja misli odlučiti, Plenković je odgovorio kako će to odlučiti povjerenstvo. - Moj je cilj pokušati postići društveni konsenzus. Rekao je i kako nije narušeno povjerenje između HDZ-a i Mosta nakon što je ministar unutarnjih poslova Vlaho Orepić pozvao članove Ustavnog suda da kolektivno podnesu ostavke. - Rekao sam ministru Orepiću da takav način prebacivanja kolektivne odgovornosti nije primjeren stav člana Vlade, rekao je Plenković i dodao kako planira nastaviti graditi partnerski odnos s Ustavnim sudom. Na pitanje koji je plan države s Inom s obzirom na odnos sa MOL-om i primjedbe Europske komisije, Plenković je rekao: - Na cjelovit način pristupamo Ini kao strateškoj naftnoj kompaniji. Razgovarat ćemo s EK, riječ je o načelnim pitanjima, naravno da Hrvatska ima svoje argumente, a ti su argumenti dijelom utemeljeni na pravnoj stečevini Europske unije, kazao je.