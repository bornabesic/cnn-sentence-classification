ŠKABRNJA - Kolonom sjećanja „Korak po korak“, u kojoj je bilo nekoliko tisuća ljudi iz Hrvatske i Bosne i Hercegovine, u Škabrnji je počelo obilježavanje 25. godišnjice masakra u kojemu je 18. studenoga 1991. godine ubijeno 58 civila i 26 branitelja.    U Škabrnju je kao izaslanik predsjednika Vlade stigao ministar unutarnjih poslova Vlaho Orepić, izaslanik predsjednika Sabora  je potpredsjednik Milijan Brkić, izaslanik predsjednice Republike i Vrhovne zapovjednice OSRH Ivan Vukić, a  u Škabrnji su i ministri Oleg Butković i Ante Šprlje, brojni saborski zastupnici, predstavnici braniteljskih i civilnih udruga.   Kolona sjećanja "Korak po korak"  prošla je Ulicom 18. studenoga 1991.  i došla do spomen obilježja masovne grobnice gdje su položeni vijenci.    U crkvi Uznesenja Blažene Djevice Marije misu služio je zadarski nadbiskup i predsjednik Hrvatske biskupske konferencije mons. Želimir Puljić, koji je rekao da  „Vukovar i Škabrnja utjelovljuju sva mjesta višegodišnjeg stradanja diljem Lijepe naše, ali 18. studenoga 1991. nisu izdržali, bio je to njihov Veliki petak“.   Nakon središnjeg komemorativnog skupa, kolona sjećanja krenut će prema Središnjem križu i Spomen obilježju za poginule u Domovinskom ratu na mjesnom Groblju sv. Luke.    U pokolju koji su 18. studenoga 1991. u Škabrnji počinile paravojne četničke postrojbe potpomognute pripadnicima JNA s ratnim zločincem Ratkom Mladićem na čelu ubijeno je 58 civila i 26 branitelja, a mjesto je bilo potpuno uništeno.