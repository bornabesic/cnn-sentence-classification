Snažna eksplozija čula se danas u stambenoj zgradi u Sankt Peterburgu, ali nitko nije ozlijeđen. Riječ je o lokaciji blizu one gdje su ranije pronađeni eksplozivi, javlja Reuters. RT navodi da spasilačke ekipe evakuiraju stanare i istražuju situaciju. Ruske vlasti pritvorile su danas u Sankt Peterburgu nekoliko ljudi nakon što je u jednoj stambenoj zgradi otkrivena eksplozivna naprava te nastavljaju istragu o mogućim suradnicima čovjeka odgovornog za bombaški napad na podzemnu željeznicu ovaj tjedan. Pirotehničari su deaktivirali eksplozivnu napravu nakon što su evakuirali stanare. "Kazali su nam: zgrada je minirana, brzo iziđite", rekla je stanarka Tatjana. Drugi stanar Anatolij rekao je da je policija uhitila četvero mladića koji su živjeli u stanu na osmom katu pored njegova. U bombaškom napadu u Sankt Peterburgu u ponedjeljak poginulo je 14 ljudi, a 50 je ozlijeđeno. Napad je izveo ruski državljanin podrijetlom iz Kirgistana, Akbarzhon Jalilov. Ruski istražitelji istražuju ljude koji su mu možda pomagali. Identificirali su nekoliko ljudi podrijetlom iz središnje Azije koji su bili s njime u kontaktu. Pretragom njihovih stanova otkrivene su stvari važne za istragu, kazali su. Interfax je objavio da je nekoliko ljudi i uhićeno. Nije jasno jesu li mladići uhićeni zbog bombe povezani s napadom na metro. >> Broj žrtava porastao na 14, napadač je mladi Kirgistanac Akbarzon Džalilov >> Rusija slavi ovu majku: Žrtvovala život za život kćeri u bezumnom napadu u metrou 