Novinari New York Timesa došli su dokumenta s dijelom transkripta razgovora između Donalda Trumpa i ruske delegacije koji se odvijao u Ovalnom uredu 10. svibnja. Trump je baš na tom sastanku obavijestio šefa ruske diplomacije Lavrova i Kisljaka da je dao otkaz direktoru FBI-a Jamesu Comeyju. "Upravo sam dao otkaz šefu FBI-a. Bio je lud, ma baš totalni luđak", rekao je Trump začuđenim Rusima. "Bio sam pod velikim pritiskom zbog situacije s Rusijom. Sada toga više nema". Također je ponovio da on osobno nije pod istragom. Dan poslije u javnost je procurio zapis smijenjenog direktora FBI-a u kojem stoji da je Trump od njega tražio da zaustavi istragu protiv njegova bivšeg savjetnika Flynna.   Američki predsjednik u četvrtak je odlučno osporio svaku umiješanost u istragu FBI-ja o eventualnoj povezanosti između članova njegove ekipe i Moskve, tvrdeći da od bivšeg direktora FBI-ja nije tražio da obustavi istragu. Uoči odlaska na prvo putovanje u inozemstvo na kojem će posjetiti Bliski istok i Europu, predsjednik SAD-a je u vrlo neugodnom položaju i zna da je ruska afera tek počela. "Jeste li u bilo kojem trenutku zatražili od direktora FBI-ja Jamesa Comeyja, na ovaj ili onaj način, da zatvori ili uspori istragu oko Michaela Flynna i...?", zapitao ga je novinar u četvrtak u Washingtonu na tiskovnoj konferenciji s kolubijskim predsjednikom Juanom Manuelom Santosom.  "Ne, ne. Sljedeće pitanje?", presjekao je predsjednik hladno. "Nema nikakvog dogovora" s Moskvom, kazao je on potrudivši se naglasiti da može govoriti samo u svoje ime. Trump je nazvao imenovanje posebnog tužitelja za istragu o navodnim vezama između članova njegovog izbornog tima i Rusije "lovom na vještice". "To je najveći lov na vještice protiv jednog političara u američkoj povijesti", napisao je na Twitteru Donald Trump. Bivši direktor FBI-ja Robert Mueller imenovan je u srijedu posebnim tužiteljem u istrazi o "naporima ruske vlade da utječe na predsjedničke izbore 2016. i s tim povezanih pitanja", priopćilo je u srijedu američko ministarstvo pravosuđa. U seriji jutarnjih tweetova, Trump je optužio i kampanju Hillary Clinton kao i administraciju bivšeg predsjednika Baraka Obame za "nezakonite radnje" za koje nikada nije imenovan nikakav posebni tužitelj. Trump se već u srijedu požalio za maltretiranje od strane medija. "Nikad nijedan političar u povijesti, i to kažem s najvećom sigurnošću, nije bio nepravednije tretiran", kazao je u srijedu u govoru. Kremlj je nešto ranije odbio komentirati Muellerovo imenovanje, rekavši da se radi o unutarnjem pitanju SAD-a.