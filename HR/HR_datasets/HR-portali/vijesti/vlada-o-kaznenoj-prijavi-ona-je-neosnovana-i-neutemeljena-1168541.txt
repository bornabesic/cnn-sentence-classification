Politička izjava koja je potpisana sa saborskim zastupnikom Željkom Glasnovićem u domeni je legitimnih i uobičajenih razgovora, poručili su danas iz Vlade koja je podignutu kaznenu prijavu ocijenila kao neosnovanu i utemeljenu na ''nerazumijevanju i nepoznavanju programskih ciljeva Vlade RH''. – Kaznena prijava  Uredu za suzbijanje korupcije i organiziranog kriminaliteta protiv Andreja Plenkovića, predsjednika Vlade Republike Hrvatske, Željka Glasnovića, saborskog zastupnika, Tome Medveda, ministra branitelja i Zdravke Bušić, državne tajnice u Ministarstvu vanjskih i europskih poslova, utemeljena je na nerazumijevanju i nepoznavanju programskih ciljeva Vlade Republike Hrvatske i kao takva u potpunosti je neosnovana – poručili su iz Vlade. Dodaju kako odbacuju i drže krajnje neutemeljenim tvrdnje da potpisana izjava predstavlja kazneno djelo ''podmićivanja zastupnika'' ili bilo koje drugo kazneno djelo. Priopćenje prenosimo u cijelosti. – Kaznena prijava Uredu za suzbijanje korupcije i organiziranog kriminaliteta protiv Andreja Plenkovića, predsjednika Vlade Republike Hrvatske, Željka Glasnovića, saborskog zastupnika, Tome Medveda, ministra branitelja i Zdravke Bušić, državne tajnice u Ministarstvu vanjskih i europskih poslova, utemeljena je na nerazumijevanju i nepoznavanju programskih ciljeva Vlade Republike Hrvatske i kao takva u potpunosti neosnovana. Politička izjava koja je potpisana sa saborskim zastupnikom Željkom Glasnovićem u domeni je legitimnih i uobičajenih razgovora te se odnosi na teme koje su zastupniku Glasnoviću, izabranom na listi u XI. izbornoj  jedinici, važne u kontekstu njegova političkog djelovanja u Hrvatskom saboru. Sve točke općenito su definirane i usmjerene isključivo na aktivnije rješavanje problema koje zastupnik Glasnović ocjenjuje politički relevantnim. Nadalje, većina tema sadržana je u Programu Vlade Republike Hrvatske za mandat 2016.-2020. te predstavljaju potvrdu provedbe postojećih mjera. Donošenje Zakona o hrvatskim braniteljima iz Domovinskog rata i članovima njihovih obitelji uvršteno je i u Godišnji plan normativnih aktivnosti za 2017. godinu, koji je usvojen od strane Vlade Republike Hrvatske 29. prosinca 2016. godine. Nacrt prijedloga Zakona u finalnoj je fazi izrade te će biti upućen u postupak javnog savjetovanja, a nakon toga i u postupak usvajanja.  Vezano uz realizaciju isplate zaostataka pripadnicima Hrvatskog vijeća obrane podsjećamo da je već u listopadu 2016. Vlada RH donijela Odluku o namjeni korištenja sredstava ostvarenih od povrata mirovina u postupku preračuna mirovina primjenom međunarodnih ugovora o socijalnom osiguranju s državama nastalima na području bivše Jugoslavije. Ovom Odlukom propisano je da sredstva od povrata mirovina koriste upravo za isplatu neisplaćenih svota mirovina korisnicima koji su bili pripadnici Hrvatskog vijeća obrane i članovima njihovih obitelji. Priopćenjem Hrvatskog zavoda za mirovinsko osiguranje od 7. travnja 2017. (Obavijest korisnicima mirovina koji su bili pripadnici Hrvatskog vijeća obrane (HVO) i članovima njihovih obitelji) jasno je definirano da će isplata početi u svibnju.  Priopćenje možete preuzeti na sljedećoj poveznici.  Također, u Programu Vlade RH jasno je utvrđena politika usmjerena na afirmaciju hrvatskog iseljeništva. Stoga se daje puna podrška inicijativi za održavanje plenarne sjednice Hrvatskog sabora o statusu hrvatske dijaspore, na kojoj bi se raspravile sve mjere nužne za što bolju integraciju iseljene Hrvatske, uključujući i pitanje ubrzavanja postupka stjecanja državljanstva pripadnika hrvatskog iseljeništva, kao i ažuriranja popisa svih Hrvata izvan Domovine. Kao što je najavljeno prigodom posjeta predsjednika Vlade Republike Hrvatske Mostaru 4. travnja ove godine, dogovorena je zajednička sjednica Vlade RH i Vijeća ministara BiH koja će se  održati u lipnju ove godine.  Imajući na umu važnost investicija za ukupni razvoj hrvatskog gospodarstva, aktivno daljnje uključivanje predstavnika hrvatskoga  iseljeništva u gospodarske aktivnosti provodit će se kroz akcijski plan za uključivanje gospodarstvenika iz dijaspore u koordinaciji s tijelima državne uprave i diplomatsko-konzularnom mrežom. Ujedno, rješavanje pitanja dvostrukog oporezivanja inozemnih mirovina dio je provedbe Vladine porezne politike. Od 1. siječnja 2017. godine novim Zakonom o porezu na dohodak i novim Pravilnikom o porezu na dohodak vezano uz oporezivanje mirovina (tuzemnih i/ili inozemnih) došlo je do velikog rasterećenja porezne obveze i pojednostavljenja postupka.  No i dalje ostaje problem rješavanja ove problematike u pogledu zemalja s kojima nemamo potpisan Ugovor o izbjegavanju dvostrukog oporezivanja, na čemu će ova Vlada nastaviti raditi. Slijedom svega navedenog odbacujemo i držimo krajnje neutemeljenim tvrdnje da izjava potpisana sa saborskim zastupnikom Glasnovićem predstavlja kazneno djelo „podmićivanja zastupnika“ iz članka 339. st. 1 i st. 2., ili bilo koje drugo kazneno djelo, uključujući i moguće kršenje Zakona o fiskalnoj odgovornosti, stoji u priopćenju. 