Američki predsjednik Donald Trump odobrio je naoružavanje kurdske milicije YPG koja se bori protiv Islamske države (IS) u Siriji, rekao je danas američki dužnosnik. Turska smatra YPG terorističkom organizacijom i odluka Washingtona sigurno će je razbjesniti. "Odobreno je financiranje pomoći YPG-u", rekao je neimenovani dužnosnik. "Odobrenje stupa na snagu odmah, ali rok za isporuku još treba odrediti", dodao je. Dužnosnik nije precizirao tip oružja koje će biti upotrijebljeno u pokušaju osvajanja Rake, uporišta IS-a u Siriji. Ta odluka Washingtona u korist kurdskih milicija YPG (Jedinica zaštite kurdskog naroda), glavne sastavnice Sirijskih demokratskih snaga (SDF), saveza kurdskih i arapskih boraca protiv džihadista, zasigurno će razbjesniti Tursku, američku saveznicu u NATO-u. Ankara smatra da je YPG produžena ruka Radničke stranke Kurdistana (PKK), separatističke organizacije koja od 1984. vodi krvavu oružanu pobunu protiv turskih vlasti. Turska i njezini zapadni saveznici smatraju PKK terorističkom organizacijom. Nekoliko sati prije objave o opskrbi oružjem YPG-a, američki državni tajnik za obranu Jim Mattis izjavio je u Kopenhagenu da će se Sjedinjene Države pridružiti Turskoj u vojnim operacijama zauzimanja Rake. 