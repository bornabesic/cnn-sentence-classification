Suđenje Dini Kulišeku, 21-godišnjem ubojici iz Dramlja koji je 13. srpnja 2014. godine u Crikvenici višestrukim ubodima nožem usmrtio svojeg poznanika Ivana Jagodića, a teško ozlijedio njegovu djevojku Meriem Demo (spasilo ju je što je ostala ležati na podu i pravila se mrtva) jučer se nastavilo na Županijskom sudu u Rijeci iskazima nekoliko svjedoka.  Dejan Gavran svjedočio je o razgovorima s Kulišekom vođenim u sobi broj 28 riječkog istražnog zatvora koju su dijelili oko tjedan dana, nakon što su mladića iz Dramlja tamo smjestili. - Došao je u krvavoj odjeći, u početku je šutio i ni sa kim nije razgovarao. Nismo znali zašto je tu, doznali smo tek kasnije putem medija. To nas je uznemirilo, tako da smo noći stražarili dok on spava jer tko zna što je sve kadar učiniti - pričao je svjedok, opisavši kako mu je kasnije, kada su bili sami u sobi, mrtav-hladan ispričao cijelu kronologiju ubojstva. Gavran tvrdi da mu je Kulišek ispričao kako je na zidiću ispred zgrade čekao da iz stana u kojem Jagodić živi izađe njegova majka, krenuo gore, razvalio vrata i počinio ubojstvo te kako je nož sakrio na predjelu takozvanog “ljubavnog puta” u Crikvenici, a krvave tenisice ispod kreveta svojeg prijatelja. Svjedok je rekao i da mu je Kulišek ispričao da ga je ostavila djevojka, da je otišla s njegovim prijateljem s kojim je bio u razmirici i koji mu je dugovao nekih 200 kuna, za travu ili nešto drugo. Kada smo mu rekli da ga čeka teška robija bio je mrtav-hladan, odgovorio je da mu neće biti ništa, da će se braniti neuračunljivošću, da je još mlad i da nije prethodno kažnjavan - ispričao je pred sudskim vijećem Gavran koji se nakon “ispovijesti” cimera u istražnom zatvoru obratio nadzorniku i sve mu ispričao. Kako je tvrdio svjedok, on nije druker i to nije učinio da bi mu se smanjila kazna već zato što je želio da ga premjeste iz sobe, da je stalno razmišljao o svojoj tada 16-godišnjoj kćerki i kako bi bilo strašno da se njoj tako nešto dogodi.  Na pitanje odvjetnika je li optuženi govorio što o sotoni i demonima odgovorio je da ga je čuo da drugima priča stvari koje su “izvan pameti”, ali ne i njemu izravno. Na odvjetnikovo inzistiranje, Gavran je otkrio da je već dva puta služio zatvorske kazne, a trenutno u istražnom zatvoru u Osijeku čeka suđenje za teško ubojstvo 75-godišnje starice za koje, tvrdi, nije kriv.  Svjedočio je i Kulišekov prijatelj, 21-godišnji Marin Lukanović kod kojeg je mladi Dramljanin prespavao noć prije ubojstva, nakon što su ga iz stana izbacili roditelji. Svjedok je opovrgnuo većinu onoga što je policiji ispričao prije dvije godine, a to se posebice odnosi na dijelove gdje je Kulišek izbačen iz doma jer je uzeo bejzbolsku palicu i nož, kao i na Kulišekove najave da će se razračunati s Jagodićem kojemu je, navodno, dao oko sto eura za marihuanu koja mu nije isporučena. Svjedok je tvrdio i da je Jagodić bio sotonist, o čemu se “pričalo po Crikvenici”, a za Kulišeka je rekao da je znao imati halucinacije i ponekad pričati sam sa sobom. Suočen sa starijim iskazom, tvrdio je da je tada lagao da ne bi i sam bio uvučen te da je bio tabletoman koji se tog dijela života uopće ne sjeća. Tvrdi da mu Kulišek nakon ubojstva nije rekao što je napravio, a uhićeni su zajedno, nakon šetnje šumicom, kada su ih zaskočili specijalni policajci. Tijekom pretresa stana u kojem je svjedok živio ispod kreveta pronađene su Kulišekove krvave tenisice.Kulišekova obrana usmjerena je na dokazivanje neuračunljivosti, s obzirom da je ubojica tvrdio da čuje glasove te pričao o demonima koji ga progone. Zatvorska liječnica psihijatrica svjedočila je da je kod Kulišeka utvrđen akutni psihotični poremećaj te je nakon toga na terapiji te da je, kada je prvi put s njime pričala, bio “emocionalno opustošen, s vidljivim tragom bolesti”. Suđenje će se novim svjedočenjima nastaviti u studenom.