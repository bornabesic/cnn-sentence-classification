Četveročlana obitelj – otac, majka i dvije djevojčice  srećom je spasila žive glave u vlastitom stanu na prvom katu u Omiškoj ulici u Splitu kada je u nedjelju oko 22 sata netko u stanu iznad njihova rafalno pucao iz automatske puške u pod, probio ga te im propucao strop, zidove i pod. U stanu na drugom katu, u kojem se pucalo, živi Nebojša G. (60), višestruko osuđivan zbog dilanja droge i posjedovanja oružja, a u trenutku pucnjave s njim je bila i 31-godišnja žena. Pukom srećom u pucnjavi nitko nije ozlijeđen, a smrtno prestrašena obitelj u pidžamama je pobjegla kod susjede u prizemlje, gdje je dočekala dolazak policije, a potom otišla spavati kod prijatelja. Nebojša i njegova gošća zabarikadirali su se u stanu i nisu željeli otvoriti interventnim policajcima. Nakon nekoga vremena, otvorili su vrata, Nebojša se predao, a žena je nastavila opirati se. U jednom im je trenutku pobjegla na kat iznad, ali su je uhvatili i iznijeli je iz zgrade. U ponedjeljak je policija obavljala pretragu stana i očevid, a na policijskoj obradi bile su, kako nam je potvrđeno, dvije osobe koje su bile u stanu tijekom pucnjave. Još uvijek nije poznato tko je od njih dvoje pucao i što je tome prethodilo. Nebojša G. dobro je poznat hrvatskim pravosudnim organima. Međunarodni sud za ljudska prava u Strasbourgu kaznio je Republiku Hrvatsku 2011. godine novčanom kaznom od 10.350 eura na osnovi tužbe koju je podnio zbog toga što su ga čuvari u splitskom zatvoru na Bilicama 2007. godine istukli gumenim palicama. Hrvatska je kažnjena zbog nehumanog i ponižavajućeg ponašanja zatvorskih čuvara prema pritvoreniku Nebojši G., koji je tada bio u istražnom zatvoru nakon što je kod njega pronađena manja količina kokaina i heroina i veće količine ilegalnog oružja. Vikao je i pravio nered u ćeliji jer mu je bilo zabranjeno telefoniranje, čuvari su se branili da ga nisu mogli smiriti, ali sud u Strasbourgu ocijenio je kako uporaba sile nije bila primjerena. >> Došao pred automat klub pa zapucao iz pištolja >> Pucnjava u Splitu: 26-godišnjaka kroz prozor pogodio metak 