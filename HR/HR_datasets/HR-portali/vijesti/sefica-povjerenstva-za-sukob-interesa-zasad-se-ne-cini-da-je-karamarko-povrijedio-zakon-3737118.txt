Predsjednica Povjerenstva za odlučivanje o sukobu interesa Dalija Orešković drži kako za sada objavljeni podaci o poslovnom odnosu između supruge potpredsjednika Vlade Tomislava Karamarka i njegovog prijatelja, savjetnika mađarske naftne kompanije MOL, Joze Petrovića ne upućuju na to da je došlo do povrede zakona, ali ukazuju na "postojanje određene interesne povezanosti" zbog koje je Karamarko "dužan otkloniti svaku sumnju u sukob interesa". S obzirom na Karamarkovu najavu da će od Povjerenstva zatražiti da "detaljno istraži ovaj slučaj i o tome izvijesti javnost", Orešković ističe da će Povjerenstvo, kada dobije takav zahtjev, u roku od 15 dana donijeti odluku o eventualnom pokretanju postupka. „U ovom trenutku podatak objavljen u jednom tjedniku ne upućuje na to da je došlo do povrede zakona", kazala je Orešković Hini u povodu članka "Nacionala". Taj tjednik navodi da je Josip Petrović preko svoje tvrtke za usluge i medijske analize u razdoblju nakon dolaska Karamarka na čelo HDZ-a gotovo pune dvije godine plaćao usluge tvrtki Drimia, u vlasništvu tadašnje Karamarkove partnerice, a sada supruge Ane Šarić (sada se preziva Karamarko). Nacional je objavio i ugovor između Petrovićeve tvrtke "Peritus Savjetovanje" i tvrtke "Drimia" iz kojega se vidi da je od od 1. veljače 2013. do 31. siječnja 2015. tvrtka "Drimia" primala 2500 eura mjesečno da za Petrovića prati stanje na energetskom tržištu. Orešković objašnjava da takav oblik poslovnog odnosa nije zabranjen, ali da okolnosti koje su danas javno objavljene "predstavljaju postojanje određene interesne povezanosti". "Ta interesna povezanost može ugroziti objektivnost gospodina Karamarka prilikom donošenja odluka u svojstvu prvog potpredsjednika Vlade, što znači da one za njega predstavljaju potencijalni sukob interesa i situaciju kojom je Karamarko dužan upravljati na način da otkloni svaku sumnju građana i javnosti u to koji su bili motivi za proces donošenja odluka tijela vlasti, dakle, Vlade RH, u predmetu Ina-Mol", poručila je predsjednica Povjerenstva. Povjerenstvo, dodaje Orešković, u ovome trenutku, pa čak ni na temelju danas objavljenih podataka, nema potvrdu da je već došlo do neke odluke u čijem bi donošenju sudjelovao Karamarko, a u kojoj nije pravilno upravljao situacijom potencijalnog sukoba interesa. "Međutim, ako se takve okolnosti naknadno saznaju onda će Povjerenstvo raspravljati na javnoj sjednici i s obzirom na utvrđene i objavljene podatke donijeti odluku". U pogledu Karamarkove najave da će zatražiti mišljenje Povjerenstva, kao i dvaju zahtjeva da Povjerenstvo o cijelom slučaju pokrene istragu, Orešković navodi da će, kada ih zaprime, na javnoj sjednici "donijeti bilo odluku o pokretanju ili nepokretanju postupka". "Ako zaprimimo zahtjev za mišljenjem, mi ćemo mišljenje dati nakasnije u roku od 15 dana. To je naša obveza, kao što nam je obveza povodom zaprimljene prijave donijeti odluku o pokretanju odnosno nepokretanju postupka", kazala je. Mostov saborski zastupnik Miro Bulj u utorak je pozvao Povjerenstvo da provjeri sve saborske zastupnike, premijera, ministre i potpredsjednike Vlade imaju li ikakvu suradnju s MOL-ovim konzultantom Josipom Petrovićem ili izravno s MOL-om te utvrdi je li u potpisivanju bilo kakvih ugovora bilo sukoba interesa. Također, SDP-ovac Bojan Glavašević, bivši pomoćnik ministra branitelja, na svom je Twitteru objavio kako je od Povjerenstva za odlučivanje o sukobu interesa tražio da provjeri takve sumnje.