Koalicijski partner Srpske napredne stranke (SNS) i lider Socijalističke partije Srbije (SPS) Ivica Dačić pohvalio je u utorak navečer odluku predsjedništva SNS-a da srbijanski premijer Aleksandar Vučić bude zajednički kandidat za predsjednika Srbije. Dačić je takvu odluku ocijenio “jedinom racionalnom i logičnom jer se njegovom (Vučićevom) pobjedom kao zajedničkog kandidata jamči politička stabilnost Srbije u sljedećem razdoblju”. Vučića kao zajedničkog kandidata podržala je i Jedinstvena Srbija te koalicijski partner SNS-a -Pokret socijalista, kojega je čelnik Aleksandar Vulin ocijenio da je “Vučić  jamac stabilnosti i nacionalnih interesa i čovjek kojega je Srbija izabrala slijediti”. Lider Socijaldemokratske partije Srbije Rasim Ljajić istaknuo je da će ta stranka podržati čelnika SNS-a kao zajedničkog kandidata vladajuće koalicije “čija je pobjeda važna i zbog nastavka europskih integracija i zbog reformi”. Ljajić je za agenciju Tanjug rekao da je odluka predsjedništva SNS-a da kandidira Vučića, logična i politički racionalna, jer on jedini ima šanse pobjediti u prvom izbornom krugu. "U takvoj smo situaciji da kandidat vladajuće koalicije mora pobjediti u prvom izbornom krugu, jer drugi dovodi tog kandidata u vrlo neizvjesnu završnicu budući da bi kandidat oporbe sigurno animirao cjelokupno biračko tijelo oporbenog  političkog bloka", rekao je Ljajić. Predsjedništvo SNS-a u utorak je na zatvorenoj sjednici odlučilo kandidirati Vučića čime je razriješena dilema hoće li ta stranka podržati kandidaturu dosadašnjeg srbijanskog predsjednika Tomislava Nikolića koji je iz iste stranke, a mandat mu istječe 31. svibnja.  Glavni odbor SNS-a konačnu će odluka donijeti u petak, a izbori bi se trebali održati početkom travnja.