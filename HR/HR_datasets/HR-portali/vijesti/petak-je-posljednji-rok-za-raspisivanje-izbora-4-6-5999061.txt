Predsjednica Republike Kolinda Grabar-Kitarović pozvala je u petak ujutro na sastanak sve parlamentarne stranke i nezavisne zastupnike, i to u skladu s člankom 94. stavak 2 Ustava. Ova ustavna odredba govori da “predsjednik Republike brine za redovito i usklađeno djelovanje te za stabilnost državne vlasti”, dakle nema nikakve veze s konzultacijama koje predsjednik(ca) države provodi s parlamentarnim strankama kada odlučuje koga će imenovati mandatarom. U Uredu predsjednice naglašavaju da Grabar-Kitarović poziva predstavnike svih stranaka i nezavisne zastupnike kako bi se neposredno upoznala s političkom situacijom i kroz razgovore stekla dojam o odnosu snaga u Saboru. Prema riječima sugovornika iz Ureda predsjednice, Grabar-Kitarović je predsjednike svih stranaka odlučila sazvati u petak, nakon što prođe glasanje o (ne)povjerenju ministru financija Zdravku Mariću, i kada će biti ponešto jasnije kako su se pojedine političke opcije odredile u odnosu na aktualnu krizu Vlade. Proteklih dana je iz HDZ-a stizala informacija kako ne treba isključiti prijevremene izbore koji bi se održali odmah, odnosno istovremeno kada i drugi krug lokalnih izbora, a to je 4. lipnja. Po Ustavu se parlamentarni izbori mogu održati u roku od najmanje 30, a najviše 60 dana od dana raspisivanja. U četvrtak, kada se glasa o Mariću, jest 4. svibnja, datum koji se tumači ujedno kao i zadnji dan kada bi se Sabor mogao samoraspustiti, a predsjednica eventualno raspisati prijevremene izbore. No, budući da svibanj ima 31 dan ostalo je otvoreno pitanje nije li krajnji rok za raspisivanje izbora koji bi se održali 4. lipnja u petak, 5. svibnja. Razgovor koji će predsjednica Grabar-Kitarović obaviti s čelnicima parlamentarnih stranaka nema nikakvu izravnu funkciju u rješavanju krize Vlade, no u jednom od scenarija koje je moguće predvidjeti, mogao bi bitno utjecati na upravljanje političkom krizom. Uloga predsjednice države bila bi iznimno važna ako bi SDP koji je pokrenuo postupak opoziva ministra financija Zdravka Marića uspio skupiti većinu i opozvati Marića, čime bi već sada manjinska Vlada Andreja Plenkovića do kraja izgubila legitimitet. U tom slučaju realno je očekivati da se izglasa samoraspuštanje Sabora. Inicijativa za taj čin mogla bi doći doslovno od svih, kako od HDZ-a, tako i od Mosta ili SDP-a. Raspusti li se Sabor, tada počinje spomenuti ustavni rok od najmanje 30 do najviše 60 dana unutar kojih se raspisuju izbori, a raspisuje ih predsjednica. Odluči li raspisati izbore 4. lipnja, kako je to bilo sugerirano kao mogućnost iz HDZ-a, Grabar-Kitarović lako bi se mogla naći na meti kritika da drugi put s određivanjem datuma prijevremenih parlamentarnih izbora izlazi u susret svojoj bivšoj stranci - HDZ-u. Loše financijsko stanje političkih stranaka i iscrpljenost građana stalnim izborima su vrijedni argumenti kojima bi se mogli pravdati prijevremeni izbori za Sabor na isti dan kada će biti i drugi krug lokalnih. No, puno je i argumenata protiv toga. Prvi je da će kampanja za parlamentarne bitno omesti onu za lokalne izbore koji su bitno drugačiji, prije svega komunalni, drugi je da se neće sve stranke moći kvalitetno za njih pripremiti, treći da se kod birača neće razbistriti dojmovi o aktualnoj krizi Vlade. A ima ih sigurno još. Sastanak s čelnicima svih parlamentarnih stranaka i razgovor o optimalnom datumu izvanrednih izbora s predsjednice bi skinuo odgovornost i unaprijed anulirao kritike da pogoduje HDZ-u i Andreju Plenkoviću.