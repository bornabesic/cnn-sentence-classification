Svi žele istinu, ali samo uz uvjet da je ona jednostavna te ne uključuje dug i težak put svakog pojedinca koji joj teži Ivica Todorić i Agrokor su i dalje najvažnija tema svih medija, iako su stvari zapravo veoma jednostavne. Pravna i normalna država uhitila bi Ivicu Todorića i zaplijenila mu svu privatnu imovinu kako bi se namirio bar dio dugova, ali s obzirom na to da mi nemamo državu, već bešćutnu mašineriju koja služi isključivo kao servis najgorima među nama, dakle političarima i njihovim sponzorima, nemamo se čemu nadati. Uostalom, u tom nekom paralelnom svemiru u kojem sve funkcionira, Todorić bi ostao na razini berača gljiva po Vukomeričkim goricama, tamo negdje kod Dubranca, gdje ga se još sjećaju stariji seljaci. Ivica Todorić je nedvojbeno veliki problem, ali ipak samo posljedica, a mi još nismo definirali uzroke. Kao glavni uzrok debakla naše države u sferi socijalne pravde i gospodarstva, najčešće se iznose dvije teze koje se opetovano ponavljaju kroz tisuće tekstova, intervjua, televizijskih emisija, pa čak i glazbenih hitova. Prva teorija glasi da je za sve kriva Udba, u naravno širem značenju te riječi. Znači ljudski kadar, udbaško naslijeđe i odgoj, mentalitet, stare poluge moći i veze, crveni oportunizam te prevladavajući osjećaj prijezira i mržnje prema vlastitom narodu i zemlji. Sve to zajedno, kao i mnogo toga više čini takozvani Udbin smrtonosni koktel od kojeg nacija umire, metaforički i doslovno. Druga teza je ta da su Hrvati narod koji nije sposoban upravljati nad sobom, jer je suviše godina proveo pod tuđom vlašću. Po toj ideji mi smo sakati i ne možemo biti svoji gospodari. U tu misao ugrađuje se i mit o našem nepoštenju, čak i genocidnosti. Kao argument koriste se primjeri deklariranih „Hrvatina“ čijeg bi se ponašanja, gramzivosti i lažnog morala, svi kolektivno trebali stidjeti. Što je istina? Kao i uvijek, ona je dublja i mnogo sadržajnija od onog što prosječan promatrač želi znati jer je svima lakše razmišljati unutar kalupa koje smo stvorili sami, ili ih prihvatili kao svoje od drugih. Svi žele istinu, ali samo uz uvjet da je ona jednostavna te ne uključuje dug i težak put svakog pojedinca koji joj teži. Sadašnje stanje je zbir ili krajnji rezultat širokog spektra povijesnih, političkih, prostornih i kolektivno psiholoških kategorija i nepovoljnih okolnosti, ali u konačnici, ako apsolutno ništa ne poduzmemo kako bi spriječili našu propast, glavni krivci smo mi Hrvati, kao narod u cjelini. Za početak moram postati potpuno iskreni prema sebi samima. Bijesni smo i nabacujemo se teškim riječima, ali kada bi nam osobno neki Todorić podario malo pozornosti i dao par komplimenata, već drugi dan na kavi bi pričali kako „gazda“ baš i nije tako loš te da ljudi ne shvaćaju koliko se trudio i tako dalje, u tom smislu. Nije se jednom dogodilo, već milijun puta, da smo promijenili mišljenje o nekome, samo zato jer nam je dao na važnosti. Bandić je na tome izgradio političku karijeru i opet će vjerojatno dobiti izbore. U životu se rukovao valjda sa stotinama tisuća građana, i svaki mu je nešto rekao, misleći kako ovaj baš njega sluša. Osjećamo se beznačajno i zato nas se može kupiti ne samo novcem, već i tako što nam se da značenje koje realno nemamo. Psujemo po društvenim mrežama, pjena nam curi na usta od pravednog bijesa, ali kada se pojave pred nama oni koji su nam uništili život političari, tajkuni i ostala bagra, odjednom oni nisu tako loši dečki. Znate što je sljedeći korak? Taj da im se pridružimo, i postanemo jedni od njih, bar na nekom nižem nivou, jer su sva ostala mjesta već zauzeta. Dosta je bilo licemjerja i prostitucije ovoga naroda. Zar ćemo se zadovoljavati mrvicama pažnje i milosti kriminalne oligarhije ili ćemo im pokazati što stvarnom mislimo o njima? Od općinskog načelnika koji se nakrao na toaletnom papiru, putnim nalozima i prodaji poljoprivrednih zemljišta koja čudom godinu dana kasnije postaju građevinska, pa sve do samog premijera ili recimo Ivice Todorića, kad stanu pred nas i daju nam ruku, kako bi nas kupili na tu jeftinu foru, pljunimo im u lice. Sve ostalo već smo rekli, a i dalje nas ne razumiju. Možda ovu gestu shvate, jer ona je najbliže tome što oni nama rade svakoga dana, i to desetljećima. 