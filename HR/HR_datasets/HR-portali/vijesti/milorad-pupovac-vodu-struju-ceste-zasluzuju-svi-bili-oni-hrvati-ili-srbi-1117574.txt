Mi ne tražimo fotelje, mi se borimo za održivi razvoj, borimo se protiv isključivosti i etničke diskriminacije, poručio je danas potpredsjednik SDSS-a Milorad Pupovac s konferencije za novinare koju se sazvao kao odgovor na brojne kritike njegove ranije izjave kako Srbe treba više zapošljavati u HEP-u, Hrvatskim vodama i Hrvatskim šumama. Svi oni, dodaje, koji kažu da te probleme treba rješavati kroz institucije, trebaju biti svjesni da se to godinama pokušava, a ne uspijeva, tvrdi Pupovac. - Neki su mediji posebno naglasili Šume, a neki priču stavili u kontekst toga da "Srbi žele fotelje". Suprotno činjenicama počeli su podgrijavati antimanjinsku atmosferu u javnosti. Premda nismo mislili reagirati, kad smo vidjeli kakve je to razmjere poprimilo odlučili smo se ipak na ovaj korak - kazao je Pupovac koji nije siguran hoće li ljudi i nakon pojašnjenja shvatiti što on pojašnjava. Naglašava da s HDZ-om ne sjedi s „raširenim plahtama kućica koje se popunjavaju". - S našim partnerima želimo razgovarati o stvarnim, velikim i značajnim problemima života Srba u Hrvatskoj. To je pitanje vode, struje, cesta, zapošljavanja, razvoja za sve - bili oni Hrvati ili Srbi. A kad o tome već razgovaramo kako će se to izvesti, to je prirodno. To će raditi državne institucije, ali ne kako su do sada, nikako ne jednoetničko zapošljavanje ili neravnopravnost između sredina u kojima živi jedna grupa građana, i u kojima živi druga grupa građana. Jedino želimo prekinuti isključenost iz donošenja odluka, jer je cijena isključenosti visoka i dugotrajna – pojasnio je Pupovac ustvrdivši kako već godinama vrijedi jedino nacionalno i stranačko zapošljavanje, ali samo jedne nacije. To nisu Srbi, pa se pita je li moguće da na područjima gdje većinski žive Srbi nitko od njih nije dovoljno kvalificiran da obavlja i najniže poslove. Podsjetio je pritom da je i sam šef Reformista Radimir Čačić izjavio kako kao prvi potpredsjednik Vlade i predsjednik Nadzornog odbora HEP-a nije mogao utjecati na HEP da riješi problem reelektrifikacije 80 sela i zaseoka koji su i danas bez struje koju su prije rata imali. - Od 2012. godine - nula priključaka, ništa. A kada netko kaže to će se raditi „kroz institucije“, ja kažem „da, ali ne ovako, nego ćemo s pravom tražiti da sudjelujemo u njima“, da ne čekamo opet četiri godine ili deset godina da se netko u HEP-u smiluje ljudima u selima koja nemaju struje. Ti su ljudi do rata imali struju – naglasio je Pupovac te dodao kako isti problem postoji i s priključcima za vodu u naseljima gdje se srpsko stanovništvo većinsko. Tako neka sela imaju vodovod, ali im ne puštaju vodu, ili su vodovodi dovedeni tik do njihovih vrata, ali ih se ne priključuje. Daje primjer načelnika općine Biskupija koji je unatoč gotovom projektu čekao na suglasnost Hrvatskih voda za vodovod, i uspio ga dobiti tek uz pomoć zastupnika SDSS-a. - Tako rade institucije na koje se neki pozivaju. Ne samo prema Srbima, nego i drugima osim prema onima koji su bliski Bogu i imaju novac, a Bog je, pokazalo se, moć, a ne vjera – tvrdi Pupovac. Osvrnuo se i na jučerašnje priopćenje HUP–a koji ih je optužio da traže nacionalno kadroviranje. - A taj isti HUP je šutio kada je zemlja pljačkana, kada se ulazilo u aranžmane koji su nedopustivi. Sram ih može biti, sad govore o Srbima, a šutjeli su kada se uništavala privreda – poručio je Pupovac Hrvatskoj udruzi poslodavaca. Govoreći o šumama, kaže kako se na području Banije, Like, Gorskog kotara i Korduna godinama sustavno uništavaju male pilane, a sve u korist jedne velike koju vodi bivši član uprave Hrvatskih šuma koje sve poslove dodjeljuju baš njemu – no o imenima ne želi govoriti. Šume se godinama pljačkaju iako su prirodno bogatstvo, dodaje, ali država ih nije štitila. - A oni koji kažu da "neće u fotelje", a što drugo rade nego popunjavaju križaljke s foteljicama, i uredno šute i mudruju o reformama. Mi najmanje govorimo u ime SDSS-a i Srba, mi govorimo u ime svih koji žive na problematičnim područjima, čija se djeca ispisuju iz škola, čija mladost odlazi iz tih krajeva. Mi to želimo zaustaviti – poručuje Milorad Pupovac te dodaje kako oni samo žele prestanak diskriminacije. Drugi zastupnik SDSS-a Boris Milošević podsjetio je kako Ustav jamči ravnopravnost svih nacionalnih manjina. - Jasno govori da je zabranjena diskriminacija, i da nacionalne manjine uživaju ravnopravnost u svojoj državi.Osim toga, Okvirna konvencija o pravima nacionalnih manjina koju je Hrvatska ratificirala 1997. godine kaže da će se manjinama osigurati puna i potpuna jednakost. Tako mjera pozitivne diskriminacije pri zapošljavanju nije diskriminacija prema nikome, nego afirmativna mjera kojom se popravlja neko loše stanje. Nekog se stavlja u poziciju prednosti samo zato da bi se ispravila nejednakost – pojasnio je Milošević. To ipak, naglašava, ne znači automatsko zapošljavanje. - I tada svatko tko se zapošljava mora ispunjavati uvjete za to radno mjesto – zaključio je Boris Milošević.Akcijski plan zapošljavanja državnih službenika i namještenika iz 2011. godine, poručuju, tako predviđa da se broj zaposlenih manjina sa 4,4 posto poveća na 5,5 posto, a prema nekim procjenama on je do danas pao na 2 i nešto posto. >> Milorad Pupovac objasnio svoju izjavu da treba više Srba u Hrvatskim šumama, Vodama >> HUP: Zabrinuti smo zbog informacija o mogućem političkom trgovanju pozicijama u državnim tvrtkama