Foto: FAH PREDSJEDNIŠTVO Bosne i Hercegovine, koje broji tri člana, na raspolaganju ima čak 34 službena automobila, a iz državnog vrha su ranije ovog mjeseca raspisali javni natječaj za nabavu još jedne limuzine sa zahtjevom potencijalnom isporučitelju da, uz cijeli niz dodataka koje sadrže luksuzni paketi opreme, to vozilo mora imati i mogućnost montiranja sjedalice za djecu, prenijeli su lokalni mediji.  Na što se zapravo troši novac poreznih obveznika u BiH, pitanje je koje je ponovo postalo aktualno nakon što se početkom tjedna ispostavilo kako se Sebija Izetbegović, supruga člana Predsjedništva BiH Bakira Izetbegovića, koristi limuzinom namijenjenom njenom mužu, i to isključivo za službene potrebe. Obitelj se vozi službenim vozilima   Gospođa Izetbegović je "Škodom superb", registriranom na Predsjedništvo BiH, putovala u Tuzlu u svojstvu direktorice sarajevskog Kliničkog centra, a tamo ju je vozio vozač koji je također zaposlenik Predsjedništva BiH i u redovito radno vrijeme uglavnom vozi Bakira Izetbegovića.  Očekivano, ispostavilo se kako Sebija Izetbegović ni po kojoj osnovi nije imala pravo na uporabu službenog državnog automobila, no iz Predsjedništva BiH nisu ponudili nikakvo objašnjenje za taj skandal.  Među rijetkima koji su reagirali bio je ministar sigurnosti BiH Dragan Mektić, koji je kazao kako je to jasan slučaj zloporabe službenog vozila i vozača u privatne svrhe. "Nije mi jasno da najodgovorniji dužnosnici na jedan tako primitivan način zlorabe položaj", kazao je Mektić komentirajući taj slučaj. Razbacivanje državnim novcem  Balkanska istraživačka mreža (BIRN) objavila je podatke koji potvrđuju da se državnim novcem u siromašnoj BiH itekako razbacuje, a službeni automobili omiljena su igračka za takve postupke.  U BIRN-u su došli do podatka kako je Predsjedništvo BiH sredinom travnja raspisalo natječaj za kupnju novog vozila, koji je gotovo do posljednjeg detalja podešen tako da isporučitelj ne mora razbijati glavu o kakvom je modelu riječ. Znaju što žele do najmanjeg detalja  Tražene specifikacije u cijelosti odgovaraju ponovo "Škodi superb", s tim da mora imati aluminijske naplatke "Stratos" i radio prijemnik "Bolero". Tu je još cijeli niz mamaca dilera automobila za izvlačenje novaca od kupaca poput odgođenog gašenja svjetala ili beskontaktnog otvaranja prtljažnika.  “To je naziv koji upućuje na konkretnog proizvođača i na konkretan automobil. To se ne smije raditi i to je tipična diskriminacija drugih proizvođača, što nije dopušteno Zakonom o javnim nabavama”, kazao je Igor Vukajlović, stručnjak za javne nabave, angažiran u nevladinoj udruzi "Tender" koja prati način trošenja javnog novca u BiH. U novom automobilu važna i dječja sjedalica  Najintrigantnije je to što se uz "Škodinu" limuzinu tražila opcija Isofix pripreme za dječje sjedalice. Koliko je poznato, nitko od trojice članova Predsjedništva BiH nema malu djecu, a i da ima, za njih ne bi bilo mjesta u limuzinama jer su one namijenjene isključivo za službene potrebe, a nikako za razvoženje članova obitelji.  Iz stručnih službi Predsjedništva BiH nisu odgovorili na pitanje čiju su to djecu planirali voziti službenim limuzinama, no ubrzo su naknadno modificirali raspisani natječaj pa su izbacili opciju pripreme za dječje sjedalice. 14 stalno zaposlenih vozača vozi 34 postojeća vozila  Prema dostupnim podacima, za 34 postojeća vozila koje opslužuje 14 stalno zaposlenih vozača iz proračuna Predsjedništva BiH godišnje se troši oko 350 tisuća konvertibilnih maraka, odnosno oko 180 tisuća eura. Na to bi u ovoj godini trebalo uračunati još 200 tisuća KM, odnosno 100 tisuća eura, koliko se planira potrošiti za kupnju novih automobila.  Potpuno novim limuzinama za nešto više od dvije godine aktualnog mandata, uz Izetbegovića su se opskrbila i druga dva člana državnog vrha, Dragan Čović i Mladen Ivanić. Uz tri člana Predsjedništva BiH, pravo na stalnu uporabu službenog automobila imaju njihovi predstojnici ureda, glavni tajnik i dva zamjenika glavnog tajnika.