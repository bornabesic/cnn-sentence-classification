Suvlasnik CIOS-a Petar Pripuz uhićen je, kako se neslužbeno doznaje, jer je njegova tvrtka od nekoliko dobavljača kupovala sirovine koje je plaćala gotovinom, a policija sumnja da je na taj način izvlačio novac i izbjegavao plaćanje poreza. Pripuzov odvjetnik Anto Nobilo tvrdi da je riječ o "šupljim optužbama", a indikativnim smatra i da je Pripuz, kojega se povezuje sa zagrebačkim gradonačelnikom Milanom Bandićem, uhićen neposredno pred drugi krug lokalnih izbora. "Unutar godinu dana policija je prikupila više od 100 tisuća stranica dokumentacije iz CIOS-a, jer je CIOS od pet ili šest tvrtki kupovao otpad u vidu starih automobila i sličnog otpada na što je uredno plaćen PDV. Te su tvrtke gotovinom plaćale ljudima koji se bave sekundarnim sirovinama, međutim policija tvrdi da su to bili fiktivni računi i da su na taj način izvlačili gotovinu iz CIOS-a da bi izbjegli plaćanje poreza", kazao je Nobilo Hini. Dodao je da je, s druge strane, CIOS dokazivao da je sva ta roba fizički zaprimljena, prevezena, obrađena te dalje prodana čeličanama i željezarama. "Vidjet ćemo tijekom postupka kako će se stvar rasplesti. Iz CIOS-a tvrde da se radilo o realnom poslu i realnim fakturama, a policija da se radi o fiktivnim fakturama", zaključio je Nobilo. Pripuzu je, u srijedu ujutro u bolnici uručeno rješenje o uhićenju, nakon čega su uslijedile pretrage njegova doma i tvrtke. Nakon pretresa Uskok će najvjerojatnije donijeti rješenje o pokretanju istrage, a ukoliko za Pripuza zatraži određivanje istražnog zatvora o tome će odlučiti sudac istrage zagrebačkog Županijskog suda. Rješenje o uhićenju Pripuzu je, prema Nobilovim riječima, predano u 6 sati ujutro, no on se i dalje nalazi u bolnici. Pripuz je optužen i u aferi Agram zbog sumnjivih poslova njegove tvrtke s gradom, no ta optužnica još nije sudski potvrđena.