Screenshot: YouTube BIJELA kuća je u srijedu odbila zahtjeve za imenovanje posebnog tužitelja za istragu o navodnom ruskom upletanju u američku predsjedničku kampanju, a Donald Trump je stao u obranu svoje odluke da otpusti ravnatelja FBI-a Jamesa Comeyja.  "Mislimo da to nije potrebno", rekla je Sarah Huckabee Sanders, glasnogovornica predsjednika Trumpa.  Trump poriče dosluh, oporba sumnja da želi omesti istragu na sve moguće načine  Comeyjeva smjena u utorak navečer pokrenula je val kritika u Sjedinjenim Državama, a zastupnici su se pitali o motivima i o izboru trenutka za ovu odluku. Oporba sumnja da je američki predsjednik htio omesti istragu.  Sada već bivši direktor FBI-a nadzirao je istrage pokrenute ljetos o navodnim ruskim računalnim napadima i o eventualnoj povezanosti članova Trumpova izbornog stožera i Rusije. Predsjednik niječe bilo kakav dosluh, istaknuvši da mu je sam Comey rekao da se protiv njega ne vodi istraga.  "Trump razmišljao o Comeyjevom otkazu od dana kada je stupio na dužnost"  Glasnogovornica Bijele kuće rekla je da razrješenje nema nikakve veze s Rusijom te da je povezano s Comeyjevim "krivim odlukama i pogreškama" u prošlogodišnjoj istrazi o e-mailovima Hillary Clinton.  "Razmišljao je o njegovu razrješenju od dana kada je preuzeo dužnost", rekla je Sanders. Comey, kojemu je mandat trebao završiti 2023., "već mjesecima nije uživao predsjednikovo povjerenje", dodala je.  "Jednostavno nije dobro obavljao posao"  Trump je svoju odluku, o kojoj je Comey doznao s televizije, ovako opravdao: "Jednostavno, nije dobro obavljao posao".  Bivšem ravnatelju savezne policije zamjera se da je tijekom kampanje javno komentirao aferu Clinton, protivno običaju FBI-a, a na veliko zadovoljstvo republikanskog kandidata. Zašto su demokrati, pita se zapravo Bijela kuća, upozoravali na skandal a sami su kritizirali Comeyjevo ponašanje?  "Biti kandidat nije isto kao biti predsjednik"  Da bi opravdala promjenu stajališta Donalda Trumpa, glasnogovornica je rekla da biti kandidat nije isto što i biti predsjednik.  Saslušanje Jamesa Comeyja u Senatu prošlog tjedna bilo je "katalizator" odluke, ocijenila je Sanders. Tada je naširoko obrazložio zašto je ljetos javno komentirao aferu Clinton.