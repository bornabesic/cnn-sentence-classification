Ilustracija: 123rf JUČER oko 1.25 sati na autocesti kod Nove Gradiške, dogodila se prometna nesreća s više ozlijeđenih osoba. Policija je očevidom utvrdila da  se 75-godišnji njemački državljanin upravljajući  osobnim automobilom njemačkih registarskih oznaka, kretao  autocestom u suprotnom i zabranjenom smjeru, od istoka u smjeru zapada. Istom kolničkom trakom iz suprotnog smjera, kretao se osobni automobil marke austrijskih registarskih oznaka kojim je upravljao 57-godišnji bosansko-hercegovački državljanin.   Iza njega u istom smjeru, pretjecajnom trakom, kretao se osobni automobil marke talijanskih registarskih oznaka kojim je upravljao 35-godišnji bosansko-hercegovački državljanin. Uslijed nepažnje 75-godišnjeg vozača i vožnje u suprotnom i zabranjenom smjeru autocestom, došlo je do udara njegovog automobila u prednji, a zatim u lijevi bočni dio  automobila austrijskih registarske oznake koji je  nakon udara prešao na travnatu površinu s lijeve strane i prednjim dijelom je udario u  zaštitnu odbojnu ogradu. Ozlijeđeni prebačeni u bolnicu Kako se u tom trenutku u smjeru istoka kretao osobni automobil talijanskih registarskih oznaka, vozač istog je  uspio izbjeći nalet na vozila ispred sebe, ali je naletio i udario u njihove otpale dijelove. U ovoj prometnoj nesreći teške tjelesne ozljede zadobile su 4 osobe, putnici iz automobila njemačkih i austrijskih registarskih oznaka, koji  su zadržani na  liječenju u bolnici u Novoj Gradiški. Policijski službenici protiv 75-godišnjeg vozača podigli su kaznenu prijavu zbog sumnje u počinjenje kaznenog djela izazivanje prometne nesreće u cestovnom prometu.