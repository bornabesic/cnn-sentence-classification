Udruga Veronika Vera i  Hrvatska akademska zajednica domovine i dojaspore (HAZUD) organizirale su u ponedjeljak prosvjed pred zgradom novinske agencije Hine protiv izvanrednog otkaza novinarki Hine Smiljanki Škugor Hrnčević na kojem su, osim hitnog povlačenja odluke o otkazu, zatražene ostavke Upravnog vijeća, ravnateljice i glavnog urednika Hine. Škugor Hrnčević dobila je izvarendni otkaz ugovora o radu jer je radnu verziju Hinina ekskuluzivnog teksta o dugovima bivše tvrtke supruge SDP-ova Miranda Mrsića proslijedila jednoj političkoj stranci, nakon čega je tekst objavljen na dva internetska portala uz popratni tekst o navodnoj cenzuri. Škugor Hrnčević, koja je prisustvovala prosvjedu, izjavila je kako je tekst neobjavljen stajao na desku redakcije dva dana uoči parlamentarnih izbora i bez ikakvog obrazloženja Uredništva Hine, iako je sadržavao sve relevantne informacije. Istaknula je kako je tekst na desku stajao od 7. rujna, a pušten je tek osam dana nakon izbora. Rekla je kako je kao novinarka Hine u predizbornoj kampanji pratila HKDU Marka Veselice, stranku koja je u svom programu imala i izradu zakona o zviždačima, te ga je stranci proslijedila iz tih razloga. "S obzirom da je vijest stajala bez ikakvog obrazloženja nadležnog urednika ili bilo koga drugog, proslijedila sam im tekst smatrajući da će im u izradi zakona o zviždačima i taj slučaj poslužiti. Javni servis Hine ne smije doći pod utjecaj ni jedne političke, interesne, gospodarske ili ideološke skupine", kazala je Škugor Hrnčević.  Škugor Hrnčević tvrdi da tekst nije poslala medijima Ustvrdila je da tekst nije poslala portalima koji su objavili radnu verziju teksta. "Ne osjećam se krivom niti u jednom segmentu. Medijima to nisam poslala, što mediji rade i kako su do toga došli nije na meni. Mislila sam da u ovom slučaju stranka koju sam pratila - HKDU Marka Veselice, mora biti i po Zakonu o Državnom izbornom povjerenstvu u izbornoj kampanji ravnopravna sa svim ostalim sudionicima", kazala je Škugor Hrnčević. Njezin odvjetnik Joško Biliškov pozvao je Upravu Hine da, s obzirom da još nisu istekli rokovi za odlučivanje o zaštiti prava, pozorno preispita odluku o izvanrednom otkazu. "Prema našem stavu i mišljenju, a uzimajući u obzir okolnosti slučaja, nisu ispunjenje materijalno-pravne pretpostavke koje moraju biti kumulativno ispunjene za izvanredno otkazivanje ugovora o radu", rekao je Biliškov. Ustvrdio je kako se ne radi o težoj povredi radne dužnosti s obzirom da nije u pitanju ni službena niti poslovna tajna. Poslodavac je, dodao je, dužan uzeti u obzir sve okolnosti slučaja i interese obiju ugovornih strana. "Koristim prigodu, a to je u interesu poslodavca i gospođe Škugor, da se preispita odluka dok je još vrijeme i dok teku rokovi, te da se stvar riješi sukladno zakonu na za obje strane prihvatljiv način", rekao je Biliškov te najavio da će u suprotnom pokrenuti sudski postupak. Na skupu, na kojem se okupilo tridesetak prosvjednika, istaknuto je da su tim činom povrijeđena ustavna prava novinarke koja je radila profesionalno svoj posao. Predsjednik udruge Veronika Vera Drago Rasudić rekao je da su došli dati potporu novinarki Škugor Hrnčević jer je dobila izvanredni otkaz, dok je Pero Kovačević u ime Udruge pravnika Vukovara 1991. rekao da će "7. rujna ostati zabilježen u povijesti Hine kao crni dan, dan kad je zaustavljena Hina". "Ljudi koji su to napravili počinili su kaznena djela jer se radi o zlouporabi položaja i ovlasti kada sprečavaš objavljivanje istinite činjenice, a s druge strane daješ otkaz osobi koja je zaposlena u Hini 24 godine", rekao je Kovačević. Ravnateljica i glavni urednik odbacuju optužbe o cenzuri Ravnateljica Hine Branka Valentić i glavni urednik Hine Serđo Obratov odbacili su u ponedjeljak optužbe o cenzuri u Hini ustvrdivši da se u slučaju otkaza Škugor Hrnčević ne radi o zviždačici, kako se u javnosti želi prikazati bivša radnica, a svojedobno ravnateljica Hine, nego o "krajnjem neprofesionalizmu i teškoj povredi obveza iz ugovora o radu", zbog kojih joj je dan izvanredni otkaz ugovora o radu. Naglasili su da bi jednaku sankciju snosio svaki drugi radnik Hine, bez iznimke. Također su ustvrdili da je posebno zabrinjavajuće da se, iako su se oboje već nekoliko puta očitovali raznim tijelima i medijima, i dalje u javnost plasira silna količina dezinformacija, te se želi stvoriti dojam da se Škugor Hrnčević šikanira i da je otkaz dobila jer je otkrila cenzuru, što je gruba laž i predstavlja flagrantno manipuliranje činjenicama. Valentić je naglasila da je Škugor Hrnčević zlorabila povjerene joj ovlasti te je radnu verziju teksta na kojoj je radila druga Hinina novinarka, dakle tuđi tekst, bez ičijeg znanja proslijedila političkoj stranci uz komentar da vodstvo Hine ne želi objaviti tu vijest, što nikako nije istina, te da tu informaciju slobodno koriste u predizborne svrhe. "Znakovito je da se bivša radnica Hine nije s optužbama o tobožnjoj cenzuri obratila nadležnim tijelima, što bi zasigurno napravila da je doista smatrala da u Hini postoji cenzura", kaže Valentić. Ravnateljica je također odbacila insinuacije da se na bilo koji način petljala u rad glavnog urednika, odnosno uredništva, te ocijenila kako je taj slučaj naštetio ugledu Hine. Obratov je pak odbacio tvrdnje da je u vezi tog slučaja bilo ikakvih pritisaka na uređivačku autonomiju, bilo unutar ili izvan Hine. Upozorio je kako se radi o dosad nezabilježenom slučaju u Hini, koji je naišao na jednoglasnu osudu uredničkog kolegija. Zgražanje je, dodaje Obratov, izrazila i novinarka – autorica teksta. Dovršena verzija teksta o dugu bivše tvrtke Dijane Šucbah Mrsić prema HZZO-u objavljena je kao ekskluzivna Hinina tema koju je preuzeli svi vodeći hrvatski mediji. Obratov smatra apsurdnim da se Hinu i njega kao glavnog urednika proziva za cenzuru u slučaju koji je upravo Hina iznijela na svjetlo javnosti. 