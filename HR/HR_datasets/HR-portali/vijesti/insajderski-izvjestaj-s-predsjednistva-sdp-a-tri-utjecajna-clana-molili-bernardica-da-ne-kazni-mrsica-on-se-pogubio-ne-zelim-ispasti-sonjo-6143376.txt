- Drugovi, meni će možda netko zamjeriti ovo što ću reći, ali ja bih potpisao veliki dio ovoga što je drug Mirando napisao - rečenica je koju je navodno potpredsjednik SDP-a Zlatko Komadina izrekao u četvrtak navečer na sjednici Predsjedništva SDP-a tijekom rasprave o istupu Miranda Mrsića koji je kritizirao predsjednika stranke Davora Bernardića smatrajući ga odgovornim za loše stanje u stranci i podbačaj na izborima. Tu rečenicu prenio nam je jedan od članova Predsjedništva ilustrirajući atmosferu koja vlada u vrhu stranke i iz dana u dan, kako doznajemo, postaje sve napetija. Rasprava oko Mrsića trajala je gotovo sat vremena, a od toga je pola sata otpalo na to treba li u zaključcima spominjati njegovo ime ili ne. Na kraju je jednoglasno odlučeno da se osuđuje istupe istaknutih članova SDP-a koji bi mogli naštetiti njihovim kandidatima između dva kruga izbora. - Pojavu smo osudili, a druga spasili - kaže naš sugovornik, navodeći kako je odlučeno da neće biti nikakvih sankcija niti se spominjati Miranda Mrsića. Zato su SDP-ovci bili osupnuti kada su pročitali poruke koje je Bernardić iznio u intervjuu Jutarnjem listu, gdje je rekao da se Mrsić sam izbacio iz SDP-a i da stranka na njega više ne računa. Dio Predsjedništva optužuje Bernardića da takvim nastupom pokazuje kako ne poštuje zaključke koje su usvojili u četvrtak, a njegove su poruke iščitali i kao neizravnu prijetnju svima u SDP-u koji će se usuditi javno dovoditi u pitanje njegovo vođenje stranke. - Moje se riječi stavljaju u pomalo iskrivljeni kontekst. Pročitao sam na Predsjedništvu što je Mirando napisao jer nisam prije vidio cijeli tekst i rekao da se o nekim stvarima koje je naveo može razgovarati, ali ne na ovakav način na koji je on to napravio - objasnio je Komadina, koji je bio bez komentara na Bernardićeve poruke iz intervjua, navodeći kako ga nije stigao pročitati jer je u kampanji. - Bero je započeo sjednicu pitanjem što ćemo s Mirandom. Dakle, ako je on to pokrenuo i tražio stav Predsjedništva, a ono je reklo da nema sankcija, tu odluku Bernardić mora poštovati i kao predsjednik SDP-a prvi reći da se protiv Mrsića neće poduzimati nikakve mjere. Umjesto toga, on mu poručuje da SDP više s njime ne računa - kaže nam jedan od sugovornika iz vrha SDP-a. - Bojan Glavašević, Ivo Jelušić, Peđa Grbin i drugi govorili su mu na sjednici Predsjedništva da će time što neće sankcionirati Mrsića pokazati svoju veličinu. Bero je na to rekao da će ispasti šonjo ako ga stranka ne kazni, a mi smo mu objašnjavali da će biti suprotno - da će tako pokazati kako je velik - prenosi nam jedan od sudionika rasprave, naglašavajući kako je situacija apsurdna jer je zbog istih razloga, iz SDP-a bila izbačena Aleksandra Kolarić. - Mirando je tada glasao za njezino izbacivanje, a Bero je bio protiv izbacivanja Kolarić i protiv izbacivanja Linića, da bi sada javno poručivao kako SDP više ne računa s Mirandom Mrsićem! - kaže naš sugovornik. - Bero je istupio na način koji nije dostojan predsjednika stranke. On ima poziciju moći i okomio se na čovjeka koji je nema. Cipelario je mrtvog konja. Mirando više neće imati nikakve stranačke funkcije, a i sam je toga svjestan. Unatoč tome, Bero ga je izudarao. Ljudi to ne vole. Mislim da smo došli do točke da postoji konsenzus o tome kako Bero ne vodi dobro stranku - kaže naš sugovornik iz vodstva SDP-a.