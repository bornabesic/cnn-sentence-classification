Vlada će na sjednici donijeti Nacionalni plan reformi i plan konvergencije, a temelji na tri cilja: jačanju konkurentnosti, povećanju zapošljivosti i konsolidaciji javnih financija. Da je dokument spreman te da sadrži 12 reformskih ciljeva razrađenih kroz 51 mjeru, najavio je premijer Andrej Plenković. – Politička stabilnost zemlje temeljna je poruka koju želimo poslati javnosti, posebno kao odmak od turbulentne 2016. godine. Za postizanje veće konkurentnosti ključna je upravo ta pretpostavka, kao i za otvaranje novih radnih mjesta, veći rast i razvoj gospodarstva – poruka je Plenkovića. Ušteđeno 1,5 milijardi Hrvatska, kao i ostale članice EU, do kraja mjeseca moraju poslati Nacionalni plan reformi u Bruxelles. Kao najkonkretnija mjera zazvučao je cilj da se broj i ukupan iznos parafiskalnih nameta do 2020. godine smanji 20 posto. S rezanjem nameta nastavit će se već ove godine, a samo je lani smanjenjem parafiskalnih nameta gospodarstvu ušteđeno oko 1,5 milijardi kuna. Pomoć gospodarstvu trebalo bi biti i spajanje inspekcijskih službi. Premijer je obećao da će se spajanje pokrenuti kako poduzetnicima ne bi dolazilo pet različitih inspekcijskih službi u provjeru poslovanja, ali i kako bi država imala kvalitetniji mehanizam za kontrolu nepravilnosti u sustavu. Važan dio plana jest i iskorištavanje kapaciteta državne imovine u kontekstu jačanja gospodarstva. – Ne možemo se oteti dojmu da propuštamo koristiti državnu imovinu, ali to ćemo nakon 25 godina riješiti – poručio je premijer Plenković. Najavio je i reforme pravosuđa, javne uprave te obrazovanja pri čemu je istaknuo da bi se novi sustav obrazovanja trebao primijeniti već od iduće školske godine, točnije u godini 2018./2019. Među strukturnim reformama ostaje nužnost promjena u sustavu zdravstva te mirovinskom sustavu. Plaća prema učinku Jedna od reformi koje bi trebala pojačati profesionalizaciju javne uprave te njezinu učinkovitost trebala bi biti i promjena sustava vrednovanja javnih službenika, a u sklopu toga bi se mijenjao i način određivanja plaća zaposlenika države. U budućnosti plaća ne bi ovisila samo u koeficijentu određenom za radno mjesto, već bi se više oslanjala na učinak zaposlenika poput broja riješenih predmeta, odnosno na kvalitetu odrađenih zadataka. – Najveća reforma Vlade koju nismo očekivali jest rješavanje krize u Agrokoru – zaključila je potpredsjednica Vlade Martina Dalić istaknuvši da nakon ove krize više ne bi trebalo biti prakse nedopustivo dugih rokova plaćanja, oblika plaćanja poput spornih mjenica, ali ni ovisnosti velikog broja malih tvrtki o jednoj velikoj tvrtki. Dalić je zaključila da će rješavanje krize označiti temelje tržišnog poslovanja u Hrvatskoj, a da dijeli stav da se praksa poslovanja mora promijeniti, istaknuo je i premijer Plenković rekavši da je ovo trenutak prekretnice koji mora imati transformacijski učinak na hrvatsko gospodarstvo. 