Zvuči gotovo nevjerojatno, ali Željko M. (41), vođa grupe za posebno osiguranje Uprave za posebne poslove sigurnosti u Ravnateljstvu policije, a zapravo njihov glavni skladištar, nekoliko godina je potkradao policiju oštetivši je, kako se navodi u kaznenoj prijavi, za nevjerojatnih 1,5 milijuna kuna. Kriminalistički su ga istraživale kolege iz PNUSKOK-a, a osim što je osumnjičeni 41-godišnjak navodno iz MUP-a pokrao streljivo dostatno za vođenje pravoga malog rata, jedan od krakova istrage bacio je i novo svjetlo na slučaj nestanka crnih taktičkih jakni, a čiji se nestanak u pojedinim medijima dovodio u vezu s ministrima u Vladi Zorana Milanovića, pa i sa samim Milanovićem. Naime, te MUP-ove crne jakne koje su nabavljene za potrebe pripadnika Mobilne jedinice prometne policije - Kobri, te MUP-ovih “tjelohranitelja”, iz Uprave za posebne poslove sigurnosti (UPPS), navodno su nosili i Zoran Milanović, pojedini njegovi ministri, a jednu je navodno prilikom nedavnoga uhićenja nosio i bivši predstojnik Milanovićeva ureda, Tomislav Saucha. Istraga o nestanku jakni vodi se već godinu dana, koliko je i Željko M. pod suspenzijom, a uhićen je prošlog tjedna. Više policijskih sindikalnih podružnica upozoravalo je na nestanak jakni te su od ministra unutarnjih poslova Vlahe Orepića tražili da istraži zlouporabe. Uhićenje 41-godišnjeg policajca rezultat je između ostaloga upravo jedne takve interne policijske istrage, međutim zaključci te istrage po svemu sudeći ukazuju kako iza nestanka jakni nije stajala neka politička zlouporaba, već korumpirani policijski službenik. Uhićeni 41-godišnji policajac Željko M. bio je vođa grupe za posebno osiguranje u UPPS-u te je bio zaposlen u posebnom skladištu MUP-a, a između ostaloga je osumnjičen da je od 2011. do 2015. otuđio 43 crne MUP-ove taktičke jakne od kojih svaka vrijedi 2550 kuna. Kako bi došli do toga broja PNUSKOK-ovi istražitelji proveli su čitavu reviziju opreme koju je tijekom posljednjih pet godina Željko M. zaduživao na skladištu te istraživali gdje su jakne završavale. Tijekom te istrage otkriveno je kako su doista neke jakne i završile kod članova Milanovićeve Vlade, no radilo se o zanemarivom broju od ukupno 19 jakni koje su podijeljene odlukom policije zbog sigurnosnih razloga. Naime, upravo u UPPS-u je bila donesena odluka da se određeni broj jakni (maksimalno 25) izda štićenim osobama iz Vlade, a na osnovi sigurnosne procjene da je te osobe lakše čuvati ako su odjevene u sličnu odjeću kao njihovi policijski čuvari, pa bi potencijalnim napadačima bilo teže razlikovati štićenu osobu od tjelohranitelja. I te jakne prema istoj odluci zadužili su i neki drugi dužnosnici. No, osim spomenutih 19 jakni, otkriveno je da nedostaju još 43 koje je Željko M. prema nalazima istrage zadržao za sebe te ih najvjerojatnije preprodao. Istraga, međutim, nije stala samo na jaknama nego se okrenula i prema nestancima puno ozbiljnije policijske opreme. Naime, nakon višemjesečne istrage otkriveno je kako je Željko M. od kraja 2011. do kraja 2015. iz skladišta otuđio nevjerojatnih pola milijuna - točnije 563.000 metaka. Riječ je o najvećoj količini streljiva vjerojatno ikada otuđenoj iz nekoga hrvatskoga skladišta. Upravo na tih pola milijuna metaka i otpada dvije trećine pričinjene štete, odnosno milijun od 1,5 milijuna koji su istražitelji Željku M. stavili na teret. No, ni meci niti taktičke jakne nisu sve za što su ga osumnjičili. Naime, prema nalazima istrage Željko M. je u inkriminiranom razdoblju ukrao i oko 300 rola papira za izradu fotografija koje policijski tehničari upotrebljavaju pri izradi fotografija očevida, a koje ukupno vrijede oko 250.000 kuna. Na kraju, na teret mu se stavlja i da je ukrao 225 pari niskih policijskih cipela koje za potrebe MUP-a izrađuje Borovo. Odvjetnik Željka M. Alen Blagajac rekao nam je kako nje njegov branjenik porekao djelo i kako je više od dva sata iznosio obranu i odgovara na sva postavljena pitanja. Željku M. je određen pritvor.