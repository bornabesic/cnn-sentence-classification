Vučić je, gostujući u Dnevniku RTS-a, rekao da Srbija ne odustaje od vojne neutralnosti i da je to odluka Skupštine. Rekao je i da su ovo važni dani za zemlju i da se o nabavci aviona govori od 1988. godine. – Pričali smo o MiG -ovima 29, ova vlada je to uspjela napraviti – rekao je Vučić. Istaknuo je i da je on za to kriv jer je u razgovorima s predsjednikom Rusije Vladimirom Putinom više puta tražio avione. Naveo je da je njegov posao pobrinuti se, zajedno s predsjednikom Republike, za sigurnost zemlje. – Hoćete li da dočekamo bilo što nespremni kao što smo ranije bili, da se busamo u prsa, a da poslije gubimo sve što stignemo, ili da budemo uvijek odmjereni, ali da gledamo kako da zaštitimo granice, sela, mostove? Danas Srbija to može – rekao je Vučić. 'Zaštitit ćemo naše nebo' Osim šest aviona MiG 29 koji stižu iz Rusije, Srbija već ima četiri aviona koja će ići na remont. – Mi smo ovo dobili besplatno, ali plaćamo rakete koje mi hoćemo imati, rakete zrak–zrak i rakete zrak–zemlja – poručio je Vučić. Vučić je upitao koji je to avion u regiji bolji. Rekao je da mu to nitko ne zna reći i da nije suglasan da su "gripeni" bolji jer je MiG 29 najbolji avion u bliskoj borbi. – Zaštitit ćemo naše nebo, nitko se neće lako odlučiti napasti Srbiju – rekao je Vučić i dodao da Srbija nema namjeru voditi ofenzivne ratove, već zaštititi djecu i garantirati budućnost. Zahvalio je Miloradu Dodiku i Republici Srpskoj na porukama i pismima. – Ja sam jedanput nešto rekao i zato sam valjda najneomiljeniji i najnepopularniji čovjek u nekim zemljama regije, iako mislim da me poštuju. To je zato što sam rekao da se više nikada neće ponoviti 'Bljesak' i 'Oluja'. Mi znamo svoje obveze prema Daytonskom sporazumu, poštujemo teritorijalni integritet BiH i naš narod onakvu sudbinu kakvu je doživljavao 1995 i 1999 više neće doživjeti – rekao je Vučić dodajući da su "puno naučili iz vlastitih grešaka". 