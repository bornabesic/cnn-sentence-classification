U novom terminalu Zračne luke Franjo Tuđman u tijeku su testiranja prometnih procesa koja će trajati do otvorenja predviđenog u ožujku 2017. godine. Pod nadzorom tima ORAT (Operational Readiness & Airport Transfer), sastavljenog od stručnjaka iz grupacije ADP, TAV i MZLZ, Međunarodna zračna luka Zagreb i Croatia Airlines od 20. do 22. prosinca 2016. provode prva testiranja parkiranja zrakoplova tipa Airbus 320 na novu stajanku i pristajanje na aviomostove kojima će se ubuduće putnici ukrcavati i iskrcavati u/iz zrakoplova. Svrha ovih testiranja je ispitivanje upravljanja operacijama zrakoplova u kontaktu s novim terminalom i usklađivanje s reguliranim sigurnosnim standardima i standardima operativne učinkovitosti, dogovorenima između nacionalnog prijevoznika, Croatia Airlinesa i Međunarodne zračne luke Zagreb. U navedenim će testiranjima svakodnevno sudjelovati više od 50 profesionalaca: posada zrakoplova i zemaljsko osoblje Croatia Airlinesa, MZLZ Upravitelj za sigurnost, aerodromsku zaštitu i koordinaciju operativnih procesa te MZLZ Zemaljske usluge za prihvat i otpremu zrakoplova. Testiranja su simulacije stvarnih operativnih uvjeta u dnevnim i noćnim satima. Ovaj proces zajedničkog ispitivanja između MZLZ-a i svih dionika uključenih u operativne procese nastavit će se ravnomjernim ritmom sve do otvaranja novog putničkog terminala kako bi se zajamčila optimalna priprema svih zaposlenika koji sudjeluju u operativnim procesima. 