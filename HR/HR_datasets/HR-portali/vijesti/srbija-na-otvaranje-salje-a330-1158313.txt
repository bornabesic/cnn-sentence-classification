Srbijanska nacionalna aviokompanija Air Serbia u utorak će, na dan otvorenja novog terminala Zračne luke Franjo Tuđman, na svoju redovitu jutarnju liniju Beograd – Zagreb – Beograd poslati najveći zrakoplov iz svoje flote – Airbus 330-200. U Air Serbiji kažu da slijetanjem svoje perjanice na zagrebački aerodrom u utorak žele pridonijeti obilježavanju otvaranja novog terminala. A330-200 Air Serbije širokotrupni je zrakoplov za interkontinentalne letove, a njime srbijanska aviokompanija na redovnoj liniji povezuje Beograd i New York. Srbijanski zrakoplov A330 nazvan Nikola Tesla ima kapacitet od 254 putnika, a Air Serbia inače na liniji Beograd – Zagreb leti avionom ATR-72 koji ima kapacitet od 66 putnika. – Zadovoljstvo nam je obilježiti otvaranje novog terminala u Zagrebu letom koji će prema glavnom gradu Hrvatske samo tog dana obaviti naš prestižni i jedinstveni zrakoplov A330. Prošle godine obavili smo probne letove za Zagreb i nekoliko drugih odredišta, kao dio nastavka razvoja naše usluge do New Yorka, tako da ga je lijepo ponovno vidjeti na hrvatskom tlu – kazao je direktor Air Serbije Dane Kondić. U srbijanskoj su aviokompaniji prigodom otvaranja novog terminala Zračne luke Franjo Tuđman i leta A330 uveli posebnu cijenu karte od 59 eura. Let iz Beograda bit će u utorak u 7.40 sati, a A330 će sletjeti u Zagreb u 8.50 sati. Povratni let iz Zagreba je u 10.05 sati s dolaskom u Beograd u 11.10 sati. Širokotrupni zrakoplovi nisu dosad bili česta pojava na Plesu, no od ove godine moći će se svakodnevno viđati na stajanci ispred novog terminala. Naime, jedna od najvećih svjetskih aviokompanija Emirates iz Ujedinjenih Arapskih Emirata od 1. lipnja uvodi redovitu dnevnu liniji Dubai – Zagreb na kojoj će letjeti Boeing 777-300 s kapacitetom od 366 putnika, i to 310 u ekonomskom razredu, 42 u business klasi te 12 u prvoj klasi.   Dva puta tjedno ovo će ljeto u Zagreb slijetati i A330-200 kanadskog Air Transata na liniji za Toronto. Usto, u Zračnoj luci Franjo Tuđman ovo će ljeto biti moguće vidjeti i A330 Korean Aira koji će čarter-letovima povezivati Zagreb sa Seulom. U ZL-u Franjo Tuđman, inače, djeluju 22 aviokompanije koje Zagreb povezuju s 39 destinacija. >> Otvoren terminal Zračne luke Franjo Tuđman. Plenković: Ovo su nova vrata Hrvatske >> 5.000 rasvjetnih tijela za impozantnost najmodernije zračne luke u regiji