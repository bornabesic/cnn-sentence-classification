Obrana Tomislava Sauche, saborskog zastupnika SDP-a i bivšeg predstojnika Ureda predsjednika Vlade Zorana Milanovića, u ponedjeljak nije željela otkriti hoće li se žaliti na istražni zatvor koji mu je sudac istrage u petak navečer odredio zbog krivotvorenja naloga za službena putovanja, kao ni je li među svjedocima bivši premijer Milanović. Odvjetnica Aleksandra Horvat nije odgovorila na upit je li preuzela rješenje o istražnom zatvoru za Sauchu te hoće li na njega podnositi žalbu. No, njegova supruga i također odvjetnica Ivana Saucha medijima je nakon izlaska iz istražnog zatvora u Remetincu kazala da će razmotriti "hoće li to uopće biti potrebno" "S obzirom da Uskok za sada vrlo brzo provodi dokaze, možda uopće neće biti potrebe za tako nešto jer će se svjedoci u međuvremenu ispitati", kazala je Saucha nakon što je svog supruga posjetila u istražnom zatvoru. Na novinarsko pitanje kazala je i da nema saznanja hoće li tijekom istrage biti ispitan i bivši premijer Zoran Milanović. "Nemam saznanja da će Milanović biti ispitan, a i da imam - ne bi ih mogla iznositi", kazala je Saucha. Inače, Milanović, kako se doznaje, nije na popisu sedam svjedoka na koje bi Saucha mogao utjecati da je ostao na slobodi, a nije poznato planira li ga Uskok uopće ispitati u tom svojstvu. Saucha je uhićen i pritvoren u petak nakon što mu je, na zahtjev Državnog odvjetništva, Hrvatski sabor skinuo zastupnički imunitet radi uhićenja i pokretanja kaznenog postupka zbog isplata dnevnica za nepostojeća putovanja trojici savjetnika bivšeg premijera Milanovića. Tužiteljstvo sumnja da je Sauchu na štetu proračuna pribavio korist veću od 540.000 kuna i 1360 eura, a nezakonitosti je navodno počinio od studenog 2013. do siječnja 2016.