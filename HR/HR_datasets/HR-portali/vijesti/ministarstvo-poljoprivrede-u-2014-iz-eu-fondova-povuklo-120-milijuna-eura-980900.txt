Zbog učestalih krivih interpretacija i plasiranja lažnih informacija o povlačenju sredstava iz fondova EU namijenjenih poljoprivredi, ribarstvu, ruralnom razvoju i vodnom gospodarstvu Ministarstvo poljoprivrede daje sljedeće objašnjenje: Tijekom 2014. godine Ministarstvo poljoprivrede iz svih EU fondova namijenjenih našem sektoru povuklo je ukupno 120 milijuna eura. Pritom se najveći dio iznosa odnosi na potpore – 96,48 milijuna eura, od čega se 93,2 milijuna eura odnosi na izravne potpore, a 3,29 milijuna eura na tržišne potpore. Nadalje, za projekte iz IPARD programa Ministarstvo poljoprivrede je isplatilo ukupno 14 milijuna eura iz EU proračuna. Uz sve navedeno ukupno će do kraja 2014. godine biti iz EU fondova plaćeno 10 milijuna eura za sve projekte koji se provode u vodnom gospodarstvu i to izgradnju vodno-komunalnih sustava odnosno projekata Slavonski Brod, Drniš, Knin, Sisak, Osijek te Poreč. Djelatnici Ministarstva poljoprivrede svojim iznimnim angažmanom i napornim radom svakodnevno čine sve kako bi se potaknula i poboljšala apsorpcijska snaga korištenja svih fondova koji su na raspolaganju zbog čega smo iznenađeni što se kroz medijske istupe pojedinih kandidata za predsjednika RH, ali i istupa europarlamentaraca i političkih stranaka koriste poluinformacije te se ide i do krajnjih granica te govori o tome kako RH nije povukla ništa od novca koji je na raspolaganju. Radi utvrđivanja gradiva još jednom ponavljamo: Samo tijekom 2014. godine kroz sustav Ministarstva poljoprivrede iz EU fondova povučeno je 120 milijuna eura. Uz srdačne čestitke za predstojeće Blagdane svim građanima RH možemo još jednom ustvrditi kako se radi o ogromnim novcima i velikom naporu svih djelatnika iz sustava Ministarstva poljoprivrede čiji se rad kroz plasiranje krivih podataka i netočnih informacija , neopravdano i nepravedno blati. >>Tri godine Milanovićeve Vlade: Evo koje ocjene si daju ministri! >>Tomašić prozvala Jakovinu: Oštetili ste hrvatsko selo za 332 milijuna kuna