Foto: Index ALARMANTNA situacija događa se u gradskim vrtićima diljem Zagreba. U nešto više od mjesec dana stiglo je čak 119 prijava za mobing nad odgajateljicama u devet gradskih vrtića. Sindikat obrazovanja, medija i kulture (SOMK) 10. ožujka otvorio je mobingfon, a do 19. travnja zaprimili su 119 prijava. One se najviše odnose na ponašanja ravnateljica.  Prijavljeni su različiti postupci, a najviše je prijava radi zastrašivanja i prijetnji otkazom. Odgajateljice u većini slučajeva prijavljuju da su izložene vrijeđanju i omalovažavanju ravnateljica. U nekim vrtićima konstantno se dijele opomene pred otkaz, dok se u drugima dijele i otkazi.  "Ako se bilo koji radnik pobunio zbog nečega ili želio izraziti svoje mišljenje, pozvan je u ured na 'razgovor u četiri oka'. Često im se govori 'Ne talasaj, dobit ćeš otkaz. Ima tko će raditi, puna ih je burza.' Mnogi radnici pohađaju psihoterapije, ali u tajnosti.  Najviše prijava zaprimili smo mailom ili telefonom, a neki su i osobno došli u naš ured. Slučajevi prijavljeni mailom su započeli priču s 'I ja mogu biti Sanja', ili 'I ja sam Sanja'. (op.a. Sanja je psihologinja koja je dobila otkaz u DV-u Remetinec nakon 22 godine rada)", rekla je za Index predsjednica SOMK-a Božica Žilić. "Brojka je puno veća, no odgajateljice se boje prijaviti"  Istaknula je kako je Sindikat protiv svakog zastrašivanja radnika. Na upit je li je iznenadio ovakav broj prijavljenih slučajeva, kazala je da su zaista iznenađeni.  "Jako sam iznenađena da je toliki broj ljudi prijavio mobing. Iako znamo i da je veliki broj ljudi i dalje u strahu te da je konačan broj mobingiranih u vrtićima daleko veći. Ovo je alarm za hitno rješavanje situacije. Ako djelatnici vrtića učestalo ukazuju na razne oblike uznemiravanja i prijetnji otkazom, to ne može biti nešto što se može smatrati humanim ozračjem, pogotovo u obrazovnoj ustanovi", rekla nam je Božica Žilić.  Index je na uvid dobio sve prijave koje su stigle mailom u Sindikat, no u svakoj od prijava izričito se moli da ostanu anonimne kako ne bi imali još većih problema na poslu. Strah od ravnateljica je itekako velik, a znaju da im nitko ne može pomoći jer Grad koji imenuje ravnateljice, ne reagira.  Da bi apsurd bio veći pokazuje i činjenica da je, kako nam je Božica Žilić kazala, Gradski ured za odgoj tražio od vrtića da sve prijave za mobing idu preko osobe za zaštitu dostojanstva. Toj osobi djelatnici vrtića mogu prijaviti mobing, ali oni to ne čine jer su, dodala je ona, te osobe odabrale ravnateljice, pa djelatnici u njih nemaju povjerenja. Osobi koju je odabrala ravnateljica trebali bi prijaviti mobing  "Tko bi osobi od ravnateljičinog povjerenja išao prijaviti ravnateljicu? Zato unutar vrtića i nemate prijava za mobing. Mobing u vrtićima treba pod hitno zaustaviti jer odgajateljice moraju odgajati djecu i za njih biti dobro raspoložene i imati puno strpljenja, a s druge strane su izložene maltretiranju i prijeti im se otkazima", rekla je Božica Žilić.  Kako smo i sami imali priliku pročitati sve te mailove s prijavama, izdvojili smo samo neke. Njihova imena nećemo objaviti, poštujući njihovo pravo i zamolbu za anonimnost. U prijavama se većinom optužuju ravnateljice za mobing, od konstantnog vrijeđanja i omalovažavanja, pa sve do opomena pred otkaz i samih otkaza.  Ovo su samo neki od navoda iz prijava za mobing. Dijelovi prijava  "Odgajatelje se na uvidima s djecom snima kamerom nakon čega slijede mučni sastanci u uredu ravnatelja gdje se odgajatelje vrijeđa, ponižava, govori im se da su nesposobni. Sve to na jako ružan i neprofesionalan način. Sastanci često završavaju psihičkim slomom, plačem i bolovanjima odgajatelja. Sve više odgajatelja odlazi iz vrtića. Dio odgajatelja je ugovore o radu na neodređeno vrijeme zamijenio ugovorima na određeno vrijeme u drugim vrtićima. Više puta smo tražili pomoć, međutim postupci ravnateljice su uvijek bili zaštićeni", stoji u jednoj od prijava.  "Unazad 4 godine 9 ljudi je dobilo opomene pred otkaz i svakodnevno dolaze na posao s grčem u želucu. Opomene su dobivane radi smiješnih obrazloženja, od traženja šnite kruha više za djecu pa do toga jer se roditeljima reklo da kolegica više neće raditi u toj skupini", stoji u drugoj prijavi.  "Radovi djece nisu smjeli biti rađeni bilo kojom tehnikom niti izloženi u tvom stilu. Stalno smo trebali davati nova pravila roditeljima. Za popunjavanje satnice bila su potrebna dva sata. Uvijek bi imali manjak sati, a non stop bi radili", kaže jedna od odgajateljica.  "Radila sam u vrtiću kao treći odgajatelj za djecu s posebnim potrebama. Tad je došao naputak da se i treći odgajatelji moraju zaposliti za stalno. Ravnateljica mi je rekla da ja tu nikad neću dobiti mjesto dok je ona još 6 godina ravnateljica te da su kolegice potpisale da me se ne zaposli. Nikad nisam dobila uvid u taj popis. Nakon što sam dobila prekid ugovora već drugi dan su zaposlili curu koja je prije bila stažist u tom vrtiću. Stalni posao među ostalima je dobila i sestra prodekanice s Učiteljskog fakulteta", dio je jedne od prijava odgajateljica. Stigle i prijave za nepotizam  "Najmanje radite onaj posao za koji ste tu, za rad s djecom, a roditelje dočekujete svakodnevno s metlom i sredstvima za čišćenje. Je li u redu da svoju plaću trošimo na tempere, papire, klamerice, pastele", pita se odgajateljica u prijavi.  "Ja ne vidim dubinu vašeg rada, ne vidi se ništa što bi moglo pokazati da vi radite. U vašoj sobi se ništa ne događa. Tu se ne provode projekti. Maknite ove dječje radove s izložbe", opisala je u prijavi protiv ravnateljice jedna odgajateljica.  A osim prijava za mobing, bilo je i prijava za nepotizam. Tako u jednoj stoji da je ravnateljica vrtića zaposlila muža na mjesto kuhara, dok je muževa brata također zaposlila za rad u kuhinji. U prijavi stoji i kako je ravnateljica hranu iz vrtića odnosila doma.  Iako nismo navodili imena i o kojim se vrtićima u kojoj prijavi radi, donosimo popis vrtića za koje su stigle prijave. Među njima prednjači DV Remetinec, o čijem je slučaju, kao i ravnateljici Merici Matijević, Index već puno puta pisao. No kao što smo već naveli, ravnateljice se ovako ponašaju jer znaju da su zaštićene. Gradonačelnik Milan Bandić i njegova desna ruka, pročelnik za odgoj i obrazovanje Ivica Lovrić, jasno su dali na znanje da su na strani ravnateljice Matijević. A onda i ostalih ravnateljica. Od Gradskog ureda nismo dobili komentar na prijave za mobing u vrtićima, iako smo im poslali upit. Prijavljeni vrtići  I za kraj, ovo su prijavljeni vrtići.  1. DV Remetinec - 30 prijava roditelja, odgajatelja, pomoćno-tehničkog osoblja 2. DV Milan Sacks - 20 prijava odgajatelja i pomoćno-tehničkog osoblja 3. DV Sopot - 15 prijava odgajatelja, roditelja, pomoćno-tehničkog osoblja 4. Ententini - 12 prijava odgajatelja, roditelja, pomoćno-tehničkog osoblja 5. DV Bukovac - 10 prijava odgajatelja i roditelja 6. DV Jabuka - 10 prijava odgajatelja 7. DV Poletarac - 5 prijava odgajatelja 8. DV Trešnjevka - 2 prijave odgajatelja 9. DV Šumska jagoda - 5 prijava odgajatelja i pomoćno-tehničkog osoblja