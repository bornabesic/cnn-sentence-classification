Saborski Odbor za zakonodavstvo ni drugi dan zaredom nije uspio odraditi sjednicu do kraja i to zbog oporbe koja je u pola rasprave o Ovršnom zakonu srušila kvorum. Članovi Odbora ipak su uspjeli raspraviti izmjene Zakona o HRT-u, o kojima danas raspravlja i Sabor, a na temelju kojih će HRT ubuduće sam naplaćivati RTV pristojbu građanima koji kasne s ispunjavanjem svojih obveza. Mostov Nikola Grmoja članovima Odbora kazao je da će "sa šest milijuna kuna koje su uzeli političkim strankama pomoći ovršenima", a SDP-ov Peđa Grbin mu je uzvratio kako je to populistička mjera te kako očito ne razumije temu o kojoj govori. Poručio je kako on nema namjeru dalje sudjelovati u toj raspravi te je zajedno s kolegama iz oporbe ustao i napustio sjednicu. Predsjednik odbora, HDZ-ov Dražen Bošnjaković kaže da njegova stranka podržava izmjene zakona, ali da bi zakon trebalo doraditi do drugog čitanja. – Žao mi je što je oporba srušila kvorum, zakon je u redovnoj proceduri i bilo bi bolje da se do drugog čitanja zakon popravio, tim više što je oporba pozdravila smisao zakona – komentirao je Bošnjaković. Grbin je poslije na Facebooku komentirao zašto su napustili sjednicu. – Otišli smo sa sjednice ne zbog svađe, nego zbog toga što ne želimo sudjelovati u cirkusu Mosta i HDZ-a. Ovršni zakon previše je bitan da bi se donosio u postupku kojem ne prethodi propisana procedura, a u donošenju parcijalnih rješenja nećemo sudjelovati! – napisao je Grbin. >> Lokalna uprava služila je za politička uhljebljivanja. To moramo promijeniti >> Božo Petrov otkrio kad će se izglasati Vlada i koji će mostovci biti ministri 