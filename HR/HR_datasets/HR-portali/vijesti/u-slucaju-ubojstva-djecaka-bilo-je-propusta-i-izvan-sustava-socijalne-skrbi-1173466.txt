Nakon što je nadzorom utvrđeno da je u slučaju smrti trogodišnjeg Denisa Pašića bilo propusta u radu pulskog Centra za socijalnu skrb, reagirao je Sindikat zaposlenika u djelatnosti socijalne skrbi Hrvatske, ustvrdivši da prve analize pokazuju da postoji odgovornost odnosno propusti i drugih osoba izvan socijalne skrbi – liječnika opće prakse i pedijatra, o čemu se ne govori. Sindikat smatra da svatko za koga se utvrdi da je učinio propust, od socijalnih radnika do liječnika, psihologa i drugih mora odgovarati, a postoji li nečija odgovornost mora pokazati ozbiljan stručni nadzor i analiza. Sindikat drži kako je u tom smislu razumljiv i potreban postupak ministrice za demografiju, obitelj, mlade i socijalnu politiku Nade Murganić da naloži provođenje nadzora. Ministrica Murganić je rekla u utorak da je bilo propusta u radu Centra za socijalnu skrb u Puli i najavila da će predložiti Upravnom vijeću Centra utvrđivanje odgovornosti ravnatelja tog Centra. Upravni nadzor je nakon uvida u svu dokumentaciju utvrdio propuste u radu i procjeni rizičnog ponašanja majke, te nepravovremenog poduzimanja mjera zaštite djeteta, rekla je ministrica. Kazala je također da je u tijeku i provedba inspekcijskog nadzora u Domu za maloljetnike u Puli, a poslije provedenog nadzora ministarstvo će dobiti punu sliku. Dječaka Denisa Pašića pronašli su policajci mrtvog u pulskoj uvali Mandrač, a sumnja se da ga je ubila majka Chiara, u čemu joj je pomogla 14-godišnja maloljetnica, štićenica Doma za maloljetnike u Puli. Za sindikat greške u sustavu vjerojatne ako je sustav loše organiziran Osim na moguće propuste i drugih osoba izvan socijalne skrbi, Sindikat je ukazao i na brojne probleme u „iznimno loše organiziranom sustavu socijalne skrbi“, upozoravajući da su greške ne samo moguće nego i vjerojatne, ako je taj sustav neorganiziran, loše normiran i birokratiziran. U ovoj tragičnoj situaciji mora se skrenuti pažnja na prekobrojne probleme - nedovoljno je zaposlenih, ispod propisane razine, a zabrana je zapošljavanja zbog čega socijalni radnici rade preko norme i prihvatljivih standarda, u neodgovarajućim uvjetima, opterećeni pretjeranim normativnim okvirom i presloženim i nepotrebnim administriranjem. S druge strane, upozorava sindikat, socijalni radnici imaju najniže plaće od svih radnika iste spreme u javnim službama, za razliku od zaposlenih u obrazovanju nikada u praski ne napreduju u mentore i savjetnike, a dok rade krajnje osjetljiv i odgovoran posao uvijek su na udaru javnosti. Socijalni radnici uvijek su unaprijed proglašeni odgovornima i krivima, a sami su osobno nezaštićeni od brojnih prijetnji i napada, upozorava sindikat, navodeći da komore socijalnih radnika i psihologa samo prisilno  od njih uzimaju članarinu, dok njihova podrška i nadzor ne postoje.  Sindikat navodi da nije zadužen da rješava sustav, ali će pokušati sa svoje strane pomoći pa će o svom trošku u pulski Centar za socijalnu skrb poslati psihologa specijaliziranog za krizne situacije da pomogne zaposlenima pod stresom kako bi što prije prebrodili krizu i nastavili normalno raditi. U sindikatu se nadaju da će tragičan događaj ubojstva djeteta ubrzati proces unaprjeđenja sustava kako se slična tragedija nikad više ne bi dogodila.