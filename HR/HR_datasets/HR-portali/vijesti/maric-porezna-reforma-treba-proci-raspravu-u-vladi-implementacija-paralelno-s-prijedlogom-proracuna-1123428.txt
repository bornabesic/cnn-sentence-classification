Ministar financija Zdravko Marić u ponedjeljak je, uoči sastanka s premijerom Andrejom Plenkovićem u Banskim dvorima, kratko izjavio da porezna reforma sada treba proći raspravu na razini Vlade te kazao da će se implementacija njezine primjene pripremati paralelno s prijedlogom proračuna za iduću godinu. Odgovarajući na upit novinara je li porezna reforma pri kraju, ministar financija je izjavio: "Skoro sve, ali trebamo proći raspravu na razini Vlade, premijera informirati o svemu tome, pa ćemo vidjeti". Kako je dodao, porezna reforma trebala bi biti u okviru ranije navedenih rokova. Marić se nada da će je uspjeti provesti do kraja godine, s primjenom od 1. siječnja 2017. O tome kad će biti poznati detalji porezne reforme, naveo je da mu je to teško reći te da to ovisi o internoj raspravi na Vladi, ali se nada da će to biti tijekom ovoga tjedna. Istaknuo je da će se prijedlog proračuna za 2017. raditi paralelno s implementacijom primjene porezne reforme. "Paralelno ćemo ga raditi s implementacijom primjene porezne reforme, najkasnije do sredine 12. mjeseca, ali mi već radimo i na projekcijama proračuna", poručio je Marić. Prošloga tjedna Marić je najavio da će prvi fokus poreznog rasterećenja biti tzv. izravno oporezivanje, prije svega u sustavu poreza na dobit i poreza na dohodak. Paralelno s time, a na tragu pojednostavljenja poreznog sustava, za investitore i poslovnu zajednicu, najavio ke i uvođenje mjera za olakšanje njihova poslovanja, uklanjanje brojnih barijera, koje su identificirane na centralnoj i lokalnoj razini. Vjerojatno će neka porezna rješenja biti pozdravljena, dok neka neće, izjavio je prošloga tjedna Marić, no ocijenio je i da treba pozitivno gledati na poreznu reformu. >> Vlada treba već ovaj tjedan odlučiti ide li Hrvatska u poreznu reformu od 2017. >> Plaće rastu od nove godine, PDV od 6, 12 i 24% u drugoj polovici mandata 