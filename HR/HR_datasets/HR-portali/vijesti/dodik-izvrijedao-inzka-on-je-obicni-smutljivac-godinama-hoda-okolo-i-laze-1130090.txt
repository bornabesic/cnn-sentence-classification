Predsjednik Republike Srpske Milorad Dodik u ponedjeljak se ponovno obrušio na predstavnike međunarodne zajednice u Bosni i Hercegovini ustvrdivši kako oni potiču stalne pritiske na bosanske Srbe i ugrožavaju njihova prava. U izjavi novinarima u Banjoj Luci Dodik je visokog predstavnika međunarodne zajednice u BiH Valentina Inzka nazvao smutljivcem i lažljivcem, a najavio je i odlučnu borbu za "istjerivanje" inozemnih sudaca iz Ustavnog suda BiH. – Inzko je jedan obični smutljivac – kazao je Dodik komentirajući nedjeljnu izjavu austrijskog diplomata koji je tom prigodom upozorio kako negativni trendovi koji dolaze iz RS prijete stabilnosti cijele BiH. Dodik je kazao kako Inzko "već godinama hoda unaokolo i laže" šireći optužbe na račun RS, a ustvrdio je kako aktualni visoki predstavnik sve to zapravo čini ne bi li sačuvao poziciju koja mu donosi mjesečnu plaću od 25 tisuća eura. – RS nikada nije bila problem, već su to bili visoki predstavnik i oni koji su nametali rješenja – kazao je Dodik, ponavljajući stare optužbe kako je međunarodna zajednica u proteklim godinama zapravo provela temeljitu reviziju Daytona i to na štetu RS. Dodikova je teza kako su takvim intervencijama čak 83 ovlasti "otete" entitetima i prenesene na razinu države BiH. Dodik je predložio svim političkim strankama u RS da zajednički blokiraju donošenje bilo kakvih odluka na državnoj razini sve dok se ne donese novi zakon o Ustavnom sudu BiH. Taj bi zakon, po njegovoj zamisli, trebao eliminirati iz sastava suda trojicu inozemnih sudaca. Dodik smatra kako oni nekritički podupiru sve odluke koje su u interesu Bošnjaka. – Ako za to u BiH ne bude spremnosti, treba odbaciti bilo kakve mogućnosti odlučivanja na razini BiH – kazao je Dodik novinarima. >> Inzko: Opstanak Bosne i Hercegovine ugrožavaju negativni trendovi iz Republike Srpske