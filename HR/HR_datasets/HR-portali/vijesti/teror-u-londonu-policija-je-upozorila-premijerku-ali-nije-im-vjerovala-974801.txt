Foto: Hina VOĐA britanskih laburista Jeremy Corbyn održao je govor u Carlisleu, u kojem je optužio premijerku Theresu May da pokušava uštedjeti na javnoj sigurnosti. Corbyn je rekao da May pokušava "na jeftin način" zaštititi javnost jer je otpustila 20 000 policajaca. Naglasio je da policija "mora dobiti sve potrebne resurse". "Policiji treba dati potpune ovlasti" Također je rekao da je cilj terorista ugroziti demokraciju te da zbog toga izbori ne smiju biti odgođeni. Zatim je obećao da će poduzeti sve što je potrebno kako bi zaštitio britanski narod. "To uključuje davanje potpunih ovlasti policiji kako bi koristili potrebnu silu da nas zaštite i spašavaju živote, kao što su to učinili sinoć i u ožujku u Westminsteru", rekao je Corbyn. "Upozorili su je, ali optužila ih je da dižu uzbunu bez razloga" "Policija je upozorila Theresu May na moguće napade, ali ona ih je optužila da dižu uzbunu bez razloga", dodao je. Policija je prošli mjesec raspoređena po najpopularnijim točkama u gradu, ali su već tada upozorili da zbog rezova budžeta nemaju dovoljno ljudi i resursa za borbu protiv terorizma. "Zla ideologija islamističkog ekstremizma širi se zahvaljujući internetu" May je u nedjelju ujutro održala govor i rekla da je za borbu protiv terorizma potrebna regulacija interneta i "manja tolerancija" prema islamističkom ekstremizmu. Premijerka je upozorila da se Velika Britanija suočila s "novim trendom terorističkih napada koje veže zla ideologija islamističkog ekstremizma". "Ne možemo toj ideologiji dati prostor koji treba za širenje, a upravo to čine internet i velike tvrtke koje prodaju internetske usluge".