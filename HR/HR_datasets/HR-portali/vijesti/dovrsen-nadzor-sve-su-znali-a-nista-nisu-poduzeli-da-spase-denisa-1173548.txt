Dovršen je nadzor u pulskom popravnom domu u kojem je bila, i iz njega bježala, četrnaestogodišnjakinja osumnjičena da je sudjelovala u ubojstvu malenog Denisa, sina Chiare Pašić. Rješenje o nadzoru trebalo bi biti dovršeno za nekoliko dana. Neslužbeno doznajemo da u domu nisu utvrđene nepravilnosti koje bi se odnosile na postupanje prema maloljetnici. Nije adekvatan roditelj Ona je zajedno s Chiarom Pašić u pritvoru jer su po dogovoru u Chiarinu stanu u utorak prije tjedan dana zadavile trogodišnjeg Denisa. Tijelo su potom odnijele do lučice Mandrač gdje su ga bacile u plićak. Chiara je tada prijavila nestanak sina te je glumila kao da ga traži po Puli. Istražitelji su ubrzo povezali konce priče i uhitili ženu i maloljetnicu, a sada se kontrole provode i u Centru za socijalnu skrb u Puli. Koje su konkretne propuste napravili u pulskom Centru, u Ministarstvu za demografiju, obitelj, mlade i socijalnu politiku, ni jučer nam nisu htjeli objasniti. Glavna pitanja su kako nitko nije reagirao iako su znali da dijete živi s majkom kojoj je jedno dijete već udomljeno jer nije mogla biti adekvatan roditelj te zašto nisu pobliže pratili obitelj ako je majci bilo propisano psihičko liječenje. – Provedenim upravnim nadzorom utvrđeni su propusti u radu i postupanju stručnih radnika u procjeni rizičnog ponašanja majke Chiare Pašić te u vezi s tim nepravodobnim poduzimanja mjera za zaštitu djeteta te su utvrđene nepravilnosti u primjeni mjera obiteljskopravne zaštite prema oba djeteta Chiare Pašić – odgovoreno nam je iz Ministarstva. Iako nije bilo prijava po kojima bi socijalni radnici iz pulskog Centra za socijalnu skrb zakucali na vrata Chiare Pašić, ona nije bila izvan radara tog centra. U pulskom Centru za socijalnu skrb znali su da pod svojom nadležnošću imaju samohranu majku bez sredstava za život jer je Chiara Pašić ondje tražila i odobrili su joj jednokratnu socijalnu naknadu. Znali su i da je žrtva obiteljskog nasilja, odnosno da je pobjegla od supruga koji ju je pretukao jer to je zasigurno navela pri zahtjevu za pomoć. Također su znali da ima drugo dijete o kojem se nikad nije skrbila, već ga odgaja njezina majka jer isti je centar prije 14 godina njezino starije dijete smjestio kod bake. Rizičnost majke U času povjeravanja djeteta baki morala je, dakle, biti u tretmanu centra i proći psihosocijalnu obradu pa je moglo biti vidljivo da je rizična majka. To više ako je njezina majka učestalo upozoravala na to i od centra tražila skrbnika za kćer jer nad njom nije imala nikakvu kontrolu, ali i zbog liječničke upute za psihijatrijsko liječenje u Vrapču ili na Rabu. – Sve su to bili inputi centru za službu socijalne skrbi da reagira i provjeri u kakvim uvjetima živi mlađe dijete. Kad ministrica govori o propustima u radu i procjeni rizičnosti majke i izostanku mjera zaštite djeteta, vjerujem da govori o tim propustima – ocjenjuje odvjetnica s dugogodišnjim stažem u obiteljskopravnim predmetima. Pokop malog Denisa bit će u četvrtak u Velikoj Kladuši.