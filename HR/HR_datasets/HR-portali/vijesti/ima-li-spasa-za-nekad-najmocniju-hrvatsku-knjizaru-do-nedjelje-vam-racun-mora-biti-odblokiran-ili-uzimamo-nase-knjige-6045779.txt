Nakon višesatnog sastanka u Zajednici nakladnika i knjižara (ZNiK) jučer je dogovoreno da će većinski vlasnik od ponedjeljka blokiranog, našeg najvećeg lanca knjižara, Algoritma MK, Neven Antičević, koliko god to bilo malo vjerojatno, do nedjelje pokušati - skinuti zadužnice koje su stigle. Ako to ne uspije, iz Zajednice nakladnika i knjižara najavljuju da u ponedjeljak kreće zabrana prodavanja knjiga svih nakladnika iz Zajednice s obzirom na to da su knjige po komisionom ugovoru, u vlasništvu nakladnika, a ne knjižarskog lanca. Zatvaranje najvećeg lanca knjižara komentirala je i ministrica kulture Nina Obuljen Koržinek, vjeruje, kaže, da će se naći način da se sačuva hrvatska knjižarska mreža: “Ministarstvo je već pokrenulo određene mjere, a bit će ih još. Ide se na to da se posebno intervenira u područje distribucije i pomogne to područje, ne samo u velikim gradovima, nego i u manjima.” Najavila je povećanje pojedinačnih potpora i poticanje interesa čitanja. “Pitanje distribucije trebamo strukturno riješiti i u razgovorima s lokalnim samoupravama koje bi trebale prepoznati potrebu da se i manjim knjižarama u manjim mjestima osigura adekvatne prostore po drugačijim uvjetima”, rekla je Obuljen Koržinek. Zadužnicu koja je blokirala Algoritam prvo su pustili papirničari, tvrtke RAM3 i Focus, a nakon toga, svaki tri milijuna kuna, sadašnji i bivši Antičevićevi partner - Mozaik knjiga i Profil, koji su bili osnivači i pokretači lanca. U papirnici se rade puno veći prometi nego u dijelu s knjigama i to je na koncu koštalo Algoritam MK, nakladnici su ionako obično na kraju lanca. Za preuzimanje dijela od 31 knjižare iz lanca Algortima MK, 15-ak onih na ponajboljim lokacijama, zainteresirani su Školska knjiga, Znanje, VBZ i tvrtka Menart. Za one manje knjižare u ZNiK očekuju da će država pokazati interes i pomoći da se spasi i taj dio mreže. “Mi s Ministarstvom kulture već dva mjeseca intenzivno vodimo razgovore o sprečavanju krize, međutim nije bilo za očekivati da će ovom brzinom Algoritam MK doći gotovo do kraja. Preko Hrvatske gospodarske komore tražimo pravnu pomoć, da se vidi preko HBOR-a može li se onima koji u budućnosti uđu u taj knjižarski sustav legalnim kreditima pomoći da mreža ne dođe do kolapsa, jer ćemo u protivnom doći do toga da nemate gdje kupiti knjigu, a na mjestima nekadašnjih knjižara po šoping-centrima prodavat će se cipele i džemperi”, kaže Slavko Kozina iz ZNiK. Direktor VBZ-a, Mladen Zatezalo, izdavača koji je pustio zadužnicu, a zainteresiran je i za preuzimanje nekih knjižara, kaže da su se na zadužnicu odlučili “nakon što je Algoritam MK bio tri dana blokiran, učinili smo to kako bismo stali u red naplate ako bude ikakvih sredstava. Duguju nam oko 400.000 kuna. Mi smo i dalje stabilni, bez obzira na to. S obzirom na to da VBZ ima značajno iskustvo u knjižarstvu, da se time bavimo skoro 20 godina, držimo da smo jedan od potencijalno interesantnih partnera za preuzimanje dijela knjižara. U to nećemo ići napamet, voljeli bismo dobiti informaciju o pojedinim knjižarama od prethodnog vlasnika, da se preuzmu knjižare koje mogu dobro raditi, da nastave s poslom. Nama je pored toga interes očuvanje radnih mjesta, na koncu čuvamo i svoje tržište.” Zadužnicu je 2015. Algoritmu pustila Naklada Ljevak i tada se pokazalo kakva su “pravila igre” na tržištu: “Naplate su uvijek išle jako sporo, ali mi smo od njih imali jamstva plaćanja. Imali smo mjenicu i u jednom trenutku, kad su prestali plaćati, naplatili smo se preko te mjenice. Oni su bili ljuti na nas, a nama je to jedino što nam je bilo preostalo. Jer, to je piramida koja je rasla kao što je rastao i Agrokor, na račun proizvođača”, komentira Zdenko Ljevak. U to su doba i tadašnji Algoritmovi partneri, Profil i Mozaik knjiga, dobili uputu da ne smiju poslovati s Ljevakom. “Sve su naše knjige izbacili s polica, tražili su povrat, bili smo svjesni da će se to dogoditi, svoje smo knjige povukli, vratili njima njihove i nismo surađivali osam mjeseci. No, njima je, kao nakladnicima, nedostajalo da prodaju robu u našim knjižarama, prvenstveno onoj na Jelačićevu trgu, i prije godinu dana smo ponovno počeli surađivati”, kaže Ljevak. Osim kraha Algoritma MK, neizvjesna je sudbina i Tisak Medije, koja je u sustavu Agrokora, tj. njihovih tridesetak knjižara na dobrim lokacijama. Dio knjiga prodaje se i putem kioska Tiska kojih je diljem zemlje oko 1000, a koji su također vezani uz Agrokor. I makar Tisak Media nije knjižara u klasičnom smislu, ipak jest sustav gdje su nakladnici prihvatili prodavati svoje knjige. Papirnica i artikli koji nisu knjige zauzimaju doduše gotovo polovinu prostora, ali tako danas funkcionira i većina knjižara.