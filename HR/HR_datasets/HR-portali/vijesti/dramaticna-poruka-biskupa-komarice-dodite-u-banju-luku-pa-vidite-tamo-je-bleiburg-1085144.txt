Banjalučki biskup Franjo Komarica usporedio je stradanje na Bleiburgu sa zločinima i protjerivanjima počinjenim u Banjoj Luci tijekom proteklog rata u Bosni i Hercegovini.  – Mi smo ovdje Bleiburg. To je muka i to sam želio u Bleiburgu poručiti. Ljudi što vi govorite ovdje? Dođite u Banju Luku pa vidite, tamo je Bleiburg. Gdje su Banjalučani, zašto su oni pobijeni, zašto je njima oduzeto pravo na identitet? Nemaju pravo na svoje rodno mjesto. To je Bleiburg za mene – kazao je biskup Komarica nakon sastanka s predsjednikom Hrvatskog sabora Željkom Reinerom odgovarajući na pitanje novinara iz Republike Srpske zašto je išao u Bleiburg 14. svibnja, gdje je predvodio misu za one koji su tamo stradali. Zaborav o zločinima, gdje god oni bili počinjeni, ponavljanje je jednom počinjenog zla, kazao je biskup Komarica upozoravajući kako se danas na taj način pokušavaju zaboraviti progoni iz Banje Luke baš kao što se desetljećima pokušavala ignorirati istina o zbivanjima na Bleiburgu. – Onaj tko to prešućuje time pokazuje svoje pravo lice – kazao je banjolučki biskup. I predsjednik Hrvatskog sabora ocijenio je kako su neopravdana nastojanja da se istina prešućuje pod bilo kojom izlikom. – Bez istine nema ni pomirenja, jer pomirenja nema u tome da živimo u laži, pogotovo kada je riječ o stvarima koje su prošlost od prije 70 ili 75 godina i posebno kada se radi o stvarima koje su povijesno jasne i dokazane – kazao je Reiner dodajući kako sve nedužne žrtve zaslužuju podjednako poštovanje. >>Bleiburg je najizrazitiji simbol totalitarizama i ideologija koje su strahovito osramotile ljudski rod 