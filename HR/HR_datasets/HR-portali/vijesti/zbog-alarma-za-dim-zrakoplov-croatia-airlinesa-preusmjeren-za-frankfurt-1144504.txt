Zrakoplov Croatia Airlinesa na putu za Amsterdam morao je sletjeti u Frankfurt zbog alarma za dim koji se upalio u stražnjem toaletu aviona. Iako nije bilo dima ni vatre, zbog alarma pilot je odlučio preventivno spustiti zrakoplov kako bi ga pregledali vatrogasci. Inače, zrakoplov je poletio u 8.20 sati iz Zagreba za Amsterdam, no preusmjeren je u Zračnu luku Frankfurt, odakle je nastavio let prema Nizozemskoj. – Kapetan je odlučio zrakoplov preventivno preusmjeriti u najbližu zračnu luku, a to je u tom trenutku bila ZL Frankfurt. Zrakoplov Airbus s 96 putnika sigurno je sletio u ZL Frankfurt.  Dakle, riječ je o sigurnosnoj proceduri koja se primjenjuje čak i u situacijama koje bi potencijalno mogle utjecati na sigurnost letenja, odnosno putnika i posade.Prigodom ovakvih događaja i zračne luke pokreću svoje sigurnosne procedure te su zbog toga djelatnici vatrogasne postrojbe frankfurtskog aerodroma došli u zrakoplov i pregledali toalet. Utvrđeno je da nije bilo nikakvog dima, odnosno da je bila riječ o pogrešnoj indikaciji tehničkog kvara – pojasnili su nam iz Croatia Airlinesa. Obavljen je i detaljan tehnički pregled zrakoplova, a nakon toga je Airbus 320 ponovno uključen u redoviti promet tvrtke u 12 sati i 15 minuta na liniji Frankfurt – Amsterdam. Putnici su na svoje odredište stigli u 13 sati i 20 minuta.  >> Zbog napuklog stakla zrakoplov Croatia Airlinesa preusmjeren za Munchen