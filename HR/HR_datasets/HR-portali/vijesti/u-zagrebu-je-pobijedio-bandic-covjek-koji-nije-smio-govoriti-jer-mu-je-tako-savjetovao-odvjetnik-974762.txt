Foto:  Marko Lukunić/Pixsell "MOJ san je bio da budem Goebels. Ako ne najuspješniji, onda izvrstan u svom poslu", rekao je Milan Bandić za sebe u ožujku 2009. godine. Bandić je, čini se, bio skroman. Što drugo reći nakon što je uspio izboriti još jedan mandat na mjestu prvog čovjeka Zagreba? > REZULTATE IZBORA POGLEDAJTE OVDJE Ovog puta morao je zbog toga dizati veliki lonac s grahom kako bi završio u bolnici umjesto na sudu zbog optužnice. U kampanji smo ovaj put imali smo svojevrsni raritet, jer je pretendent na javnu funkciju otvoreno izbjegavao odgovore na nezgodna pitanja, kazavši kako mu je "tako savjetovao odvjetnik". Bandić je usred svog mandata završio u zatvoru i to dva puta, a na kraju je svima jasno da će više biti po sudovima zbog optužnica za koje ga terete USKOK i DORH nego što će stići raditi posao za kojeg su za izabrali građani grada Zagreba.  No, krenimo redom.    Politiku je pratio u stopu Bandić je rođen 1955. u Grudama, a prema vlastitom priznanju prekretnica u njegovu životu bila je 1974. godina kada je preselio u Zagreb. Bandić je gotovo cijelog života bio na državnim jaslama, nikad nije bi poduzetnik. Jedino njegovo radno iskustvo u realnom sektoru bilo je u Ledovoj hladnjači, no tamo nije se zadržao dugo. Kao stručno-politički radnik za ONO i DSZ zaposlio u Općinskom komitetu SKH Peščenica. 1993. godine postaje tajnik GO SDP-a, a 1995. godine postaje zastupnik Gradske skupštine. No, to ga nije sprječavalo da svakom svom političkom oponentu prišije nedostatak iskustva, rezultata i "poduzetničkog duha".   Uvijek je dijelio proračunski novac i oslanjao se na politiku. Iako je tvrdio da je ima člansku iskaznicu broj "2" SDP-a, pokazalo se tko zna po koji puta u političkom životu Bandića da nije govorio istinu. Broj njegove članske iskaznice bio je 38159.  Pokušao podmititi policajca nakon prometne u pijanom stanju   Bandić će tako postati predsjednik zagrebačkog SDP-a 1997. godine, a tri godine kasnije na izvanrednim izborima po prvi puta postaje gradonačelnik. Nakon što je 2002. godine pijan prouzročio prometnu nesreću i pokušao podmititi policajca, morao je podnijeti ostavku. Na mjesto gradonačelnika vraća se 2005. godine. Za sebe je tvrdio da može i sa političkom ljevicom i desnicom s "crkvom i ateistima", no Bandić je godinama imao i dobre veze u policiji i Odvjetništvu.   Bandić policiji: Ne dopuštam da me isljeđujete!  "Imam više prijatelja u policiji nego vi. Ne dopuštam da me isljeđujete!", odbrusio je 2001. godine Bandić u jednoj polemici tadašnjem pomoćniku ministra unutrašnjih poslova Jošku Moriću. Uglavnom, Bandić je uspio preživjeti sve korupcijske afere koje su mu se stavljale na teret. Za vrijeme dok je glavni državni odvjetnik bio Mladen Bajić, Bandić je izbjegavao bilo kakav progon ili nezgodna pitanja. Ormari i ladice DORH-a kao i tepisi u Bajićevom uredu postali su premali za sve njegove afere i više od 200 kaznenih prijava. Nije ga se smjelo pitati za afere Za nezgodna pitanja bili su zaduženi novinari, a Bandić se izoštrio u izbjegavanju bilo kakvih konkretnih odgovora o svojim aferama. Smatrao je da mu njegova pozicija gradonačelnika kao i uzrečica "neka institucije rade svoj posao" daju za pravo da nikada do kraja ne objasni svoju ulogu u aferama Krašograd, Nadstrešnice, izmjene GUP-a, poslove s Ivicom Todorićem, zamjene zemljišta, pročistač, Strojarsku, fontane, Maksimir i Dinamo, spalionicu, zlatne zahode i Zagrebačke ceste... Većini Hrvata bilo je smiješno i simpatično kada bi na ozbiljne optužbe Bandić odgovarao da "nije Batman", da pije "vodu kao žaba", da će "pojesti snijeg", da "zna da je kriv i kad umre golub na Trgu" da je "lovina već 14 godina" te naravno, da je "Hrvat i katolik". Na pitanje o teškom financijskom stanju Grada Zagreba pričao je anegdote, umjesto političkih analiza nizao je basne, a na ekonomske pokazatelje nabacio bi dosjetku o svom psu Rudiju. Na "how are you" odgovarao je s "ke". I za veliki broj glasača bio je - simpatičan.  Bandićeve prijetnje   "Bilo je i većih muda od tvojih. Nikoga od onih koji su loše pisali o Milanu Bandiću više nema u novinama. Bilo bi ti bolje da počneš vjerovati u Boga jer će te kazniti. Mogao bi se tu dolje poskliznuti i slomiti nogu ili bi se nekome od tvojih moglo nešto dogoditi. Možeš to sve napisati", rekao je Bandić danas Indexovom novinaru Vojislavu Mazzoccu u jednom od svojih "medijskih nastupa" koji su i dan-danas ostali u "simpatičnom" sjećanju za niz Zagrepčana. Bandić je volio i psovati pa je tako kolegici Pavić doviknuo: "Glupačo, j...ti mater". Za aktivista Tea Celakovskog govorio je da ga "bog j... bolesnog". Umjesto komentara o svojim psovkama odgovarao je da su ga "odgojili franjevci". Divno je lagao Bandić je volio lagati i to mu se opraštalo. Posebno sklona oprostu bila je politička desnica koja je preobraćenika Bandića uzdizala na pijedestal. Odmah su mu 2009. godinu zaboravili SDP: Ništa im nije bio manje drag ni kada je prije dvije godine nosio na reveru bedž Josipa Broza Tita. "Nisam nosio nikakav lik i nikakav bedž Josipa Broza Tita. Odakle Vam to? Zašto insinuirate i lažete?", derao se Bandić na novinare. Ostaje je pri svom i nakon što smo objavili autentičnu fotografiju.  Uvijek je bilo "zašto baš sada" Nije volio ni novinare Indexa, koje je otvoreno izbjegavao u svojim kampanjama nakon što smo otvorili niz afera te dokazali laži u kampanji vezane uz njegov ratni put, člansku iskaznicu, financiranje Ivice Todoriće, nepoznavanje engleskog jezika te naposljetku zbog podsjećanja na sve njegove afere i istrage zbog čega je morao raditi izvanredne konferencije za novinare na središnjem zagrebačkom trgu.     I uvijek je bio showman. Kao što će sada njegovi simpatizeri izvući priču da je uhićen jer je "s Papom pričao o izborima", jer se slučaj Perković stavlja se strane i zbog toga jer bi napravio "dar-mar" na izborima, tako se i u prošlosti vadio na pitanje "zašto baš sad". "Ta priča o Strojarskoj ulici se poteže zato jer Bandić ide na izbore, navodno će ga podržati Crkva, pa tu onda treba malo 'probušiti gumu", govorio je Bandić prije godinu dana. Niti ga je podržala Crkva, niti mu je itko bušio gume. Nema veze! To je Bandić.  Ideja o Holdingu davno je neslavno propala Bandić se godinama predstavljao kao veliki radnik s kojim bi Hrvatska napokon počela funkcionirati kao država. No, bio je to samo jedan od njegovih spinova. Najveći projekt Bandića u Gradu Zagrebu bilo je objedinjavanje svih gradskih tvrtku u jednu megatvrtku - Zagrebački holding. Osim što objedinjavanje nije nikada polučilo prave rezultate jer se tvrtka ubrzo našla u velikim financijskim dubiozama, Holding je postao sinonim za korupcijske afere.  Gradonačelnik Hrvatske za Josipovića Nastup na sljedećim parlamentarnim izborima najavljivao je pod sloganom "gradonačelnik Hrvatske", a iz njegovih izjava moglo se zaključiti i da ponovno ima ambicije kandidirati se za predsjednika države. No, nije bilo tako. Davao je podršku Ivi Josipoviću. Njegovim glasačima u to vrijeme bitnije od podrške Josipoviću bila je podrška inicijativi Željke Markić. Napokon u Remetincu Prekretnica u Bandićevoj biografiji svakako je kraj 2014. godine kada je uhićen u poznatoj akciji Agram zajedno sa Slobodanom Ljubičićem i Petrom Pripuzom. Prije nego što će odvesti u Remetinac Bandić je uspio prenijeti poruku javnosti kako njegovo uhićenje nije ništa drugo nego - skretanje pažnje sa suđenja Perkoviću i Mustaču.  Protiv Bandića se danas vode dva velika slučaja, Agram i Štandovi - afere za koje ga tereti DORH. Vrhovni je sud odbio dvije njegove žalbe kojima je pokušao srušiti Uskokove optužnice u procesima u kojima je prvooptuženi za nekoliko korupcijskih radnji i trgovanje utjecajem, a politička kampanja za ove izbore svela se na izbjegavanje sudskih ročišta.  Prošlog tjedna objavili smo veliku priču o Bandićevom milijunskom poreznom dugu, no zaprijetio nam je kaznenim prijavama i tužbom. Ne samo nama, već i svima koji bi ga pitali za to.   Više od 147 tisuća ljudi vidi poštenog Bandića Osim dva velika slučaja oko Bandića je i desetak drugih procesa u kojima su osumnjičeni njegovi bliski suradnici za nekoliko drugih afera, od dodjele štandova za Bundekfest, šatora na Trgu do ispravka GUP-a. No, više od 147 tisuća Zagrepčana i dalje je uvjereno da Bandić svoj posao radi izvrsno. I pošteno. Nazdravlje.