Od rujna 2015. do 17. srpnja 2016. 43-godišnja Slavonka proživjela je svih devet krugova pakla. Bilo je to 7680 sati koje nikad neće zaboraviti, a traume koje je proživjela pratit će je sve dok bude živa. Njezinim mučiteljima, Vjeranu (32) i Vanesi (31) Šalov, danas će na sudu u Pazinu početi suđenje, pišu 24sata. Terete ih za kaznena djela protiv čovječnosti i ljudskog dostojanstva, protupravno oduzimanje slobode te nanošenje teških tjelesnih ozljeda. Drugim riječima, radi se o robovlasničkom odnosu, psihičkom i fizičkom mučenju te brutalnom iživljavanju. Za šokantnu priču doznalo se krajem srpnja o čemu je pisao i Večernji list. Nesretna Slavonka tada je uspjela pobjeći iz stana porečkih monstruma. Sklonila se u obližnji kasino porečkog hotela. Tamo je u teškim bolovima i muci provela cijelu noć. Drugi dan oko podneva po nju su došle sestra i majka. No i u tim trenucima Vjeran Šalov pokušao ju je odvući nazad u “mučilište”. No nasreću, bilo je prekasno za to. Majka i sestra ugurale su nesretnicu u auto i pobjegle.  Vjeran i njegova supruga 43-godišnjakinju su zatvorili na ime otplate neodređenog duga, te su joj pri tome ograničili kretanje, nadzirali su joj mobitel i laptop, a 31-godišnjakinja je 43-godišnjakinji prijetila te joj je govorila da nema kamo otići. Osim toga prolila joj je solnu kiselinu po leđima, te joj je gasila opuške po leđima i ubadala je oštricom po tijelu!? - Uvijek je imala neke čudne razloge zbog kojih me je šest ili sedam puta nožem ubadala u lijevo bedro – ispričala je istražiteljima dio strahota koje je doživjela, pišu 24sata. Sve to nije joj bilo dovoljno, pa je jednom prigodom 43-godišnjakinji odrezala kosu, dok je drugi put nesretnu ženu natjerala da to sama napravi. Sumnja se i da je 31-godišnjaka u više navrata tražila svog supruga Vjerana Š. da istuče 43-godišnjakinju, što je ovaj i učinio, teško je ozlijedivši. Kako bi prikrili što rade prisilno zatvorenoj radnici, sadistički bračni par u dva navrata tijekom veljače i ožujka prisilno ju je zatvorio i zaključao. Prvo u ostavi stana gdje je bila zaključana između pet i šest dana spavajući na podu, a drugi put u spavaćoj sobi stana, kada joj je samo povremeno dopušten odlazak na WC. - Vjeran i Vanesa znali su me zaključati u sobu, odnosno spremište, i to najčešće kad sam bila sva u masnicama da ne izlazim. Nekoliko mjeseci prije Uskrsa ove godine zaključali su me u njihovu sobu dva dana, a znali su me zaključati i u skladište, odnosno u ostavi gdje sam spavala na podu i po pet, šest dana. Puštali su me samo na toalet, nisu mi davali ni hrane ni vode - ispričala je Slavonka dio užasa kroz koji je prolazila.