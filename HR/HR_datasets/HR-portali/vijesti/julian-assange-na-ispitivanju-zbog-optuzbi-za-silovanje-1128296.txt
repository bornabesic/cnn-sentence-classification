Osnivač WikiLeaksa i zviždač Julian Assange razgovarat će danas sa švedskim tužiteljima u ekvadorskoj ambasadi u Londonu, naveo je Reuters. Švedske vlasti optužile su ga za seksualno zlostavljanje dvije žene 2010. godine, iako je Assange negirao te optužbe.   Ekvador je odobrio švedski zahtjev za pravnom pomoći u slučaju kriminalnih radnji, a u ispitivanju će sudjelovati glavna tužiteljica Ingrid Isgren, pomoćnica tužiteljice te policijski istražitelj. Vjeruje se da je Švedska pod velikim pritiskom za izdavanjem službene optužbe za silovanje ili da, nakon razgovora, sve optužbe u konačnici padnu. Podsjetimo, Assange živi u ekvadorskoj ambasadi u Londonu od 2012. godine kada mu je odobren politički azil zbog objavljivanja tajnih dokumenata na WikiLeaksu.  >> Reakcije Trumpovih pristaša: Hillary je sponzorirala ISIL, vi ćete ih zaustaviti! Assange je u lipnju 2012. zatražio azil u veleposlanstvu nakon niza pravnih bitki putem britanskih sudova, pa sve do pojave europskog naloga za uhićenje koji je izdala Švedska. Iako bi zviždač mogao slobodno napustiti ambasadu, takav potez rezultirao bi izručenjem u Švedsku te njegovim uhićenjem. Assange je prethodno izrazio zabrinutost zbog razgovora sa švedskim službenicima, vjerujući da bi ga oni mogli izručiti SAD-u. WikiLeaks je dosad objavio tisuće tajnih dokumenata FBI-ja zbog čega njegovu osnivaču prijeti 45 godina zatvora u Americi.