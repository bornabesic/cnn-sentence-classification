Prva dama Amerike “uvezena” je iz Sevnice – u šali mi je rekao slovenski kolega novinar dok smo zajedno obilazili rodno mjesto Melanije Trump. Novinara je više nego znatiželjnika, barem zasad, pa su mještanima zanimljiviji od Melanije. – Ona je tradicionalnih vrijednosti, disciplinirana, pedantna i skromna – kaže o prvoj dami Amerike Mirjana Jelančič, jedina Melanijina prijateljica iz djetinjstva koja se nije odselila iz Sevnice. Život ih je razdvojio prije upisa na fakultet, svaka je krenula svojim putem i svojom karijerom – Jelančič je postala ravnateljica škole koju su zajedno pohađale, a Melania, djevojačkog prezimena Knavs, krenula je u manekenske vode – prvo u Milano, zatim u Pariz, a potom u SAD. To malo mjesto koje je svoju budućnost gradilo na tekstilnoj industriji podosta se izmijenilo otkako se Melania iz njega odselila, još kao 14-godišnja djevojčica. Propala je tekstilna industrija u kojoj je radila njezina majka, grad je dobio neke druge, europske obrise, ali i europski novac za obnovu školskih i svih drugih zgrada u mjestu. Nekolicina mještana, oni koji poznaju Melanijina oca, do ranih su jutarnjih sati u kafiću u središtu mjesta čekali rezultate izbora, a nekako sa zorom red je bio da se uza zastavu Europske unije i zastavu grada, u samom središtu mjesta zavijori i ona američka. – Jer Sevnica je sada lansirana u Ameriku! – tako komentiraju raspoloženi mještani, iako Melaniju nikada u svome kraju nisu ni vidjeli. Svjesni turističkog potencijala, lokalni portali čitateljima savjetuju: “Upišite tečajeve za turističke vodiče, Amerikanci se raspituju za nas”. I činjenica je – kako su se izborni rezultati bližili kraju tako su Amerikanci na internetu tražili gdje je Sevnica, ima li Slovenija veze s Rusijom i koje je nacionalnosti njihova prva dama. Jer Melania, kao treća supruga Donalda Trumpa, sada piše američku povijest. I to onu u kojoj se useljava u Bijelu kuću kao druga dama Amerike u povijesti rođena izvan SAD-a. Prva je Louisa Adams, žena američkog predsjednika Johna Quincyja Adamsa, rođena u Londonu. Iako je i njezina prijateljica iz djetinjstva očekivala tješnji rezultat, kaže da joj je drago i zbog njezine pobjede. – Rijetki je poznaju. Jednostavna je i srdačna – kaže Jelančič, uvjerena da godine života izvan Sevnice Melaniju nisu nimalo promijenile. Ipak, nije joj pisala, niti su jedna drugu sve te godine potražile. – Svaka od nas sada živi drukčijim životom – rekla je ravnateljica sevničke škole. A Melanijini roditelji? Još povremeno dolaze, otac češće nego majka, svjedoče susjedi. Kuća im je jučer bila prazna, jedino američko na njoj poštanski je sandučić. I dok glavni ljudi Sevnice sada zbog svoje nekadašnje sugrađanke rade turističke planove, u školi planiraju mali muzej njezinih radova, a ugostitelji su jučer u dnevni meni uvrstili i slasticu – Melaniju. Malo jagoda, biskvita i šlaga za 2,50 eura. Jer to je sada ipak Melania. 