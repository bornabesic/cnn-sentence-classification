Imigranti? Čudovišta ili “normalni” ljudi koji traže posao? Pitanja koja se nalaze u srži referendumske kampanje i oko kojih se podijelila Britanija, podijeli su i poznate Britance. Lista poznatih koji podržavaju ostanak Britanije u Uniji dulja je nego ona suprotnog tabora – njih 250 potpisalo je pismo kojim apeliraju na građane da na referendumu označe ostanak u EU. Uz glumicu Keiru Knightley, ostanak podržavaju Emma Thompson i Helena Bonham Carte te Benedict Cumberbatch i Ian McKellen, redatelji Danny Boyle i Ken Loach koji, uza svu skepsu u vezi s Unijom, tipičnu za angažiranog ljevičara, ipak smatra da su koristi ostanka veća, isto kao i poduzetnik Richard Branson. Ostanak podržavaju pisci John le Carré te J. K. Rowling koja i upozorava na demonizaciju imigranata. Vjerojatno najveće iznenađenje liste za ostanak voditelj je legendarne TV emisije o automobilima (i šire) Top Gear Jeremy Clarkson. Nije jednom bio pod kritikama ili suspendiran zbog ksenofobičnih komentara o strancima, no ispalo je da – želi ostati u EU. Zanimljivo, bivši su se suradnici, kao što su komičari iz skupine Monty Python, našli na suprotnim stranama. Dok je Eric Idle za ostanak, John Cleese podržava izlazak. Izlazak podržava i glumac Michael Caine, glumica Joan Collins, ali i Roger Daltrey iz legendarne grupe The Who. Mick Jagger, otkriveno je, također naginje tom taboru. No dok se podrška svih nabrojenih svodi na riječi, jedan od zagovornika ostanka, Bob Geldof, glazbenik i organizator Music Aida, prešao je s riječi na djela – prije nekoliko dana na Temzi kod Londona “presreo” je svojim plovilima flotilu Nigela Faragea, vođe Ukipa (Neovisne stranke), glavnog zagovornika Brexita. “Obračunali” su se glazbom, ali i mlazovima vode.      Bremain Britanija bez EU je tak mali otok - poručuju zagovornici ostanka u Uniji. Svjesni su svih nedostataka EU, ali smatraju da je Britanija sigurnija u većoj zajednici J. K. Rowling, spisateljica: Ne znam puno toga, ali znam kako stvoriti čudovište. Kampanja za izlazak nam prijeti samo jednim: tsunamijem bezličnih stranaca koji će krenuti na naše obale sa sobom dovodeći silovatelje i teroriste Jeremy Clarkson, TV voditelj: Zar nije bolje da ostanemo i natjeramo taj prokleti EU da funkcionira kako treba? Nisam čuo dovoljno dobrih razloga da me uvjere da izađemo. I vozim Morris Oxford Keira Knightley, glumica: Glasovanje na referendumu traje samo pet sekundi. U pet sekundi možete i spriječiti druge da vam zaj... budućnost Bob Geldof, glazbenik: Engleska, Škotska i Wales samo su osjećaji. Europa je ideja. Ujedinjena Europa može se bolje suočiti s opasnostima. Nikad neću svoj glas dati onima koji moju djecu žele slati u rat David Beckham, nogometaš: Živimo u povezanom svijetu gdje smo, kao jedan narod, snažni. Zbog naše djece i potomaka, svjetske probleme moramo rješavati zajedno Brexit Imigracija, kako iz ostalih država EU tako i iz trećih država, kao i veliki novac koji se slijeva u Bruxelles, glavni su argumenti za odlazak iz nesavršene Europske unije Joan Collins, glumica: Unijom upravlja Bruxelles, a oni se brinu samo za sebe. Uplaćujemo im milijarde funti koje bismo mogli utrošiti na gradnju škola i kuća u Britaniji te za nova radna mjesta Roger Daltrey, glazbenik: EU je nedomokratska i nefunkcionalna zajednica. Navedite mi jedino područje koje funkcionira. Nitko ne govori o imigraciji i kako su države s juga EU ostale bez mladih, koji su morali otići da nađu posao John Cleese, komičar: Kad bih smatrao da postoji bilo kakva mogućnost za većom reformom Europske unije, glasovao bih za ostanak. Ovako, neću Elizabeth Hurley, glumica: Ako izlazak znači da ćemo opet moći koristiti žarulje od 60 vati, ja sam za. Odgojena sam tako da mislim da je Bog Englez, nikada se nisam osjećala Europljankom i za mene su oni egzotični stranci Bernie Ecclestone, poduzetnik: Europa je postala manje važna i točka. Trebamo se riješiti Bruxellesa i dati Putinu da vodi, on sve probleme riješi i izvrsno bi surađivao s Donaldom Trumpom  