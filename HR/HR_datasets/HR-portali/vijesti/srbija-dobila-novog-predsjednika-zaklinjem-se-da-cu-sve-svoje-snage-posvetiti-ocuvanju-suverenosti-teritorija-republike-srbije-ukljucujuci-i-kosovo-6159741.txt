Novoizabrani predsjednik Srbije Aleksandar Vučić prisegnuo je u srijedu na svečanoj sjednici srbijanskog parlamenta i službeno preuzeo dužnost šefa države koju bi trebao obavljati narednih pet godina. “Zaklinjem se da ću sve svoje snage posvetiti očuvanju suverenosti i cjeline teritorija Republike Srbije, uključujući i Kosovo i Metohiju kao njen sastavni dio, kao i ostvarivanju ljudskih i manjinskih prava i sloboda, poštivanju i obrani Ustava i zakona, očuvanju mira i blagostanja svih građana Republike Srbije i da ću savjesno i odgovorno ispunjavati sve svoje dužnosti", prisegnuo je Vučić nad posebnim primjerkom Ustava izrađenim za ovu priliku i na Miroslavljevom evanđelju – najstarijoj srpskoj knjizi. Nakon što je intonirana himna Vučić se obratio zastupnicima i gostima, među kojima su predstavnici diplomatskog zbora, crkveni velikodostojnici i bivši predsjednici Srbije i Jugoslavije i ostali uzvanici. U svom prvom predsjedničkom obraćanju on je izjavio da osjeća strah i nadu, ali i da će raditi na tome "da Srbija bude sretnija zemlja" i da će za to "dati cijeloga sebe". Vučić je istaknuo da će raditi na uspostavljanju mira u regiji, da će sa svima razgovarati i inzistirati na dijalogu i kompromisu. „Želimo popravljati odnose s Hrvatskom i hoćemo nastaviti suradnju s ostalim državama u regiji. Želimo graditi demokratsko društvo i nastavit ćemo s tim čvrstvo vjerujući u sebe s reformama koje su započete. Nastavit ćemo taj put ne zbog EU-a, već zbog nas“, dodao je on. Sad već bivši premijer najavio je da će "mir i stabilnost biti srž njegovog budućeg političkog djelovanja" te da je čitava regija sistem spojenih posuda. "Možemo se povezati, izgraditi puteve i mostove, učiti jedni od drugih i dovesti investitore, da stvorimo regiju u kojoj su razlike prednost a ne osnova za sukobe", naveo je Vučić. "Hajdemo stvarati poslove, jer oni stvaraju nas, dosta smo se sahranjivali, vrijeme je da se rađamo”, poručio je svima u regiji konstatirajući da je to program kojim će krenuti. Vučić je također naveo da će čuvati integritet Srbije, ali će uvijek prihvatiti razgovore s kosovskim Albancima jer se time čuvaju Srbi. Također je poručio da će, kao predsjednik Srbije biti uz svoj narod u okruženju, u Republici Srpskoj, Hrvatskoj, Crnoj Gori, Makedoniji, uz poštivanje teritorijalnog integriteta i suvereniteta država u kojima Srbi žive. Marko Djurica / REUTERS   Ispred  Narodne Skupštine okupljeni su pristaše Srpske napredne stranke, koje su za ovu priliku doputovali iz cijele Srbije a platou se, kako navode nazočni izvjestitelji, može prići samo s propusnicama vjerovatno dobijenim u općinskim odborima SNS-a u Srbiji. Okupljeni građani nose srpske zastave, a neki imaju oznake s izbornim logom Aleksandra Vučića i Srpske napredne stranke. Tijekom prijepodneva, nedaleko od Skupštine Srbije okupila se i manja skupina građana kako bi  izrazila nezadovoljstvo radom aktualne vlasti ali ih je policija spriječila da priđu bliže parlamentu. U podzemnom prolazu na Terazijama, u središtu grada, prije toga verbalno i fizički sukobila se grupa pristaša i Vučićevih protivnika koje su razdvojili pripadnici prosvjeda “Protiv diktature”. Zabilježeno je i nekoliko incidenata pristaša SNS-a s novinarima. Očekuje se obraćanje Vučića okupljenima ispred Skupštine.