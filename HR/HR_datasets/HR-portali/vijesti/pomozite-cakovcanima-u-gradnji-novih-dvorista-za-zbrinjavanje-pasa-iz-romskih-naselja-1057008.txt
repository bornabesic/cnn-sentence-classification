Rješenje problema napuštenih pasa u romskim naseljima u Međimurju za sada se ne nazire, a pse zbrinjavaju volonteri iz cijele Hrvatske. Najveći problem svima na prvom mjestu je nedostatak smještaja, odnosno prostor u kojem bi se psi oporavljali od bolesti i trauma i čekali novi dom. Upravo zbog toga Zaštitarsko-ekološka udruga “Prijatelji životinja i prirode” iz Čakovca pokrenula je akciju "Prijatelji za dvorišta". Cilj joj je prikupiti novac kojim bi se u Skloništu za životinje Prijatelji Čakovec, u kojem je do sada smješten veliki broj spašenih pasa, gradila i opremila nova dvorišta. U planu su tri nova dvorišta za prihvat najugroženijih pasa, za što im treba 20.000 kuna. Upravo je na udruzi Prijatelji životinja i prirode najveći teret rješavanja problema pasa u romskim naseljima, a ona je ujedno odgovorna je i za upravljanje službenim skloništem za nezbrinute životinje za cijelu Međimursku županiju. - Problem romskih pasa je problem s kojim se borimo već godinama, a ne samo posljednjih tjedana i mjeseci koliko se tim problemom bavi i javnost. Jedan od razloga za popunjenost kapaciteta skloništa su upravo psi iz romskih naselja. Povećanje kapaciteta skloništa nužno je kako bismo se uopće mogli početi hvatati u koštac s tim problemom - kaže Aleksandra Hampamer, voditeljica Skloništa. Udruga je do sada imala velike troškove, a i ljudi koji u svemu sudjeluju više ne mogu sami i na izmaku su snaga. No, nadaju se da bi uz ovu akciju, ali i uz obećanu pomoć Međimurske županije i Ministarstva poljoprivrede, ipak mogli početi projekt dugotrajnog rješavanja ovog problema. Za akciju “Prijatelji za dvorišta”, kao i za sve ostale troškove zbrinjavanja pasa iz romskih naselja, Udruga je otvorila poseban račun. Novac možete uplatiti na ZEU "Prijatelji životinja i prirode", Vladimira Nazora 56, Mihovljan, 40 000 Čakovec, IBAN HR4223400091510765743, SWIFT: PBZGHR2X. 