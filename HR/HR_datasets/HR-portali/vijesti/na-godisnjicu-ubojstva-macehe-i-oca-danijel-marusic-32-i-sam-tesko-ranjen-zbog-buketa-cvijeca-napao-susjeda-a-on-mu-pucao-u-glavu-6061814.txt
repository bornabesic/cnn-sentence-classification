“Ivo je pucao, a on je pao na tlo i iz glave mu je krvarilo. Skočio sam da mu pomognem i uhvatio sam ga za glavu. On je kašljao. Rekao sam: ‘Probudi se. Nemoj nas ostavljat’. Osjetio sam da gubi svijest. Dok sam ga držao za ruku, osjetio sam kako mu stisak popušta. Samo je rekao ženino ime, nakon čega se onesvijestio”. Ovako nam je jedan, jedva punoljetan, član obitelji Danijela Maroševića (32), kojega je, pak, u subotu navečer pištoljem teško ranio susjed Ivo P. (57), opisao tragediju koja je drugi put u godinu dana pogodila obitelj Marošević u naselju Petruševec. Prije točno godinu dana, 13. svibnja 2016., u istoj kući Danijelov otac Josip Jozo Marušić (60) ubio je svoju suprugu i Danijelovu maćehu, Sandru Marušić (47), a zatim i sebe. Na godišnjicu ubojstva i samoubojstva Marušićevih, u subotu navečer teško je stradao njegov sin Danijel koji je od očeve smrti živio u toj kući sa svojom suprugom. Marušić je s ustrjelnom ranom u glavi vozilom Hitne pomoći odmah prevezen u KBC Rebro, a kako smo čuli, njegovo stanje je kritično te se nalazi u komi. Povod za svađu sa susjedom koja je završila tragično bio je još bizarniji. Naime, supruga Ive P. donijela je Marušićima u kuću cvijeće na godišnjicu smrti njegova oca i maćehe, a što je Danijela navodno jako iznerviralo iz nekoga razloga zaključivši da je taj dar predstavljao podcjenjivanje. Navodno je, kada je vidio cvijeće, rekao da “što oni misle da smo mi sirotinja da nemamo cvijeće za mrtvog oca”. Nakon toga je izvadio cvijeće iz vaze te se uputio prema susjedu da mu ga vrati. Kada je susjedu došao na vrata, počela je žestoka prepirka, a u svađi je sudjelovao i sin Ive P., D. P. (31). Svađa je ubrzo prerasla i u tučnjavu, a nakon razmjene udaraca Marušić se vratio u svoju kuću. Međutim, ubrzo ga je Ivo P. pozvao van da se razračunaju, a ovaj put Ivo P. u ruci je imao pištolj. Marušić je izašao, a nakon što je došao na sredinu ceste koja inače prolazi između njihove dvije kuće, Ivo P. je prema njemu podigao oružje i zapucao. Prvi metak je Marušića promašio, no Ivo P. je ponovno zapucao te ga iz daljine od nekih 20 cm pogodio metkom u gornji dio čela. Vidjevši što je napravio Ivo P., koji je navodno bio pod utjecajem alkohola, povukao se u kuću, a članovi Marušićeve obitelji pritrčali su Marušiću koji je u lokvi krvi ležao nasred ceste te mu pokušali pomoći. Pozvana je i Hitna pomoć koja je Marušića u teškome stanju prevezla u bolnicu, a ubrzo je stigla i policija koja je s Ivom P. počela pregovarati da baci oružje i da se preda, što je on ubrzo i napravio. Nad njime je jučer u tijeku bila kriminalistička obrada zbog sumnji na pokušaj ubojstva, a stanje ranjenoga Marušića prilično je neizvjesno. “Molimo se dragom Bogu samo da ostane živ”, rekli su nam članovi njegove obitelji za koju je malo reći da je proteklih godina imala već previše tragedija. Najprije je policija u toj istoj kući intervenirala 2007. kada je Danijel, koji je tada navodno imao problema s drogom, napao svojeg oca i maćehu. Devet godina kasnije njegov otac Josip, navodno iz ljubomore, potegnuo je pištolj na suprugu Sandru, ubivši nju pa sebe, i to dok je na donjem katu spavalo njihovo dvoje maloljetne djece. Nakon tog strašnog događaja, djeca su predana na skrb Josipovoj kćeri koja živi u Slavoniji, a u kući je ostao živjeti Danijel. Za njega nam njegova mlađa polubraća kažu da se jako promijenio te da je počeo vrijedno raditi i skrbiti za obitelj. Sada, međutim, nakon ove najnovije tragedije, izazvane potpuno banalnim razlogom, ista obitelj ponovno bi mogla biti zavijena u crno.