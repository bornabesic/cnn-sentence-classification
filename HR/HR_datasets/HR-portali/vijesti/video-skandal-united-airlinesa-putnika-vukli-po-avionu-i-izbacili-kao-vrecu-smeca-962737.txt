Screenshot: YouTube PUTNIKA prebukiranog leta United Airlinesa iz Chicaga za Louisville službenici i policija su nasilno iščupali iz sjedala, raskrvarili mu lice i vukli ga kao vreću smeća cijelim prolazom, piše The Atlantic. Incident se dogodio u nedjelju, a nekoliko užasnutih putnika sve je snimilo mobitelima i objavilo na internetu.  Ispričali se jer su morali "premjestiti" putnika Nakon lavine kritika, iz United Airlinesa su jučer objavili licemjernu izjavu u kojoj se ispričavaju samo za prebukiranje. Glavni direktor tvrtke Oscar Munoz ispričao se "jer su morali premjestiti putnika", kao da su ga samo lijepo zamolili da napusti avion.  Ovakvi incidenti su zaista rijetki, ali služe kao dramatični podsjetnik na moralno skandalozan odnos pun nejednakosti između potrošača i industrija u kojima dominira tek šačica najvećih tvrtki.  Putnik je doktor koji je odbio izaći jer je išao na posao Jedan od putnika koji je svjedočio incidentu ispričao je što se točno dogodilo. Iz United Airlinesa su objavili da će 4 putnika morati prepustiti mjesta njihovim zaposlenicima i ponudili su 800 dolara kao naknadu za dobrovoljno napuštanje aviona.  Nitko se nije javio pa su rekli da je kompjuter nasumično izabrao putnike koji moraju otići. Čovjek kojeg su nasilno izbacili je doktor koji je odbio napustiti avion jer je morao raditi sljedeće jutro.  Umjesto nasilja, mogli su ponuditi čak 50 posto veću naknadu Zakon dopušta zrakoplovnim tvrtkama prebukiranje zbog mogućnosti da se neki od putnika ne pojave. Međutim, u zakonu piše da smiju odbiti ukrcavanje putnika u prebukirani avion, ali ne i da ih smiju izbacivati, pogotovo ne nasilno, nakon što su se već ukrcali. Također, prema zakonu su iz United Airlinesa mogli putnicima ponuditi i do 1350 dolara da dobrovoljno napuste avion, ali to nisu učinili. Apsurdna je i činjenica da zakon ograničava iznos koji tvrtka može isplatiti kao naknadu. Ako već prodaju potrošačima usluge koje im na kraju uskrate, onda moraju platiti pravu tržišnu cijenu naknade. Sudovi na strani velikih tvrtki Putnici se uglavnom ne mogu boriti protiv velikih tvrtki jer je Vrhovni sud nizom odluka smanjio prava potrošača. U SAD-u 4 tvrtke: United, Delta, American i Southwest posjeduju 80 posto domaćih letova i zarađuju više od 20 milijardi dolara godišnje. Zrakoplovna i telekomunikacijska industrija postale su primjer sektora koji s vremenom za potrošače postaju sve gori. Objavljen novi potresni video, tvrtka za sve krivi putnika Na internetu je objavljena nova snimka putnika u avionu na kojoj neprekidno ponavlja riječi: "Samo me ubijte, hoću ići kući". Iz United Airlinesa su izjavili da su u kontaktu s njim kako bi riješili problem te odbijaju prihvatiti krivnju.  Tvrde da je putnik sam kriv jer je "dizao glas i nekoliko puta odbio napustiti avion". Jedan od 3 policijska službenika koji su sudjelovali u incidentu navodno je suspendiran "jer nije slijedio protokol".