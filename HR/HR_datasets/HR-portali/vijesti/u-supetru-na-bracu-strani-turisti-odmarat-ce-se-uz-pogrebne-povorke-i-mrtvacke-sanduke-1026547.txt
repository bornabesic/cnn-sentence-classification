Način na koji SDP-ovi lokalni moćnici skupljaju glasove za izbore 21. svibnja u Supetru na Braču - preko mrtvačkih sanduka i pogrebnih povorki - ući će u anale predizbornih idiotarija Nemamo mi samo “vanjskog neprijatelja”, koji želi uništiti našu turističku sezonu, primjerice kada se stvore goleme gužve na granici sa susjednom Slovenijom, nego smo ponekad sami sebi najveći neprijtelji. Da je tome tako potvrđuje i najnoviji slučaj u Supetru na otoku Braču, gdje se dvije godine vodio nesmiljeni rat između lokalne zajednice odnosno Grada i poduzetnika, to jest uprave hotela Svpetrvs. A nakon dvije godine žestokog spora hotelijeri su izvukli deblji kraj, odnosno izgubili su spor. A to znači da će od ovog ljeta u jeku turističke sezone kroz njihov resort pored gostiju koji se odmaraju, sunčaju i kupaju, uskoro prolaziti pogrebne povorke! Možda će neki od turista, posebice oni starijeg naraštaja s ovih prostora, u trenutku pomisliti da se snima nova verzija kultnog filma “Ko to tamo peva”, ali ostavimo sada šalu na stranu jer novonastala situacija nije tragikomična, nego upravo tragična. S tom situacijom se nikako ne može složiti vlasnik hotela, ali ni tamošnji ugostitelji koji najavljuju tužbe. I dok vjerojatno Grad slavi jer jer pobijedio u tom sporu, dotle Marijan Dužić, povratnik u Hrvatsku, čovjek koji je u supetarski resort uložio gotovo 120 milijuna dolara, s razlogom je ogorčen. On se, kao što je nedavno rekao u jednoj emisiji na HRT-u, ne može načuditi tome da s Gradom nikako ne uspijeva pronaći zajednički jezik. Dužić ističe kako je, prema dogovoru, njegova firma trebala dati dio zemljišta, izgraditi parkiralište i šetnicu. Vijećnici i gradonačelnica su za to digli ruke, kaže, ali sada kao da dogovora nema. “Svpetrvs je skoro 50 posto od proračuna Grada Supetra, poslujemo uspješno, a kao najveće turističko naselje nemamo s kim razgovarati”, žali se Dužić. Morbidno skupljanje glasova za izbore Ne može si ni zamisliti da bi kroz resort hotela “Svpetrvs” mogle prolaziti pogrebne povorke. To bi bila katastrofa, kaže. Pa zar to ne vide i čelnici Grada, pitaju se mnogi mještani Supetra i ne mogu vjerovati da se ponašaju na način kao da su sretni da upropaste turističku sezonu. Stoga i Dužić, ali i mnogi drugi, smatra da se ovim slučajem treba pozabaviti USKOK. Jer, pitanje je čime se to rukovodila Gradska uprava Supetra, koju je predstavljala gradonačelnica Ivana Marković, kada je odlučila uoči turističke sezone ponovo pokrenuti ideju o tome da Grad pogrebne povorke usmjeri ravno kroz turističko naselje “Svpetrvs hotela”. Podsjetimo, do gradskog groblja vode dva puta, jedan uz more kojim su u zadnje dvije godine prolazile pogrebne povorke, i drugi koji vodi kroz područje gdje se odmaraju turisti i kojim će povorke uskoro ponovo krenuti. A upotreba ovog drugog puta praktički kroz hotelski kompleks stvara tragikomičnu situaciju u kojoj ožalošćeni mještani prolaze metar pokraj turista koji se sunčaju, igraju ili jednostavno odmaraju. Riječ je o elitnim gostima koji stižu iz cijelog svijeta u jedno od najluksuznijih jadranskih odmarališta. Ovaj bi se slučaj, kako su nedavno pisali mediji, mogao promatrati kao inat mještana tipičan za otočku sredinu, kad ne bi bilo dviju činjenica: prva je ta da su “Svpetrvs hoteli” najveći poslodavac i najveći uplatitelj prireza i komunalnih davanja u ovom mjestu, a druga da se lokalni izbori brzo približavaju pa gradska vlast iz redova SDP-a skuplja glasove gdje stigne, makar i na vlastitu dugoročnu štetu. Kupanje uz mrtvačke sanduke Zamislite samo da dok ležite na bazenu i sunčate se pokraj vas prolazi pogrebna povorka! Ili, ne dao Bog, da u bazen pun kupača upadne mrtvački sanduk. Pa gdje to ima? Pogotovo kad se zna, a što ističu i iz uprave spomenutog hotela, da je u najavi za ovu godinu već rezervirano 400 tisuća noćenja. “Čovjek bi očekivao da će gradska vlast, koja je prva dobila taj podatak, barem pripremiti mjesto za nadolazeću sezonu, no oni ovdje ništa ne rade. Niti sređuju plaže, koje su javne i u njihovoj nadležnosti, ne kose trave, ne žele popraviti niti javni WC u trajektnom pristaništu. Sve to smo željeli učiniti i uljepšati mjesto o našem trošku, ali i to nam je Grad zabranio. Onda možete zamisliti koliko im je stalo do uspješne turističke sezone”, ističu iz Uprave hotela. Na žalost, gradske vlasti iz redova SDP-a za sve to ne mare, jer tko šiša turističku sezonu, kakvi strani turisti, kakvi euri i kakvi *bakrači, *njima je najvažnije skupiti glasove gdje stignu, pa i uporabom mrtvačkih sanduka i pogrebnih povorki, samo da ostanu na vlasti!