Gordan Jandroković, glavni tajnik HDZ-a i potencijalni novi šef Sabora, rekao je za Večernji list da Božo Petrov, šef Sabora i čelnik Mosta, postaje sve sličniji Josipu Manoliću jer ne prihvaća činjenicu da je izgubio politički legitimitet kao predsjednik parlamenta pošto je HDZ za njegov opoziv prikupio 79 potpisa. Jandroković se referira na situaciju iz 1994.kada su Manolić i Stjepan Mesić zbog frakcijskih borbi u HDZ-u htjeli rušiti tadašnjeg šefa HDZ-a Franju Tuđmana, a Manolić je u to vrijeme bio predsjednik Županijskog doma Sabora. Manolić je tada odbijao staviti na dnevni red svoju smjenu iako je bio izgubio podršku HDZ-a.  - Petrov apsolutno krši parlamentarnu proceduru i načela demokratskog legitimiteta. Božo Petrov u ovoj je situaciji vrlo sličan Josipu Manoliću - poručio je Jandroković budući da HDZ inzistira da se Petrov s mjesta šefa Sabora povuče već sutra. Na najnoviju  izjavu Nikole Grmoje, političkog tajnika Mosta, da se o opozivu Bože Petrova može glasati za 30 dana (iako je Petrov bio najavio da će se o njegovo smjeni glasati nakon glasanja o opozivu ministru financija, što je na dnevnom redu u srijedu), Jandroković je odgovorio da bi to bila uzurpacija svih uzurpacija vlasti.  