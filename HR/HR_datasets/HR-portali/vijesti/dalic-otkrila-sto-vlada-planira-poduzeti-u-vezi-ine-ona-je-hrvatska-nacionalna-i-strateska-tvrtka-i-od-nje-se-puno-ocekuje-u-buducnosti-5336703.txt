ZAGREB - INA je hrvatska nacionalna i strateška tvrtka i od nje se puno očekuje u budućnosti, izjavila je u petak u Zagrebu potpredsjednica vlade i ministrica gospodarstva, poduzetništva i obrta Martina Dalić nakon sastanka s europskom povjerenicom za unutarnje tržište, industriju, poduzetništvo i mala i srednja poduzeća Elzbietom Bienkowskom. "Ova se vlada vrlo jasno i nedvosmisleno odredila da je INA nacionalna i strateška kompanija i da mi želimo vidjeti INA-u kao kompaniju koja se razvija, koja se razvija u području istraživanja, u području proizvodnje, u području distribucije i u području prerade", rekla je Dalić odgovarajući na pitanje novinara što konkretno vlada planira poduzeti po pitanju INA-e. Po njezinim riječima, vlada želi ono što se u žargonu u industriji kaže "vertikalno integriranu naftnu kompaniju" i stoga se detaljno informira o stanju u INA-i kako bi mogla "jasno i vrlo precizno definirati sve stavove o eventualno prijepornim pitanjima s drugim dioničarom te kako bi oko tih stavova mogla osigurati i prirediti i jedan širi konsenzus". Podsjetila je da se u Ženevi i Washingtonu odvijaju arbitraže i rekla je da je stajalište ove vlade da se one moraju dovršiti. "To je kontekst u kojem će vlada definirati i artikulirati svoj stav vodeći računa da od INA-e kao hrvatske kompanije očekujemo u budućnosti puno, očekujemo veliki doprinos daljnjem rastu hrvatskog gospodarstva jer gospodarstvo bez napretka i rasta svojih velikih kompanija ne može ostvariti svoj puni potencijal", istaknula je. Hrvatski premijer Andrej Plenković i potpredsjednica Vlade Dalić sastali su se u petak ujutro u Banskim dvorima s europskom povjerenicom za unutarnje tržište, industriju, poduzetništvo i mala i srednja poduzeća Elzbietom Bienkowskom koja će sudjelovati i na ministarskom sastanku Procesa suradnje u jugoistočnoj Europi (SEECP) u Zagrebu.  Cilj tog sastanka je jačanje gospodarske suradnje i konkurentnosti malog gospodarstva regije kroz predstavljanje Zagrebačke povelje o cjeloživotnom učenju za poduzetništvo. Dalić je rekla da je povjerenici predstavila mjere koje je vlada poduzela u području porezne reforme i mjere koje se planiraju u području rasterećenja gospodarstva. Bienkowska je rekla u izjavi za novinare da je čest gost u Hrvatskoj, ali da joj je današnji posjet jako važan i to ne samo zbog konferencije o tome kako naučiti mlade ljude poduzetništvu nego i zbog toga što je to bio njezin prvi susret s novom hrvatskom vladom i premijerom. "Razgovarali smo o važnim pitanjima poduzetništa i otvaranja novih radnih mjesta. To je nešto o čemu bi svi u Europi trebali razmišljati jer su rast i zapošljavanje u središtu našeg interesa", istaknula je. Također je izrazila zadovoljstvo predstavljenom poreznom reformom. "Pozdravljam obećavajuće planove hrvatske vlade za novi porezni sustav, za pojednostavljivanje poreznog sustava. To je nešto čemu svi u Europi težimo", rekla je Bienkowska.