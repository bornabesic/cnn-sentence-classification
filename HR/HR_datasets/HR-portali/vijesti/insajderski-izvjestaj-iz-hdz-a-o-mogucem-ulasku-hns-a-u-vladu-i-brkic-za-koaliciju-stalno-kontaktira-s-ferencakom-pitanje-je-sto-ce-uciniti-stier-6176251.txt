- Nije još ništa dogovoreno niti potpisano, ali s HNS-om se vode razgovori u tom smjeru. Zašto bi to bilo loše? Pa lošija su opcija novi izbori - komentirali su jučer u krugu premijera Andreja Plenkovića moguću koaliciju s HNS-om Ivana Vrdoljaka. U vrhu HDZ-a ne očekuju da bi zbog te nove suradnje u stranci moglo doći do većih otpora. - Svi će na kraju gledati sebe i svoje pozicije. Tako je uvijek. I Plenkovićev zamjenik Milijan Brkić od početka je bio za koaliciju s HNS-om jer on ionako stalno kontaktira sa Srećkom Ferenčakom - komentirao je izvor iz HDZ-a. Dodaje da je važno pitanje kako će se u toj situaciji postaviti ministar vanjskih poslova Davor Stier. - Mislim da će njemu najteže biti prihvatiti tu koaliciju, no ne vjerujem da bi i tu moglo doći do nekih radikalnijih poteza. Vjerujem da će Stier to na kraju prelomiti i nastaviti raditi ministarski posao - rekao je jedan od naših sugovornika. Neki članovi stranke, međutim, ističu da bi moglo biti problema s Hrvojem Zekanovićem iz Hrasta koji je u HDZ-ovu klubu. - Zekanović bi mogao otići. Pogotovo ako HNS, kako se govori, dobije Ministarstvo obrazovanja. U tom će slučaju Hrastov Hrvoje Šlezak koji je na poziciji državnog tajnika vjerojatno biti izguran iz Ministarstva. Zekanović bi se stoga lako mogao prikloniti Zlatku Hasanbegoviću i njegovoj opciji - procijenio je izvor iz HDZ-a. Iako u Plenkovićevu krugu ne očekuju ozbiljnije potrese zbog ove suradnje, dio članova HDZ-a ističe kako je vrlo moguće da na terenu ipak ne prođe sve tako mirno. - Što se tiče Predsjedništva stranke, tu ne očekujem probleme, no teren je druga priča. Poznato je da Plenković ne kontrolira baš stranku i da dio članova nije podržavao ni neke njegove ranije poteze, a moguću suradnju s HNS-om da ne spominjem. Desnoj struji to je potpuno neprihvatljivo. Vidjet ćemo kakva će biti njihova reakcija. Uvjeren sam da će, ako dođe do tog saveza, desnica u HDZ-u ojačati - komentirao je naš sugovornik. Neki članovi HDZ-a jučer nisu previše htjeli komentirati mogući dogovor s HNS-om. - Nemamo još nikakvih službenih informacija, kad ih dobijemo, onda ćemo to razmotriti. Za sada imamo samo informacije iz medija. Situacija se mijenja od sata do sata. Vidjet ćemo idući tjedan što će biti - kazao je jedan visokopozicionirani HDZ-ovac. Kaže kako su Plenkoviću dali podršku da u tišini razgovara sa svim strankama s ciljem da ispita mogućnost formiranja stabilne saborske većine. - Ako je dogovor bio da se sve odradi u tišini, čudno mi je jedino da je to sada izašlo u javnost, dva dana prije drugog kruga izbora. Ne znam otkud je to krenulo, mislim da iz HDZ-a nije - rekao je sugovornik i istaknuo da u koaliciju s HNS-om treba ući vrlo oprezno. - Treba vidjeti kolika će biti cijena dogovora - kaže izvor iz HDZ-a.