NOVO 13:52 'Stvorena je sigurnosna mreža za gospodarstvo Hrvatske i mislim da je to iznimno važna odluka. Način na koji su zastupnici raspravljali je politikanski. Mi smo jučer cijeli dan pratili raspravu i stup ovog zakona je to da povjerenik može uzeti najam kako bi isplatio dobavljače. Tu najstariju tražbinu današnji amandman dodatno pojašnjava. Ovo što Bernardić spominje šume, polja, potoke... pa to je po Ustavu vlasništvo RH, kazala je ministrica gospodarstva Martina Dalić. 'Mogu reći da smo u pripremi Zakona vodili računa da se poštuje sva ustavna načela RH i načela EU. Ne vidim nikakvih problema', kazala je Dalić. -------------------- 13:31 S 83 glasa ZA, 2 suzdržana i 46 protiv Zakon je prihvaćen. CROPIX   ----------------- 13:18 Ivan Vrdoljak je u ime Kluba HNS-HSU kazao kako oni neće glasati za ovaj zakon. 'Ovaj zakon stvara mogućnost prilično velikog grabeža same tvrtke', kazao je Vrdoljak. ------------------ 13:14 Stanka je završila, očekuje se nastavak sjednice. Davor Bernardić objasnio je razloge stanke. 'Prvi amandman upućuje na to da Vlada ni sama ne vjeruje da će u ovome uspjeti. Ovo je presedan. Drugi amandman... S ovom HDZ-ovom flekicom pokušavate uzeti šume, farme, polja hrvatskom narodu. Predložili smo vam rješenje kako osigurati likvidnost, a vi niste pristali na to. Danas u 5 do 12 vi predlažete nove amandmane i sada će se po stranačkoj stezi glasovati za to. Kompletnu odgovornost Vlade stavili ste u ruke HDZ-a. To je strašno!' CROPIX   ------------------ 13:00 Vlada je prihvatila amandmane HDZ-a jer su, kako je rekla Martina Dalić, 'u duhu jučerašnje saborske rasprave'. Ubrzo nakon prihvaćanja amandmana Božo Petrov je ponovno proglasio pauzu od deset minuta koju je zatražio Arsen Bauk. ------------------- 12:42 Vlada je prihvatila jedan od tri predložena amandmana. Ne prihvaća amandman broj dva HNS-a jer je suprotan velikom dijelu jučerašnje rasprave u kojem se daje velika uloga izvanrednom povjereniku. Vlada ne prihvaća ni amandman broj tri jer je temeljni cilj ovog zakona isplata dospjelih tražbina do otvaranja postupka. U zakonu je malim dobavljačima zagrantirano prvo mjesto u isplati. CROPIX   -------------------- 12:41 Predsjedavajući Božo Petrov utvrdio je kako postoji kvorum, a prihvaćeni su i svi amandmani Odbora za gospodarstvo. ------------------------ 12:31 Određena je stanka od 10 minuta koju je tražio Miro Bulj zbog, kako je rekao, 'stanja u gospodarstvu koje su izazvali HNB i HANFA'. ------------------------ HNS neće podržati tzv. 'lex Agrokor'Čelnik HNS-a Ivan Vrdoljak poručio je u četvrtak kako će njegova stranka biti protiv Zakona o postupku izvanredne uprave u trgovačkim društvima od sistemskog značaja za Republiku Hrvatsku o kojem bi, tijekom dana, trebali glasovati zastupnici te je poručio kako će, njegovim usvajanjem, Vlada preuzeti odgovornost za stanje u Agrokoru.   "HNS će glasati protiv tog zakona jer to neće popraviti situaciju u Agrokoru, a neće ni sanirati štetu nastalu zbog neodlučnosti i zakašnjele reakcije 'Titanik Vlade'. Usvajanjem tog zakona Vlada preuzima odgovornost za stanje u Agrokoru, za zaposlenike, za proizvodnju u Hrvatskoj i sve posljedice koje će uslijediti", izjavio je Vrdoljak novinarima u Saboru.   Na upit novinara misli li da će se taj zakon i aktivirati, odgovorio je potvrdno. Sabor u četvrtak nastavlja sjednicu raspravom o dopuni Zakona o pravnim posljedicama osude, kaznenoj evidenciji i rehabilitaciji po hitnom postupku, nakon čega bi trebalo uslijediti glasovanje o takozvanom "lex Agrokoru". Ono što je zanimljivo jest da će Vlada u zadnji trenutak amandmanima koje će uputiti u Hrvatski sabor ipak promijeniti neke bitne stavke u Zakonu o postupku izvanredne uprave u trgovačkim društvima od sistemskog značaja za RH. Osim Vladinih amandmana, postojala je i mogućnost da te izmjene upute HDZ ili Most u saborskoj proceduri kasno poslijepodne jučer ili danas prijepodne. Ove informacije smo dobili jučer od povjerljivog izvora bliskog Vladi i rečeno nam je da će svakako biti realizirana, a potrebno je ipak napomenuti da do jučer u 19 sati ti amandmani još nisu bili upućeni u saborsku proceduru. Glavna promjena odnosi se na stavak 3 članka 39 zakona kojom će se omogućiti da kreditor koji nakon aktivacije lex Agrokor kreditira koncern kako bi sustav mogao normalno funkcionirati ima pravo prvenstva u naplati svih potraživanja i u eventualnom stečajnom postupku ako ne uspije proces izvanredne uprave, odnosno ako ne rezultira nagodbom između vjerovnika. Prvotnim Vladinim prijedlogom takvo pravo prvenstva se odnosilo samo na period tijekom izvanredne uprave. Dakle, budući kreditor će biti zaštićen na najvišoj mogućoj razini, a to je bio uvjet, kako se doznaje, da se financijske institucije uključe u taj projekt ako do njega dođe. Navodno postoji više zainteresiranih banaka i institucija za takvo kreditiranje, ali su svi tražili dodatnu zakonsku zaštitu svojih potraživanja i Vlada im je odlučila izaći u susret. Nadalje, jednako važna promjena odnosi se na dopunu članka 41 Zakona kojom se u stvari štite dobavljači Agrokora od ovrhe, jednako kao i tvrtke u sastavu Agrokora. Dakle, odredit će se da od dana otvaranja postupka izvanredne uprave do njegova završetka nije dopušteno pokretanje parničnih, ovršnih, upravnih i postupaka osiguranja, kao ni postupaka izvansudske naplate protiv dužnika i njegovih ovisnih i povezanih društava, ali i protiv dobavljača, odnosno osoba koje su jamci ili regresni dužnici za tražbine trećih osoba prema dužniku i njegovim ovisnim ili povezanim društvima. To znači da će od blokade biti zaštićeni oni dobavljači koji su potpisivali tzv. regresne mjenice i zadužnice, a kojima su prodavali svoje potraživanja prema Agrokoru faktoring društvima ili bankama, ali su svejedno ostali jamci-platci u slučaju da prilikom aktiviranja takve zadužnice Agrokorove tvrtke na svom računu nemaju novca. Treća promjena Zakona odnosi se, pak, na stavak 20 članka 43 kojim poduzeća koja sukladno nagodbi (koja će se eventualno među vjerovnicima postići tijekom postupka prinudne uprave) steknu dionice nekih Agrokorovih ili nekih drugih kompanija neće biti obvezna objaviti ponudu za preuzimanje, a što bi bila obvezna sukladno odredbama Zakona o preuzimanju dioničkih društava.