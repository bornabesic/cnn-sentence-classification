Kad je početkom veljače 16-godišnji Rex stigao u njezin dom, Mira Bunjevac nije znala što je čeka. Prigrlila je psa koji se nakon privremenog doma trebao vratiti na ulicu, što nikako nije mogla dopustiti. Tako se Rex iz Koprivnice preselio u Čepin. - Imali smo dosta problema kad je stigao, nije baš bio dobro. Rekli su mi da neće još dugo. A on je sada zdrav i veseo i voli se maziti. Bez obzira na godine trčkara po dvorištu - rekla nam je gospođa Mira. Uživaju zajedno u svakom novom danu. Rexa su dobro prihvatile četiri mace, a i one su njemu jako drage i uživa u njihovom društvu. Iako je nezaposlena, M. Bunjevac uznemirila je priča o psu koji godinama spava na hladnim stepenicama. Odmah se javila u SUZA-u (Savez udruga za zaštitu životinja grada Zagreba), koja je na svojoj Facebook stranici prenijela priču objavljenu na portalu Večernjeg lista. Na istu priču reagirali su i iz tvrtke Hermann Barf te svojom donacijom pomogli gospođi Miri u brizi za psa. - Poslali su Rexu posebnu hranu. Oduševljen je, kad sam mu prvi put dala nisam stigla ni odmrznuti do kraja, nije mogao dočekati – ispričala nam je zahvalivši na donaciji kojom su počastili Rexa.