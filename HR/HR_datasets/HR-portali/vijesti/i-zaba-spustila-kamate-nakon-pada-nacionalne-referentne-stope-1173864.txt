Nakon što je zbog pada nacionalne referentne stope (NRS) kamate spustila Hrvatska poštanska banka, sad je to učinila i Zagrebačka banka, druga od tri koje promjenjivi dio kamatne stope vežu uz NRS. Očekuje se da će to ovih dana učiniti i treća banka – OTP. Od 1. srpnja u Zabi će kamatne stope na kredite građanima biti niže od 0,18 do 0,35 postotnih bodova, ovisno o valuti i vrsti kredita, što će biti vidljivo na ratama kredita koje dospijevaju u kolovozu. Za postojeće stambene i ostale kredite kod kojih se kao parametar koristi šestomjesečni NRS1, za kredite u kunama kamatna stopa smanjit će se 0,25 postotnih bodova, dok će se za kredite vezane uz euro kamatna stopa smanjiti 0,35 postotnih bodova. Idealan trenutak i za refinanciranje postojećih kredita Kod ostalih kredita, kod kojih koriste šestomjesečni NRS2, kamatna stopa past će 0,18 postotnih bodova, a za kredite vezane uz euro smanjenje će iznositi 0,32 postotna boda. Banka će klijente do 15. lipnja i pojedinačno obavijestiti o umanjenoj visini anuiteta i novom otplatnom planu. NRS-a je dosad smanjen ukupno devet puta zaredom, a kamate su zbirno pale između 1,41 i 1,53 postotna boda za kune te u rasponu od 2,13 i 2,18 postotnih bodova za eure, ovisno o vrsti kredita. Iz HPB-a su nedavno izvijestili da kod njih pad kamata na kredite vezane uz valutnu klauzulu iznosi 0,55 postotnih bodova, a na kredite u kunama 0,25 postotnih bodova. Uz obavijest o padu NRS-a iz Hrvatske udruge banaka izvijestili su da i u sljedećim tromjesečjima postoji prostor za dodatni pad kamata jer je NRS ovisan o kretanju kamatnih stopa koje hrvatske banke plaćaju na depozite fizičkih i pravnih osoba, a koje su povijesno najniže i ne ovise izravno o inozemnim referentnim stopama, primjerice euriboru čiji se rast očekuje uskoro, nakon što Europska središnja banka poveća svoju referentnu kamatu. Ovo je idealan trenutak i za refinanciranje postojećih kredita, posebno onih koji su vezani uz euribor, a očekuje se i na koji će način HNB banke potaknuti na ponudu “fiksiranja” promjenjivih kamatnih stopa.