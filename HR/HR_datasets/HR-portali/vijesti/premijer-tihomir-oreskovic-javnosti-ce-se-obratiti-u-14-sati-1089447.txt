Predsjednik Vlade Republike Hrvatske Tihomir Orešković danas se prvi put obratio javnosti nakon što je jučer pola sata prije zakazane sjednice Vlade, sjednica iznenada odgođena. Na početku svog obraćanja premijer se našalio  riječima ''Čujem da sam vam falio'', nakon čega je odmah jasno rekao da ne daje ostavku. – Ne dajem ostavku niti sam to planirao – kazao je premijer i dodao da je jučerašnju sjednicu Vlade otkazao zbog hitnog sastanka s kolegama iz SOA-e. Premijer se osvrnuo i na politički krizu koja trenutačno trese zemlju i neslaganje između Tomislava Karamarka i Bože Petrova te ih pozvao da se povuku sa svojih dužnosti. -Odnosi gospodina Karamarka i gospodina Petrova postali su prevelik teret za ovu Vladu i za Hrvatsku. Svi ste vidjeli da sam posljednjih dana uložio puno napora da se njihovi odnosi poboljšaju, no bezuspješno. Stoga pozivam Karamarka i Petrova da se u nacionalnom interesu povuku sa svojih dužnosti – izjavio je Orešković i dodao da će se na taj način potvrditi stabilnost Vlade. Izjavio je i da je svima jasno da je politička situacija počela ugrožavati nacionalne interese i da se to moglo vidjeti ovaj tjedan pri pokušaju plasiranja obveznica u Londonu. Premijer je naglasio i da nove izbore ne smatra dobrim rješenjem jer bi se na njih potrošilo između milijardu i dvije eura. Orešković se osvrnuo i na Cjelovitu kurikularnu reformu i kazao da njezin nastavak nikada nije bio upitan.  – To je ključna reforma od koje nikada nećemo odustati. Volio bi da se to sve malo ubrza – kazao je premijer koji je uvjeren da je ova Vlada pokazala da je spremna provoditi kvalitetne reforme.  – Uvjeren sam da će ova godina biti sjajna za Hrvatsku i da će se na kraju donijeti odluke koje su bitne – kazao je Orešković na kraju.  Podsjetimo, nakon jučerašnje otkazane sjednice Vlade pojedini mediji počeli su spekulirati da premijer Orešković sprema ostavku, no iz vrha HDZ-a za Večernji list potvrđeno je da premijer nije spomenuo ostavku te da na kavi s Tomislavom Karamarkom i Božom Petrovom nije bilo ničega dramatičnog. >>'Orešković je izjurio i otkazao sjednicu pola sata prije, to se još nikad nije dogodilo' 