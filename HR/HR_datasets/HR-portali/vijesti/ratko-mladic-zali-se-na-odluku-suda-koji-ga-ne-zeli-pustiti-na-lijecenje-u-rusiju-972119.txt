Foto: Hina  BIVŠI vojni vođa bosanskih Srba Ratko Mladić koji čeka presudu za sudjelovanje u genocidu tijekom rata u BiH, uložio je žalbu na odluku UN-ovog suda kojom se odbija zahtjev da ga se pošalje u Rusiju na liječenje.   Mladićeva obrana traži privremeno oslobađanje bivšeg generala od ožujka ove godine. Oni tvrde da Mladić, koji je preživio srčani i moždani udar tijekom godina u bijegu prije no što je uhićen u Srbiji 2010. godine, nema odgovarajuću medicinsku skrb te da bi mogao umrijeti u pritvoru u Haagu. Neće imati potrebnu njegu u Haagu  Oni ustrajavaju na tome da će dobiti bolju skrb u Rusiji, koja je Međunarodnom sudu za ratne zločine u bivšoj Jugoslaviji (ICTY) dala jamstva da će Mladića vratiti kada joj se to naloži.  Ranije ovoga mjeseca UN-ov sud je odbio Mladićev zahtjev za privremeno puštanje na slobodu uz obrazloženje da nisu uvjereni da će se on dragovoljno vratiti u Haag nakon liječenja. Također su ustvrdili da tvrdnje obrane da Mladić ne dobiva odgovarajuću medicinsku skrb u pritvoru nisu utemeljene.  Još nije određen datum za odluku o Mladićevoj žalbi, no trebala bi biti donesena u lipnju. Sud bi u procesu Mladiću presudu trebao donijeti u studenome.