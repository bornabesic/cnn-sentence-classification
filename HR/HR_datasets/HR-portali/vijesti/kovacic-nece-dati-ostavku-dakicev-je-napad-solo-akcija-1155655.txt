Mostov ministar uprave Ivan Kovačić nastavlja raditi u Vladi nakon očitovanja Vlade i ministra branitelja Tome Medveda, a njegov savjetnik tvrdi da nije ni prijetio ostavkom. Napad HDZ-ovca Josipa Đakića na Kovačića, koji je i potpredsjednik Vlade, po svemu sudeći Đakićeva je solo akcija motivirana predstojećim lokalnim izborima, ali i Kovačićeva tobožnja prijetnja ostavkom u Vladi, očito, ima veze s predizbornom groznicom. Podmukli potez Većina sugovornika iz HDZ-a, mahom pripadnika desnog krila, tumači da je Đakić očito samoinicijativno po “službenoj dužnosti” kao predsjednik Hvidre kritizirao Kovačića zbog imenovanja SDP-ove Vesne Nađ i Višnje Tafre svojim suradnicama u Ministarstvu uprave. Nađ je bila zamjenica Predragu Matiću Fredu u Ministarstvu branitelja, a Višnja Tafra ministru obrane Anti Kotromanoviću. Međutim, HDZ-ovi desničari, dok mediji nisu objavili kako Đakić njihovo zapošljavanje/premještaj u Ministarstvo uprave smatra podmuklim potezom Kovačića (a Kovačić sad traži Đakićevu ispriku koju Đakić odbija dati), nisu ni primijetili da su te dvije žene sada na pozicijama u “Mostovu ministarstvu”. – Ako Davor Božinović može biti šef kabineta Plenkoviću, zašto Tafra ili Nađ ne bi bile u Ministarstvu uprave – cinično je komentirao jedan od istaknutijih HDZ-ovih desničara ponavljajući nezadovoljstvo HDZ-ova desnog krila Božinovićem, kojeg ne smatraju autentičnim HDZ-ovcem. Međutim, i Kovačićevu najavu ostavke (koju je javnosti prenio njegov posebni savjetnik i ideolog Mosta Ivica Relković) drže čistim politikantstvom. Pojavila se informacija da Petrov navodno nije ni znao da Kovačić prijeti ostavkom. – To pokazuje kako funkcionira Most. Zar jedan Đakić može biti razlog da Kovačić da ostavku? Smiješno – komentirao je naš sugovornik. Iako većina naših sugovornika drži da je riječ o Relkovićevu spinu o Kovačićevoj ostavci kako bi se ojačala pozicija Mosta uoči lokalnih izbora, provlače se i teze da je u pozadini Kovačićevo nezadovoljstvo HDZ-ovim stopiranjem reforme lokalne samouprave. Iz perspektive novinara koji prate rad Vlade najčudnije je to što je Kovačić praktički neprimjetan kao potpredsjednik Vlade, a sad prijeti ostavkom. S druge strane, činjenica je da se HDZ protivi smanjenju broja županija. Nakon očitovanja Vlade od Kovačićeva savjetnika Relkovića stižu pomirljivi tonovi. Kazao nam je da nije bilo Kovačićeve prijetnje ostavkom, nego je on samo tražio očitovanje Vlade i ministra Medveda jer bi u suprotnom ostalo da je kao ministar donio podle odluke. Relković je kazao i da, nakon što je sve razjašnjeno, Kovačić neće inzistirati na Đakićevoj isprici. Savjetnica Mesiću i Josipoviću Tko su dvije pravnice zbog čijeg je premještanja u Ministarstvo uprave došlo do navodne Kovačićeve prijetnje ostavkom? Tafra je imenovana glavnom tajnicom u Ministarstvu uprave odlukom Vlade nakon javnog natječaja. Glavna tajnica MORH-a postala je 2000. kad je ministar obrane bio Jozo Radoš. Na tom mjestu ostala je i u mandatu ministrice Željke Antunović, a smijenjena je za mandata Berislava Rončevića. Poslije je bila savjetnica predsjednicima Mesiću i Josipoviću. Bila je savjetnica za obranu Mesiću te zamjenica Josipovićeva savjetnika za vojna pitanja, a 2011. postala je zamjenica ministra obrane Ante Kotromanovića. U skladu s profesionalnim i životnim iskustvom Tafra se nije dala uvući u političke sukobe rekavši da radi profesionalno više od 30 godina i ne istupa u novinama. – Nisam subjekt, nego objekt u ovom razračunavanju i ne bih to komentirala. Nastavit ću raditi svoj posao u Ministarstvu uprave na dobrobit građana – kazala je Tafra koja nije članica nijedne stranke. Vesna Nađ bila je zamjenica ministra Matića i potpredsjednica je zagrebačkog SDP-a. Za prosvjeda branitelja Medved je tražio njezinu smjenu. Sveučilišna je specijalistica javne uprave. – Sve je čisto u mom slučaju, moj je premještaj posljedica sporazuma ministara Medveda i Kovačića. Viša sam upravna savjetnica u Ministarstvu uprave, što nije rukovodeće mjesto – kaže Nađ. Do sporazuma ministara došlo je nakon njezine tužbe Odboru za državnu službu i Upravnom sudu jer ju Medved nije po isteku prava 6+6 mjeseci rasporedio na radno mjesto. Zato se, kaže, žalila Odboru za državnu službu, a kako joj Odbor nije ništa odgovorio, podnijela je tužbu Upravnom sudu, no u međuvremenu je Odbor odlučio da je se rasporedi sukladno kvalifikacijama. Nađ kaže da je u Ministarstvu branitelja radila od 1998. s ministrima Njavrom, Pančićem, Kosor, Ivićem... > > 'Kovačić će doći na sjednicu Vlade, ako mu se HDZ-ovac Đakić ispriča. Neće ići s etiketom da je podlac' > > Josip Đakić: Neću se ispričati Kovačiću, stojim iza svoje izjave 