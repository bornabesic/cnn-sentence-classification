Da smo uređena zemlja, imali bismo registar stanovništva pa ne bi bilo problema fiktivnih stanovnika koji koriste razne povlastice i “besplatno” zdravstvo ni manipulacije popisom birača. U uređenoj državi građani znaju da uz prava imaju i odgovornosti, da “besplatno” zdravstvo, rodiljske naknade i druge socijalne povlastice za sve slabije i ranjivije među nama netko mora financirati. I financiraju ih pošteni građani koji se ne služe marifetlucima da bi izbjegli plaćanje poreza. Kako je moguće da u Hrvatskoj u kojoj zbog depopulacije danas živi oko 4 milijuna stanovnika imamo gotovo 4,3 milijuna zdravstvenih osiguranika? Orepićevo brisanje lažnih prebivališta nije riješilo problem, ako se uopće i pokušao ozbiljno riješiti. Otprije je poznato da je uglavnom nesklad između broja stanovnika i zdravstvenih osiguranika u primorskim županijama, uz istok zemlje i Zagreb, što po demografima ukazuje na to da je riječ o našim državljanima koji žive u Srbiji i BiH te strancima koji imaju nekretnine na obali, a ne žive u Hrvatskoj, te građanima koji su se iselili ili rade na crno u inozemstvu, a nisu se odjavili. Fiktivnih stanovnika bit će sve dok država one koji ih prijavljuju ne udari po džepu ozbiljnim novčanim kaznama. Hrvatska ima obvezu prema hrvatskim državljanima, Srbima u procesu stambenog zbrinjavanja koji se žele vratiti u Hrvatsku, kao što ima i ustavnu obvezu štititi Hrvate iz BiH jer joj je to i nacionalni interes, ali ta obveza ne znači blagoslov fiktivnog prijavljivanja. Poštenije je legalno omogućiti hrvatskim državljanima, kad je to nužno, liječenje u hrvatskim bolnicama, nego zloporabe, i to na korist imućnijih jer je notorno da se ne koriste socijalnim povlasticama u Hrvatskoj Hrvati koji su sirotinja u BiH, a takvi su u većini, nego uglavnom dobrostojeći. Zato nisu krivi Hrvati, Srbi, stranci ni iseljeni koliko država koja nije u stanju reći stop svima onima kojima državljanstvo i država služe da se iz nje sišu (ne)legalne povlastice, traže prava bez odgovornosti, a krše zakoni.