Niti nakon trosatne rasprave, što na za medije otvorenom, a što na zatvorenom dijelu sjednice saborskog Odbora za Ustav, Poslovnik i politički sustav u utorak nije donesen zaključak o prijedlogu oporbe da se pozove Vlada na uklanjanje sporne ploče poginulim pripadnicima HOS-a u Jasenovcu u čijem grbu stoji ustaški pozdrav "Za dom spremni" te da se postavi druga bez tog natpisa. Sjednica se, kako su članovi Odbora nakon zatvorenog dijela najavili, nastavlja sutra ujutro. I dok je HDZ na sjednici tumačio kako ne postoji zakonski okvir prema kojem bi se to pitanje trebalo rješavati, SDP je tvrdio suprotno. "To se pitanje mora riješiti zakonski i institucionalno, sukladno stavu Vlade, odnosno osnivanjem Povjerenstva. S obzirom na težinu problematike i činjenicu da se vode žučne i emotivne rasprave, hrvatsku prošlost povezanu s totalitarizmima, bilo bi dobro da to izmaknemo iz rasprava u političkom životu, da se bavimo relevantnim temama, a da se time bave pravnici i sociolozi", pojašnjavao je HDZ-ov Gordan Jandroković. To je rasrdilo HNS-ovu Vesnu Pusić koja je rekla kako je pitanje uklanjanja sporne ploče pitanje odlučnosti da se preuzme odgovornost. "Ova inicijativa ne treba stručnjake da se odluči o čemu se ovdje radi. Povjerenstva za što? Ne treba nikakvo povjerenstvo, već šarafciger, odvijač", poručila je. SDSS-ov Milorad Pupovac rekao je kako nitko ne želi skrnaviti stradanje dijela HOS-a te pozivao da se u tom smislu rasprava razgraniči. "Ustavnopravne činjenice su sljedeće: da je RH definirana kao sljednica antifašističkog pokreta u Drugom svjetskom ratu. Antifašistički pokret i ZAVNOH su bili u žestokoj opoziciji s NDH i njezinim znamenjem, kao i pozdravom 'Za dom spremni'", naglasio je Pupovac. Podsjetio je i na odluku Ustavnog suda iz svibnja 2016. kojom je odbijena tužba Josipa Miljka (HČSP) koji se žalio zbog presude Prekršajnog suda zbog pozdrava "Za dom spremni". Time je, drži Pupovac, Ustavni sud dao pretpostavke za tumačenje sličnih slučajeva. Mišljenja je i kako "nisu svi totalitarizmi bili i zločinački. Bili su nedemokratski", ustvrdio je. Stradalim pripadnicima HOS-a, kaže Pusić, trebalo bi se o trošku proračuna postaviti nova ploča."Postojeća ploča je očita provokacija i vrijeđanje svih koji su protiv ustaške ideologije", rekla je. SDP-ovac Peđa Grbin mišljenja je kako za rješavanje pitanje sporne ploče ne treba definiranje nikakvog zakonskog okvira. "NDH je bila zločinačka tvorevina i ta poruka proizlazi iz Ustava RH i to je integrirano u sudsku praksu", rekao je Grbin podsjećajući na praksu zakona o remećenju javnog reda i mira. "Šokira to što se u Jasenovcu netko drznuo napraviti ovo što je napravio, a isto tako me šokira i stav da se rasprava o ovoj, u nedostatku bolje riječi, svinjariji ne bi trebala održavati jer time ne pridonosimo ekonomskom napretku Hrvatske", poručio je Grbin. HDZ-ov Dražen Bošnjaković je pojašnjavao kako su branitelji HOS-a ginuli braneći neovisnost Hrvatske. "Oni su bili dio obrambenih snaga RH i te ljude ne treba trpati u isti koš s ustašama... Imamo li pravo rušiti spomenike onima koji su imali plemenite namjere... dali svoje živote", pitao je Bošnjaković. Njegov stranački kolega Branko Bačić mišljenja je kako bi trebalo utvrditi jasan politički stav o uporabi simbola koji se vežu za totalitarne režime. "Osim 'Za Dom spremni' ima i drugih simbola u javnim prostorima koji vrijeđaju osjećaje branitelja, ali i velike većine hrvatskih građana", poručio je HDZ-ov Bačić. Podsjetio je i kako je udruga koja je postavila spornu ploču registrirana, ali i da postoje i druge udruge koje imaju taj pozdrav u svom nazivu, grbu, statutu, dok je SDP-ovce zapitao kako to da u vrijeme njihovog mandata nisu po tom pitanju ništa činili. Predsjednik Odbora 'mostovac' Robert Podolnjak ustvrdio je kako po podacima Ministarstva uprave postoji osam udruga dragovoljaca koje u svom statutu i pečatu koriste 'Za Dom spremni'. Podolnjak je pozivao HDZ i SDP na konsenzus oko tog pitanja jer, kazao je, ne bi bilo dobro da se javno preglasavaju te je predlagao i da zaključak donesu bez nazočnosti novinara. "To je možda dobra ideja za opću situaciju, ali ne za ploču u Jasenovcu. Ja sam za to da ploču skinu, vi da ostane", poručivala je Pusić HDZ-u. "Postoji trenutak kada morate donijeti odluku", kazao je Peđa Grbin. Nakon toga sjednica je zatvorena za novinare no nastavak je potrajao tek četrdesetak minuta, nakon čega su se članovi Odbora razišli uz dogovor da sutra ujutro u 10 sati nastavljaju rad. Inače, pozivajući na konsenzus oko tog pitanja, Podolnjak je poručio SDP-u i HDZ-u: "Možete vi biti vrlo suglasni kada to želite" aludirajući tako na glasovanje o Mostovu prijedlogu izmjena Zakona o pravima državnih dužnosnika kojim se do daljnjeg zamrzavaju dužnosničke plaće. Naime, iako je još jučer Odbor za zakonodavstvo predloženi zakon koji je u prvom čitanju dobio podršku, na početku današnje sjednice Odbora za Ustav, Poslovnik i politički sustav tek je Podoljnjak bio 'za', dok je protiv bilo njih sedam, a suzdržano pet oporbenih članova Odbora.