Ruski hakeri izveli su napad na elektroenergetsku kompaniju u Vermontu, na istoku SAD-a, no to se nije odrazilo na funkcioniranje elektroenergetske mreže, objavila je u petak pogođena kompanija. Kod povezan s ruskom hakerskom operacijom Grizzly Steppe, kako je naziva Obamina administracija, otkriven je na laptopu povezanom s elektroenergetskom kompanijom u Vermontu, ali koji nije bio spojen na mrežu, objavila je elektroenergetska kompanija Burlington Electric. "Odmah smo reagirali kako bismo izolirali laptop i upozorili savezne dužnosnike na otkriće", navodi se u priopćenju kompanije, te dodaje da ekipa surađuje sa saveznim dužnosnicima kako bi utvrdila podrijetlo štetnog softvera i spriječila druge pokušaje infiltracije u elektroenergetske sustave. "Izvijestili smo državne dužnosnike i u potpunosti ćemo podržati istragu." Ministarstvo domovinske sigurnosti upozorilo je u četvrtak navečer elektroenergetske kompanije na opasni kod u Grizzly Steppeu, objavila je kompanija. "Djelovali smo brzo kako bismo provjerili sva računala u našem sustavu na štetni softver. Otkrili smo ga u samo jednom laptopu Burlington Electrica koji nije bio povezan s mrežom", istaknula je. Američki predsjednik Barack Obama naredio je u četvrtak protjerivanje 35 ruskih špijuna i nametnuo sankcije dvjema ruskim obavještajnim agencijama zbog hakiranja Demokratske stranke pred predsjedničke izbore ove godine. Ruski predsjednik Vladimir Putin nije uzvratio jednakom mjerom, zbog čega ga je pohvalio novoizabrani američki predsjednik Donald Trump. Američka vlada i elektroenergetska industrija kontinuirano prate nacionalnu elektroenergetsku mrežu jer je jako kompjutorizirana i bilo kakvi poremećaji mogu imati katastrofalne posljedice za funkcioniranje sustava. "Upad je bio manji incident i nije izazvao nikakvu štetu", rekao je jedan američki obavještajac upoznat s događajem. "No, shvaćamo ga ozbiljno jer je utvrđeno da potječe od poznatih entiteta koji sudjeluju u mnogo većoj kampanji protiv vlade u kibernetičkom prostoru i zbog toga što je elektroenergetska mreža ranjiva i dio ključne nacionalne infrastrukture", dodao je. Američki dužnosnici smatraju da je Rusija bila odgovorna za hakerski napad na ukrajinsku elektroenergetsku mrežu u prosincu 2015. zbog kojeg je bez struje ostalo gotovo 250.000 ljudi. S tim u vezi, republikanski senator John McCain poručio je u petak da Rusija mora platiti za kibernetičke napade na SAD, zaprijetivši raznim sankcijama, uključujući financijskim institucijama. "Kada napadnete neku zemlju, to je ratni čin", rekao je u intervjuu za ukrajinsku televiziju tijekom posjeta Kijevu. "Stoga se moramo pobrinuti da se za to plati, kako bismo možda uvjerili Ruse da prekinu s takvim napadima na same temelje naše demokracije."