Organizatori koncerta u Sloveniji smatraju da nema razloga uvoditi ovakvo problematiziranje te da koncert nema tendenciju biti provokativan ili slično Marko Perković Thompson ponovno se našao na udaru kritika, ovoga puta iz susjedne nam Slovenije, ni kriv ni dužan. Naime, više slovenskih nevladinih udruga zatražilo je zabranu njegova nastupa na najavljenom koncertu u Mariboru 20. svibnja, iako organizatori navode da se radi o glazbenom događaju bez ikakve političke pozadine. Neke nevladine udruge i političke skupine tražile su zabranu prvog koncerta hrvatskoga pjevača od ministarstva vanjskih i unutarnjih poslova koji su se za to proglasili nenadležnima, no koncert će vjerojatno biti otkazan jer mu se protivi i aktualna lokalna vlast u Mariboru, pišu slovenski mediji. Gradonačelnik Maribora Andrej Fištravec rekao je za Slovensku tiskovnu agenciju STA da u tom gradu “ne smije biti prostora za podjele koje izaziva Thompson svojim nastupima” te da mu je bio zabranjen nastup i u nekim drugim europskim gradovima. “Kod nas nema mjesta za simboliku koja izaziva podjele nakon II. svjetskog rata, niti za fašizam”, izjavio je Fištravec podsjetivši da Thompson u pjesmama spominje sintagmu “Za dom spremni”, što dotični povezuje s ustaštvom. Organizatori koncerta u mariborskoj dvorani Lent, mariborski poduzetnici Milan Trol i Stojan Auer ustvrdili su da ih vode isključivo poslovni, a ne politički razlozi, te da Perković službeno nema zabranu nastupa u Sloveniji, gdje bi mariborski nastup bio njegov prvi koncert u samostalnoj Sloveniji. Protiv Thompsonova koncerta u Sloveniji je pokrenuta i peticija koju je do sada potpisalo nekoliko stotina ljudi, a slovenski mediji javljaju da je mladež Socijalnih demokrata (SD), juniorska sekcija jedne od vladajućih stranaka, pozvala ministricu unutarnjih poslova Vesnu Gjerkeš Žnidar da dolazak Perkovića u Maribor spriječi.  Thompsonov koncert spomenuti su prozvali “ustaškim mitingom” i “veličanjem fašizma, nacizma i netolerancije”. Stupili smo u kontakt s menadžmentom Marka Perkovića Thompsona. Za naš su portal izjavili da ne znaju niti razumiju izjave gospodina Fištraveca i gospodina Jankovića. “Možemo reći jedino kako je neukusno da političari susjedne nam prijateljske države Slovenije tvrde da su hrvatski branitelji zapravo ustaše povezane s fašizmom. Iz napisa u medijima ne znamo koje su Thompsonove pjesme njima sporne. Ako je to Bojna Čavoglave, možemo samo reći da je ta pjesma podizala moral našim dragovoljcima 1990-ih, u pjesmi se spominje njima sporni pozdrav, ali on je pozdrav legitimne postrojbe iz Domovinskoga rata čiji je pripadnik u samom početku bio i sam Thompson”, rekli su nam iz Thompsonova menadžmenta. Dodali su da niti jedna Thompsonova pjesma nije zabranjena niti se ikada dogodio incident na njegovim koncertima što je u suprotnosti izjavama slovenske gospode.   