Foto: Marko Lukunic/PIXSELL NAJBOLJA mjesta za plakate, odnosno za lokalnu izbornu kampanju u Gradu Zagrebu, imao je Milan Bandić, a kako je to napravio zaista je nevjerojatno i nikako se ne može nazvati fer utakmicom u odnosu na druge stranke i kandidate. Svima se jamčio jednaki tretman  Naime, neposredno prije izbora Grad Zagreb objavio je sljedeću najavu:  "Svim kandidatima omogućit će se jednaki uvjeti promidžbe. Ako postoji dva ili više zahtjeva za istovremeno korištenje iste javne površine ili pozornice koju Grad postavi, te korištenje reklamnih panoa i city lighta u nadstrešnicama namijenjenih za manifestacije, prednost će imati stranka ili nezavisni kandidat koji ranije podnese zahtjev za korištenje", stajalo je u najavi Grada. Stranke i kandidati odmah su požurili da bi prijavili svoje plakatE i izborni materijal, ali ostali su kratkih rukava. Naime, najbrži je bio, pogađate - Milan Bandić.  Kada su ostali došli na red, mjesta za plakatiranje bila su ili vrlo neatraktivna ili na periferiji Zagreba. Bandić je bio najbrži  "Od ponuđenih 100 plakatnih mjesta, njih 35 zakupila je Stranka Bandić Milan 365 – Stranka rada i solidarnosti, a 5 mjesta Hrvatska demokratska stranka (zbog naknade su smanjili broj traženih lokacija)", kažu nam iz Grada Zagreba dodajući da je stranka "Zagreb je naš" dobila 10 plakatnih mjesta, za koja nisu platili utvrđenu naknadu, a ni postavili plakate.  Iz Grada Zagreba tvrde da su neke stranke odustale zbog naknade, dok neke nisu ni tražile plakatna mjesta. Ali kako doznaje Index, mnogi su odustali kada su shvatili što je ostalo nakon što je Bandić pokupio najbolja mjesta za koja su, kako je stajalo u natječaju, trebali biti jednaki uvjeti promidžbe. Neki od kandidata javili se u prostorije rano jutro, ali najbolja mjesta Bandić je već bio zauzeo. Što je ostalo?  Od ponuđenih 38 plakatnih mjesta u city lightima, Stranka Bandić Milan 365 – Stranka rada i solidarnosti zakupila je 20 plakatnih mjesta. Tako je od ponuđenih 100 plakatnih mjesta na jumbo-panoima ostalo do kraja izbora neiskorišteno 60 plakatnih mjesta, a od ponuđenih 38 plakatnih mjesta u city lightima, ostalo je neiskorišteno 18 mjesta, kažu nam na kraju iz Grada Zagreba.