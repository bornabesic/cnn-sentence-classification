Ilustracija: Žarko Bašić/ Pixsell DVIJE žene izgubile su život u tragičnoj prometnoj nesreći koja se dogodila u nedjelju, oko 18.45 sati, na državnoj cesti D2 Vukovar – Ilok, kod skretanja za Ovčaru. Nesretne žene smrt je zadesila kada je teretno vozilo, kamion s prikolicom makedonskih nacionalnih oznaka, nepropisno pretjecao na prilično nepreglednom dijelu ceste, što je i označeno punom linijom, piše Glas Slavonije o detaljima ove jezive nesreće.   U nesreći su poginule Mara Čolić (58) iz Tovarnika i Snežana Čuljak (53) iz Sotina, a obje su radile kao spremačice u Općoj županijskoj bolnici Vukovar i bolnici hrvatskih veterana. Kobne su se večeri vraćale kući s posla.  "Svi smo u šoku, jako nas je pogodila tragedija", kratko je jučer rekla ravnateljica vukovarske bolnice dr. Vesna Bosanac.  Prema podacima Policijske uprave vukovarsko-srijemske, do nesreće je došlo kada je 48-godišnji državljanin Makedonije, a koji je upravljao kamionom “Daf”, makedonskih registracijskih oznaka, krećući se državnom cestom Vukovar – Ilok u smjeru Vukovara, pretjecao automobil Hyundai Atos vukovarskih tablica, kod skretanja za Ovčaru.  "U tom trenutku iz suprotnog smjera se približavao automobil Hyundai Getz, vukovarskih tablica, kojim je upravljala 58-godišnjakinja iz Tovarnika. Kako bi izbjegla udar u kamion, 58-godišnjakinja je vozilom prešla na lijevu stranu kolnika, no došlo je do udara teretnog vozila u desnu bočnu stranu Getza koje je potom odbačeno na zelenu površinu", naveli su iz policije. Jedna žena preminula na mjestu nesreće, druga u bolnici  Nesretna vozačica, 58-godišnjakinja iz Tovarnika, preminula je na mjestu nesreće, dok je putnica u vozilu, 53-godišnjakinja iz Sotina, vozilom Hitne medicinske pomoći žurno prevezena u Klinički bolnički centar Osijek gdje je, nažalost, podlegla teškim ozljedama.  Zbog teške nesreće, promet navedenom dionicom ceste Vukovar - Ilok bio je preksinoć zatvoren za sva vozila kako bi se obavio očevid i utvrdile sve okolnosti teške nesreće u kojoj su izgubljena dva života. Promet je bio preusmjeravan na Tovarnik. Očevid je vodila zamjenica županijskog državnog odvjetnika u Vukovaru Biljana Luburić koja u ponedjeljak, međutim, nije mogla mnogo reći o okolnostima nesreće, s obzirom na to da su istražne radnje još uvijek bile u tijeku. Prema neslužbenim saznanjima, za kobnu nesreću krivo je nepropisno pretjecanje, a navodno su i vozač iz Makedonije i stradale žene pokušali izbjeći sudar.  U policiji su potvrdili da je 48-godišnji makedonski vozač uhićen i policija provodi istražne radnje. U Tovarniku i Sotinu, dvama selima u okolici Vukovara, šokirani su tragedijom. Stanovnici Tovarnika kažu kako je njihova poginula sumještanka bila „mirna, tiha žena, vrijedna i uvijek spremna pomoći, vjernica“, a živjela je sama. Također, pogibija njezine suputnice iz Sotina, supruge i majke dvoje odrasle djece, u nevjerici je ostavila Sotinjane.