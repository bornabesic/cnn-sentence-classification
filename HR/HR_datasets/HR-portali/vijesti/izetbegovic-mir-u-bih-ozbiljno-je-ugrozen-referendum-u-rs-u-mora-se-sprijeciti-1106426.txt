Referendum koji vlasti Republike Srpske planiraju provesti 25. rujna najozbiljnija je prijetnja miru i stabilnosti Bosne i Hercegovini i moraju se poduzeti odlučne mjere kako bi se takvo protuustavno izjašnjavanje spriječilo, ocjena je vodstva Stranke demokratske akcije (SDA) koje je tim povodom u ponedjeljak izvanredno zasjedalo u Sarajevu.  U najvećoj bošnjačkoj političkoj stranci u BiH tako su reagirali na najavu kako će se sljedećeg mjeseca birači u RS-u na referendumu izjasniti o tome žele li da se 9. siječnja nastavi obilježavati kao dan tog entiteta unatoč pravorijeku Ustavnog suda BiH da je taj datum neprihvatljiv i neustavan jer vrijeđa interese Hrvata i Bošnjaka. Predsjednik SDA i predsjedatelj Predsjedništva BiH Bakir Izetbegović izjavio je novinarima kako je stajalište njegove stranke da je najava referenduma "do sada najflagrantnije kršenje Daytonskog sporazuma" kojim se ujedno otvara Pandorina kutija svakovrsnih referenduma. "Ovo je prvi pokušaj organiziranja antidaytonskog referenduma u RS-u, a Milorad Dodik je najavio kako će prije ili kasnije biti organiziran i referendum o otcjepljenju tog entiteta", kazao je Izetbegović. Referendum zakazan za 25. rujna nazvao je probnim balonom kojim bi se trebalo provjeriti kakve će biti reakcije s ciljem konačne provedbe separatističkih ciljeva. "Ovo je početak rušenja mirovnog sporazuma i mira u BiH. To će vjerojatno voditi rušenju mira u ovom dijelu Europe i to će se najvjerojatnije dogoditi 2018. godine", kazao je Izetbegović. Podsjetio je da je takvo što zapravo sastavni dio programskih dokumenata Dodikovog Saveza nezavisnih socijaldemokrata (SNSD). Izetbegović je iskazao nezadovoljstvo "nikakvim ili mlakim" reagiranjima na referendumske najave iz RS-a i poručio da vodstvo SDA stoga poziva sva tijela vlasti da odmah i energično reagiraju i da svi rade ono što im je zadaća i zakonska obveza. "U BiH ne može doći ni do kakvog mirnog razlaza, ali može doći do sukoba", dramatično je upozorio. "Silama separatizma" poručio je da će biti zaustavljene, a Uredu visokog predstavnika za BiH (OHR) i Vijeću za provedbu mira (PIC) uputio je poziv da odmah reagiraju. SDA je pozvala i Ustavni sud BiH da donese odluku kojom bi zabranio provedbu referenduma u BiH, a da Tužiteljstvo BiH izvijesti kako u RS-u odbijaju provoditi konačne i obvezujuće sudske odluke što je kažnjivo po zakonu. Pozvao je na uspostavu "masovne domoljubne fronte" svih političkih stranaka kojima je stalo do opstanka BiH. Bez obzira na negativna reagiranja bošnjačkih političara i predstavnika međunarodne zajednice u BiH u RS-u nastavljaju pripreme za provedbu referenduma. U Banjoj Luci se tijekom dana prvi puta sastalo posebno povjerenstvo zaduženo za provedbu tog izjašnjavanja. Usvojen je izgled referendumskog glasačkog listića i utvrđeni su troškovi organiziranja izjašnjavanja uz procjenu kako će za to iz entitetskog proračuna trebati izdvojiti najmanje 1,4 milijuna konvertibilnih maraka (oko 700 tisuća eura). Predsjednik povjerenstva Siniša Karan izjavio je kako će se pripreme nastaviti čak i ako reagira Ustavni sud BiH i donese odluku kojom bi izjašnjavanje proglasio nezakonitim. U Banjoj Luci bi, međutim, mogli imati problem i sa Središnjim izbornim povjerenstvom BiH (SIP) jer od njega trebaju dobiti birački popis, a to tijelo moralo bi poštovati odluke državnog Ustavnog suda. Karan je ipak, prvi put otkako su pokrenute rasprave o referendumu, istaknuo da je najavljeno izjašnjavanje zapravo "savjetodavnog karaktera", odnosno da njegov ishod ne obvezuje entitetski parlament na donošenje bilo kakve odluke.  >> Domovinska koalicija: Vojna vježba "Slavensko bratstvo" prijeteći problem 