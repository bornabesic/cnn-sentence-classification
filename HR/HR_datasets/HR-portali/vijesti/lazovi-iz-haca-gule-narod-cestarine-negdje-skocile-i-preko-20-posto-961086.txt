Foto: Hrvoje Jelavić/ Pixsell UMJESTO da autoceste budu što jeftinije i time dostupnije građanima Hrvatske, one su, čini se, postale same sebi svrhom. Dokaz tome je i novi cjenik kojim su, jasno, cijene išle prema gore i to, kako je najavljeno, pet posto. No, pokazat će se, negdje su išle i puno više. >> Vlada je odlučila: Treba nam više mrtvih na cestama  Iz HAC-a su prije nekoliko dana izdali priopćenje kojim su udar na džepove građana koji su isfinancirali gradnju svih tih autocesta zanimljivo objasnili.  "Hrvatske autoceste d.o.o. na svojim dionicama ujednačavaju jediničnu cijenu po prijeđenom kilometru s jediničnom cijenom na dionicama Autoceste Rijeka-Zagreb d.d.(ARZ), što čini povećanje cestarine od 5% i primjenjuje se za sve skupine.  Novi cjenik  primjenjuje se od 3. travnja 2017. godine u 6,00 sati.   Povećanje cestarine za 5% odnosi se na sljedeće autoceste: autocesta A1 Zagreb - Split – Dubrovnik, A3 Bregana - Zagreb - Lipovac, A4 Zagreb - Goričan, A5 Beli Manastir - Osijek - Svilaj, A10 Granica BiH - Ploče i A11 Zagreb - Sisak.   Visina cestarine za korištenje  tunela Sveti Ilija ostaje ista, obzirom da cijena cestarine za tunel nije bazirana na jediničnoj cijeni po kilometru nego je određena  visokim troškovima održavanja tunela. Poskupljenje pravdaju modernizacijom  Ujednačavanje jedinične cijene po prijeđenom kilometru,  provodi se sukladno preporukama i smjernicama u sklopu projekta "Modernizacija i restrukturiranje sektora cestovne infrastrukture" sa  Svjetskom Bankom  te angažmanu konzultanta EBRD-a, a s obzirom na činjenicu da je jedinična cijena po kilometru manja na HAC-ovim dionicama nego na ARZ-ovim.  Jedinična cijena za prvu kategoriju vozila na dionicama HAC-a, koja sada iznosi 0,46 kuna/km, ujednačit će se s jediničnom cijenom na dionicama ARZ-a koja iznosi 0,483 kuna/km.  Podsjećamo korisnike autocesta, koji još uvijek nisu korisnici ENC-a, da Hrvatske autoceste d.o.o. korisnicima  elektroničke naplate cestarine omogućuju plaćanje cestarine s različitim pogodnostima i popustima čak do 35,43%", stoji u prioćenju HAC-a kojim su ovaj potez uspjeli opravdati nekakvim smjernicama u sklopu projekta modernizacije.   No, osim što su podigli cijene kako bi mogli dodatno financirati besmisleni sustav, iz HAC-a su lagali. Naime, kako nam jutros javljaju čitatelji, cijene su negdje skočile puno više od pet posto koliko je najavljeno. Čini se da su HAC-ovci imali neku drugu računicu kad su dizali cijene.   Tako nam je jedna čitateljica javila da je cijena dionice Križ - Zagreb za prvu skupinu vozila do jučer iznosila 15 kuna. Danas pak iznosi 17 kuna. Tu je, dakle, poskupljenje oko 13,50 posto, što je znatno znatno više od pet posto.   Isto tako, relacija Križ- Ivanić Grad sa četiri kune popela se na pet kuna. To je cijelih 25 posto više.   Uvidom u stare cjenike, do kojih se još može doći na internetu, vidljivo je da takvih slučajeva ima još. sistem je jednostavan - na veći broj kraćih dionica HAC je digao cijenu na zaokruženu brojku. Kad se uzme u obzir da je riječ o dionicama kojima se najviše putuje (posebno kad je riječ o okolici Zagreba gdje ljudi svakodnevno putuju na posao) onda je jasno da je HAC lagao i obmanuo javnost te na velikom broju dionica cijene povećao više od najavljenih 5 posto.. Na donjim slikama nalaze se stare cijene i nove. Broj I označava prvu skupinu vozila, osobne automobile, dakle onu skupinu koja se odnosi na veliku većinu ljudi. Oko poskupljenja većih od pet posto smo pitali i HAC, a odgovor ćemo objaviti kad ga dobijemo.