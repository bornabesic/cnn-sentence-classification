Spomendan mučeničke smrti hrvatskih velikana Zrinskog i Frankopana Euharistijsko slavlje o spomendanu na Petra Zrinskog i Frana Krstu Frankopana u zagrebačkoj prvostolnici u nedjelju 30. travnja predvodio je umirovljeni vojni biskup Juraj Jezerinac, a u koncelebraciji su bili kanonici Matija Berljak i Alojzije Hoblaj te vlč. Franjo Horvat. Nakon ulaska procesije u katedralu, izaslanstva su kod spomen obilježja Zrinskog i Frankopana položila vijence. Misi je među ostalima nazočilo izaslanstvo Međimurske županije, predstavnici mjesta vezanih uz hrvatske velikane te predstavnici Hrvatske vojske, braniteljskih udruga i Zrinske garde Čakovec. Uvodeći u euharistijsko slavlje, biskup Jezerinac je rekao „neka današnji spomen na Zrinske i Frankopane sve nas potakne da znamo cijeniti vjeru i po njoj živjeti; da znamo poput Zrinskih i Frankopana cijeniti našu slobodu, u koju je ugrađeno više od 15 tisuća hrvatskih očeva i mladića te djevojaka”. Spominjući se Zrinskih i Frankopana, biskup Jezerinac istaknuo je njihovu vjeru u Boga Isusa Krista, živa i uskrsloga. Obojica su pogubljena na opće zaprepaštenje hrvatske i ugarske javnosti i cijele Europe, a premda se izvršiteljima smrti činilo da su ih na taj način do kraja porazili i ponizili, oni su ostali neporaženi, štoviše, postali su slavni, jer ‘Navik on živi koji zgine pošteno’, rekao je biskup Jezerinac. U toj velikoj nevolji postali su ne samo junaci i primjer kako se ljubi narod i Domovina nego kako se živi vjera u Boga Isusa Krista. Istakli su se u iskrenom bogoljublju, čovjekoljublju i domoljublju. Da su drugi narodi imali takve velikane duha i vjere, možda bi već bili proglašeni svetima, rekao je biskup. Propovjednik je podsjetio i da su tijekom povijesti Zrinskih i Frankopana veliku ulogu imale i žene: tri velike Katarine. Jedna je prevela Poslanice apostola Pavla. Druga Katarina, koja je bila udana za sigetskog junaka, napisala je molitvenik „Raj duše”, a treća Katarina, sestra kneza Krste Frankopana, napisala molitvenik „Putni tovaroš”. Molitvenik „Raj duše” bio je vjeran odraz katoličkog nauka o Blaženoj Djevici Mariji. U tom molitveniku ima 119 zaziva Majci Božjoj, između ostalog i „Sveta Mati slobode”, moli za nas, te „Sveta Mati didovine, moli za nas, što znači „Sveta Mati domovine”. Obitelji Frankopana i Zrinskih bile su uvjerene da hrvatski narod ne može opstati bez duboke vjere u Boga Isusa Krista. Vjera im je bila glavni oslonac. U tom duhu sve poduzimaju, posebno njihove žene, kako bi vjernički duh zavladao u hrvatskom narodu, a evanđelje postalo svjetlo na putu njihova života, rekao je biskup Jezerinac. Spominjući se danas Zrinskih – Frankopana, stavimo se pod zaštitu sv. Josipa, koji je zaštitnik Domovine i zagovor Isusove i naše majke Marije te svetaca, kao i sluge Božjega kardinala Stepinca, da očuvaju i sačuvaju našu Domovinu – našu „didovinu”, kako ju je hrvatski narod nazivao u vremenu Zrinskih i Frankopana; da hrvatski narod ne izumre, nego da i dalje živi u svojoj „didovini”, i nastavi slaviti Boga dok je „svita i vika”. Mislim da se slažete zajedno sa mnom pa daj Bože, da tako i bude, poručio je biskup Jezerinac. Euharistijsko slavlje pjevanjem su animirali Koralisti zagrebačke katedrale pod ravnanjem mo Miroslava Martinjaka i zbor Zagrebačkih liječnika pjevača pod ravnanjem Mije Bergovca. 