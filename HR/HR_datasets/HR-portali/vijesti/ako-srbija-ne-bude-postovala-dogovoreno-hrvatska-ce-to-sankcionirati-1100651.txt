Ministar obrane u tehničkoj vladi Josip Buljević izjavio je kako će Hrvatska znati zaštiti svoje interese i da će,  ako Srbija ne bude poštovala dogovoreno u vezi s pregovaračkim poglavljima 23 i 24,  to sankcionirati.    Komentirajući nezadovoljstvo branitelja hrvatskom diplomacijom zbog toga što je Srbija otvorila  pregovaračka poglavlja 23 i 24 s EU-om iako nije ukinula zakon o regionalnoj nadležnosti za procesuiranje ratnih zločina na prostoru bivše SFRJ, poručio da će, ako se Srbija bude ponašala neeuropski, Hrvatska to sankcionirati. "Hrvatska će znati zaštiti svoje interese i sasvim sigurno ćemo pratiti svaki korak koji Srbija bude radila i ako ne bude poštivala dogovoreno i ako se bude ponašala neeuropski mi ćemo imati načina da to sankcioniramo," rekao je  Buljević novinarima u srijedu na svečanostima obilježavanja  150.  obljetnice Viškoga boja. Po Buljevićevim riječima, interes je Hrvatske da Srbija napreduje na europskom putu. "Međutim, naš je interes da napreduje isključivo europska Srbija," poručio je Buljević. Na upit  je li u ovom slučaju pogriješila  hrvatska diplomacija, Buljević je kratko odgovorio: "Nije."   Na zamolbu novinara da komentira " pobunu hrvatskih branitelja" zbog otvaranja pregovaračkih poglavlja 23 i 24. ,  Buljević je odgovorio kako nema komentara te da on to ne bi nazvao pobunom, nego je to, po njegovim riječima, razgovor "dvaju partnera u društvenom životu."  Na dodatni upit boji li se da bi Srbija mogla uhićivati hrvatske građane, generale i vojnike, Buljević je rekao: "Hrvatska će znati reagirati na pravi način." >> 'Srbija danas slavi, a slavlje će platiti hrvatski branitelji' 