Screenshot: YouTube TERORISTIČKA skupina Islamska država zaprijetila je smrću skupini imama koji djeluju kao službenici Islamske zajednice u Bosni i Hercegovini, a policija te prijetnje uzima ozbiljno i o svemu je izvijestila i državno tužiteljstvo, prenijela je u srijedu regionalna televizija N1.  Prema informacijama iz Državne agencije za istrage i zaštitu BiH (SIPA) islamistički teroristi prijetnje su uputili osmorici imama. Iz te su agencije pojasnili kako poduzimaju mjere sukladno svojim zakonskim ovlastima, pa je u sve uključeno i Tužiteljstvo BiH.  Postojanje prijetnji potvrdili su iz sjedišta IZ u BiH u Sarajevu, no oni ističu kako neće dopustiti da ih se na taj način zastraši i onemogući u obavljanju zadaće koja im pripada.  "Nas niti naše imame ne mogu zastrašiti niti nas prisiliti da prihvatimo njihovo neislamsko ponašanje kao islamsko. Oni računaju na to da će takvim porukama zastrašiti našu javnost i mi im u tome nećemo pomagati", stoji u pisanoj izjavi Islamske zajednice u BiH.  Ističu kako ih u vezi s ovim prijetnjama policija do sada nije kontaktirala kao i da imami nemaju nikakvu zaštitu jer je to neizvedivo, s obzirom na to da su raspoređeni u gotovo svakom gradu i selu.  Iz Islamske zajednice u BiH poručili su kako prijetnje terorista pokazuju da su upravo oni i njihova ideologija najveća prijetnja upravo muslimanima. "Neće nas zastrašiti"  Službeno priznata Islamska zajednica u BiH godinama se protivi svakoj radikalizaciji muslimana i odlučno stoji u obrani tradicionalnog i umjerenog islama kakav se stoljećima prakticira u toj zemlji.  U IZ su se jasno distancirali od djelovanja 64 nelegalna džemata koje su uspostavili radikalni propovjednici te su inzistirali na njihovu raspuštanju ili integriranju u zakonite strukture.  Do roka koji je istekao u travnju 2016. godine dio takvih džemata pristao je na zahtjeve vodstva zakonite Islamske zajednice, no njih 22 odbili su integraciju.  Pretpostavka je kako su oni nastavili djelovati s pozicija islamskog radikalizma, a ministar unutarnjih poslova Republike Srpske Dragan Lukač u utorak je izjavio kako je izvjesno da takve zajednice i dalje služe kao središta za novačenje novih pristalica i potencijalnih terorista.  I on i ministar sigurnosti BiH Dragan Mektić potvrdili su kako policijske agencije u BiH trenutačno u svojim evidencijama imaju na stotine osoba za koje se smatra da bi mogle počiniti terorističke napade.