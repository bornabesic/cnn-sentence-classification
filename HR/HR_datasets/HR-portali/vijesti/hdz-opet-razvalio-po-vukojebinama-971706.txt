Foto: 123rf HDZ je, kao i uvijek, razvalio po zabitim vukojebinama. Iako u četiri najveća grada HDZ prolazi tek u dva, s tim da samo u Splitu ima šanse, u ruralnim dijelovima zemlje, tamo gdje je gospodarska i demografska slika najgora, i dalje caruju bez konkurencije.   Primjerice, u Cisti Provo izašlo je 976 glasača ili 43,13 posto. Bio bi to relativno loš odaziv da nije bio kandidiran - jedan kandidat. HDZ-ov, naravno.   Božo Ćubić dobio je 820 glasova, a nevažećih je bilo čak 156.   U Prgometu, koji se također nalazi u Splitsko-dalmatinskoj županiji, izlaznost je bila veća od pedeset posto. I ovdje je bio samo jedan kandidat, HDZ-ov Ivan Skelin. On je dobio 243 glasa.  HDZ je razvalio i u Zmijavcima. Tamo je njihov Miroslav Karlogan dobio 71,41 posto.   Zanimljivo i pomalo nevjerojatno, u Gradu Trilju postojala je samo jedna lista- HDZ-ova. Diplomirani teolog Ivan Šipić dobio je 2.739 glasova. Nevažećih je bilo čak 682.   HDZ je bio uvjerljiv i u Lovreću. Njihova kandidatkinja Anita Nosić dobila je 81,34 posto ili 632 glasa.   HDZ je osvojio i Hrvace, uvjerljivo naravno. Njihov Dinko Bošnjak pregazio je konkurenciju i osvojio 1604 glasa ili 76,86 posto.   Stanovnici Dugopolja očito vjeruju u program HDZ-a kad su njihovom kandidatu Perici Bosančiću dali 64,88 posto. Ni tu neće biti drugog kruga.   A drugog kruga neće biti ni u Pojezerju u Dubrovačko-neretvanskoj županiji. Mještani Pojezerja HDZ-u su dali 68,25 posto. U Civljanima uvjerljivi, ali uz pomoć prijatelja iz SDSS-a  U Civljanima u Šibensko-kninskoj županiji HDZ je također bio uvjerljiv. Doduše, ovdje su pobijedili uz pomoć prijatelja iz SDSS-a. Njihova zajednička lista osvojila je 63,33 posto ili 96 glasova (nije greška, to su takve općine). Drugoplasirani je imao cijelih 58 glasova. Što bi tek bilo da nije bila visoka izlaznost, izašlo je čak 65,70 posto mještana.   Jedan od uvjerljivijih rezultata HDZ je imao u Unešiću. Tamo su osvojili čak 78,02 posto.