U dubrovačkom akvatoriju traje intenzivna potraga za četiri nestale osobe nakon noćašnje teške pomorske nesreće u kojoj su se sudarili brod Lučke kapetanije Dubrovnik i gumenjak s više članova posade. Svi unesrećeni na gumenjaku su hrvatski državljani, a prema dostupnim informacijama riječ je o ugostiteljskim djelatnicima.   Nacionalna središnjica za usklađivanje traganja i spašavanja na moru (MRCC Rijeka) izvijestila je kako je pronašla tijelo jedne nestale osobe s gumenjaka. Do sada su pronađena tri tijela dok ih se za četiri još traga. Dvije osobe ozlijeđene su u nesreći i prebačene u bolnicu. Jedna osoba puštena je iz bolnice na kućnu njegu. Jedan od poginulih je Alen Perišić, vlasnik restorana Bowa. On je poznat policiji jer je 2015. godine priveden u Dubrovniku tijekom policijske akcije razbijanja međunarodnog lanca kokaina. Nakon toga su protiv njega odbačene prijave. Preminula ženska osoba djelatnica je restorana, a na gumenjaku su većinom bili sezonski radnici, najviše njih bilo je iz Slavonije. Jedan od dvojice preživjelih teške pomorske nesreće Velimir Šetka iz naselja Momići u općini Kula Norinska došao je u danas ujutro svojoj kući, piše Dubrovački vjesnik. Više pročitajte ovdje. Brod bio u akciji hitnog medicinskog transporta Pomorska nesreća dogodila se u trenutku dok je brod ''Danče'' bio angažiran u akciji hitnog medicinskog transporta prema otoku Mljetu. U potražnu akciju za nestalima uključena su tri plovila Lučke kapetanije Dubrovnik s liječničkom pratnjom, službeni policijski brod te motorni trajekt Hanibal Lucić. Putem Obalne radiopostaje ORP Dubrovnik – radio, emitira se poruka pogibli kategorije ''Mayday Relay" upućena svim sudionicima u pomorskom prometu. Ministarstvo će, dodaje se, tijekom dana izvijestiti javnost o rezultatima spasilačko-potražne akcije. Ravnatelj Opće bolnice Dubrovnik Marijo Bekić potvrdio je da su u bolnicu primljene dvije osobe, od kojih je jedna teže, a druga lakše ozlijeđena. "Primljeno je dvoje ljudi, jedan muškarac, 1959. godište, koji je zadobio lakše ozljede i pušten je na kućno liječenje, a drugi je muškarac, 1964. godište, zadobio prijelom ključne kosti i danas je planirana operacija. Pacijent je stabilno'', rekao je Bekić. Angažiran i helikopter Ministar Oleg Butković kazao je kako je područje pretrage veliko i opsežno. – Pustimo istragu da ide svojim tijekom. O svemu ćete biti obaviješteni. Pustimo da traganje i spašavanje idu svojim tijekom i da sustav funkcionira. Angažiran je i helikopter. Radi se o cijelom kanalu, područje je veliko. No vjerujem da će se ljudi što prije pronaći – kazao je Butković. Na pitanje kada je bio obaviješten o nesreći, rekao je: – Bio sam obaviješten 15 minuta nakon što se dogodilo i s priopćenjem smo išli oko ponoći iz Ministarstva. Na vrijeme se reagiralo. Rekao je kako je identitet nekih osoba poznat. – Identitet nekih osoba je poznat, a nekih nije. Obavijestili smo obitelji unesrećenih. Vjetar je jak, dosta je valova i to sve otežava potragu. Dolazi još brodova i pojačat ćemo potragu. Izrazio sam sućut i ne bih o detaljima – rekao je Butković. – Netočno je da brod nije bio ispravan. Imao je sve papire i potpuno je bio opremljen. Mi moramo imati takve brodove koji će 24 sata dnevno biti u funkciji. "Danče" je i sada u potrazi zajedno s brodovima policije i privatnim brodovima i brodicama – rekao je Mato Kekez, lučki kapetan. – Stalno sam u kontaktu s posadom i dobivam sve informacije. Pojačali smo dio posade da bismo mogli osigurati bolje funkcioniranje. Rekli su mi sve o sinoćnjem događaju, ali ne mogu vam reći što – rekao je. Transportni helikopter Mi-8 MTV Hrvatskog ratnog zrakoplovstva i protuzračne obrane (HRZ i PZO) uključio se u srijedu u potragu za petero nestalih osoba s gumenjaka koji se noćas sudario s plovilom Lučke kapetanije Dubrovnik na području Koločepskog kanala u dubrovačkom akvatoriju – priopćeno je iz Ministarstva obrane RH >> Jedna osoba lakše ozlijeđena u sudaru brodica kod Šibenika >> U sudaru gumenjaka i jet skija teško ozlijeđen 14-godišnji dječak