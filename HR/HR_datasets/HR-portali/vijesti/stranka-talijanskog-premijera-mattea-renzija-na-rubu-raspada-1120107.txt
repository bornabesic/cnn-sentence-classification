Demokratska stranka (PD) Mattea Renzija bila je u ponedjeljak na rubu raspada, pošto su većina i manjina na sastanku čelništva potvrdile svoju suprotstavljenost oko ustavne reforme o kojoj će se provesti referendum presudan za talijanskog premijera. Ta reforma koja bi trebala donijeti veću političku stabilnost zemlji koja je od 1946. imala 60 vlada, treba se još odobriti na referendumu 4. prosinca na kojemu Renzi gradi svoju političku budućnost. I to tim više što je PD mjesecima podijeljen na većinu i manjinu koja ocjenjuje da su ta reforma i izborni zakon koji je prati, opasni za demokraciju. Ustavna reforma koju je parlament odobrio u travnju rasprave stavlja izvan snage gornji doma parlamenta kao izabrani dom, te mu onemogućava rušenje vlade putem glasovanja o nepovjerenju. Da bi pridobio manjinu u svojoj stranci, Renzi je u ponedjeljak predložio da povjerenstvo PD-a u kojemu će biti barem jedan pripadnik te manjine, predloži drugi izborni zakon, ali tek nakon 4. prosinca. Jedan od vođa te manjine, Gianni Cuperlo upozorio je da će 4. prosinca glasovati protiv reforme ako se izborni zakon do tada ne dopuni te da će odmah nakon toga vratiti svoj zastupnički mandat. Kao i drugi "ustanici" nije htio govoriti o rascjepu u stranci, ali je ta prijetnja stalno prisutna. "Pobijediš li (na referendumu), hodat ćeš po ruševinama", upozorio je Cuperlo premijera, optuživši ga da je odgovoran za podjelu stranke na većinu i na manjinu koja ide više u lijevo. I drugi vođe manjine, među kojima bivši glavni tajnik Pier-Luigi Bersani i bivši premijer Massimo D'Alema, upozorili su da će na referendumu glasovati protiv ustavnih promjena. Renzi pak ocjenjuje da iza sebe ima većinu i da je rasprava o referendumu tek "izlika" na koju se manjina poziva kako bi ga smijenila. Renzijev prijedlog je u ponedjeljak navečer jednoglasno prihvaćen, budući da manjina nije sudjelovala u glasovanju. Ankete daju laganu prednost protivnicima reforme. Sve oporbene stranke će se na referendumu izjasniti protiv ustavne reforme. Europski partneri Italije očekuju ishod sa stanovitom zabrinutošću. >> Renziju dosta besmislenih summita EU-a, traži stvarnu akciju 