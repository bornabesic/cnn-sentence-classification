Majka djeteta iz Gradišta kod Županje požalila se RTL-u jer svećenik njezinom sinu nije dozvolio da ide na prvu pričest jer ima sindrom Down. - Kad sam pitala svećenika - zašto Adam ne može biti gore, on mi je rekao: 'Šta će Adam gore, on i onako ništa ne zna'. Župnik kaže, pošto se radi o još dvoje djece, njih troje - on je rekao 'oni su bolesni ne mogu biti gore - rekla je Slavica Kadić za RTL.  Pisala je dekanu i nadbiskupu koji je odgovorio da žali zbog neugodnosti i da će razgovarati sa župnikom, ali je 'u godinama kada nije moguće savijanje grana, nego se grane pod pritiskom lome', s druge strane pravobraniteljica za djecu poručuje - to je nedopustivo. - Kad je riječ o djeci s teškoćama u razvoju, onda bih rekla ne samo da imaju jednaka prava nego bi trebala imati i više ljudskosti. Bilo koja vrsta diskriminatornog ponašanja, a pogotovo, ako ona dolazi, usudila bih se to tako reći, od Crkve ili bilo koje druge vjerske zajednice je još tužnija - smatra Ivana Milas Klarić, pravobraniteljica za djecu. Prozvani svećenik nije htio pred kamere, samo je poručio da će sutra sva djeca ipak zajedno primiti prvu pričest. 