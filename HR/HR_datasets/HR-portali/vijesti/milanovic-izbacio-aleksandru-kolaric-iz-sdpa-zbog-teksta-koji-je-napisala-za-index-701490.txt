Foto: Arhiva  ZORAN MILANOVIĆ na sjednici predsjedništva SDP-a zatražio je da se Aleksandru Kolarić, kandidatkinju za potpredsjednicu zagrebačkog SDP-a, izbaci iz stranke! Prema našim informacijama ustvrdio je kako ga je uvrijedila te da Kolarić ne zaslužuje da se on bavi njom niti dviej minute!?  Premijera su u tome podržali svi članovi predsjedništva SDP-a osim Davora Bernardića. Kolarić se na odluku predsjedništva SDP-a može žaliti stranačkom sudu časti.  Šef zagrebačkog SDP-a jedini je na sjednici predsjedništva, kako doznaje Index, glasao protiv izbacivanja Kolarić iz SDP-a. Svi ostali članovi predsjedništva podržali su Milanovićev zahtjev, osim Zlatka Komadine, koji nije bio nazočan na sjednici.   Izbacuju je iz SDP-a zbog kolumne koju je napisala za Index  Kolarić iz SDP-a izbacuju zbog kolumne koju je u srijedu objavila na Indexu. U svom tekstu Kolarić je kritizirala Milanovića zbog besmislene svađe s Europskom komisijom, koja je dovela do toga da Hrvatskoj prijete sankcije i gubitak 80 milijuna eura za implementiranje šengenske zone.   "Cijela država shvaća da je Premijer u krivu, da treba priznati da je pogriješio i povući zakon. A gdje je moja stranka? Gdje su SDP-ovci? Misle li i oni da je Premijer u krivu? Ne znamo, jer SDP-ovci šute", napisala je Kolarić.   Kažnjena zbog verbalnog delikta  Otvoreni pozivi na pobunu zasmetali su Milanovića i njegove poltrone. Kolarić je tako na Facebooku napao Gordan Maras, kandidat za šefa zagrebačkog SDP-a. Marasa je zasmetalo što je Kolarić SDP-ovce usporedila sa Sanaderovim HDZ-ovcima, koji se također nisu usuđivali usprotiviti velikom vođi.   Unutar SDP-a kruže teorije kako je inicijativa da se Kolarić sankcionira zbog "verbalnog delikta" došla ili od Marasa ili od Miranda Mrsića, koji se također kandidirao za predsjednika zagrebačkog SDP-a. Maras je u telefonskom razgovoru za Index kazao da nije inicirao raspravu o izbacivanju Kolarić iz stranke. Nije želio kazati je li podržao njeno izbacivanje, već nas je uputio da se za sve detaljnije informacije obratimo glasnogovornici SDP-a. Kolarić: Moja krivnja je što sam javno izrekla svoj stav  O svom izbacivanju iz SDP-a Kolarić se očitovala putem Facebooka. Njen post prenosimo u cijelosti:   "Predsjedništvo SDP-a danas me je izbacilo iz stranke, tj. pokrenulo postupak za moje izbacivanje (barem sam tako neslužbeno čula). Šokirana sam ovom odlukom i brzinom njezinog donošenja. Moje izbacivanje posebno su tražili ministar Mirando Mrsić i ministar Gordan Maras, a predsjednik stranke ga je glasno podržao. Protiv je od prisutnih glasao samo Davor Bernardić. Moja krivnja je što sam javno izrekla svoj stav, koji je različit od stava predsjednika stranke Zorana Milanovića. Nije mi poznato da je SDP ikada do sada nekoga izbacio zbog verbalnog delikta. Ovime je sadašnje vodstvo SDP-a potvrdilo da sam točno detektirala ključni problem naše stranke: šutnju, strah i samovladu predsjednika stranke. Mrsić i Maras očito ne mogu dobiti izbore u Zagrebu, jer članstvo podržava program za promjene i viziju budućnosti zagrebačkog SDP-a koje je zastupao Davor Bernardić i koji smo zajedno pripremili. Kako ne mogu pobijediti Bernardića, na ovaj način ga žele oslabiti".