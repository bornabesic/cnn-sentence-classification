Kako i od čega žive obitelji u Hrvatskoj u kojima je najmanje jedan član obitelji nezaposlen ili neaktivan, a takvih je kućanstava kod nas 40%? Budući da posljednjih desetak godina Hrvatska ima između 250 i 350 tisuća nezaposlenih građana, to je bio povod sociolozima za istraživanje kako te obitelji preživljavaju. Rezultati istraživanja “Strategija preživljavanja – oblici i razmjeri neformalne ekonomije u hrvatskom društvu”, koje je vodio sociolog dr. Dragan Bagić s kolegicom dr. Petrom Rodik, pokazuju da imamo šest tipova kućanstava i šest strategija preživljavanja obitelji, u kojima je barem jedan član nezaposlen, a u nekima i svi odrasli. Snalaženje na hrvatski način Mlade obitelji žive od povremenog i rada na crno te od pomoći obitelji, druge su se u nuždi vratile roditeljima, treće u višegeneracijskim kućanstvima žive od poljoprivrede i od iznajmljivanja nekretnina, četvrti tip obitelji živi od socijalne pomoći i doplataka, peti živi na dug i od iznajmljivanja nekretnina, a šesti tip preživljava od povremenih prihoda i solidarnosti obitelji, prijatelja... – Bilo bi bolje da raspravljamo o strategiji življenja, a ne o strategiji preživljavanja, ali aktualnost ove teme odražava sliku hrvatskog društva – kazao je profesor socijalne politike Zoran Šućur na predstavljanju istraživanja u Zagrebu. Bagić ističe da su istraživanjem htjeli doznati koje su to strategije preživljavanja koje omogućavaju kućanstvima da na dugi rok dio ili većina njihovih članova izbiva s tržišta rada. Istraživanje je provedeno na uzorku od 1000 kućanstava, među kojima ih je 450 u kojima je barem jedan član obitelji nezaposlen. Ta kućanstva preživljavaju od jedne plaće, od prodaje ili iznajmljivanja imovine, socijalne pomoći, povremenog i rada na crno, trošenja ušteđevine ili žive na dug... – Bavimo se turizmom i to onako, kako da kažem, tu i kod dida – kazao je istraživačima član obitelji koja zarađuje od poljoprivrede, ali i od turizma. Na pitanje prijavljuje li turiste, znakovito uzvraća: “Da, sve više-manje”! Kazivač iz obitelji koja ima kredit na pitanje kako je došlo do toga da se bave iznajmljivanjem apartmana odgovara: “Pa, eto tako, iz nužde, što smo kupili tu kuću koja je bila veća nego što je nama potrebno i što smo prilagodili prostor za apartman i ovaj drugi u kojem stanujemo. Ljeti se preselimo u neizgrađeni prostor na kat pa imamo prihod od dva apartmana”. – Ova dva tipa kućanstva relativno uspješno preživljavaju – tumači Bagić. Po standardu su slični obiteljima u kojima su svi zaposleni. No, kako žive obitelji od povremenog i rada na crno? – Muž je u penziji, stariji sin radi zadnja dva, tri mjeseca, mlađi je u školi, ja radim privremene poslove... – opisuje jedna Zagrepčanka. Na pitanje kako ih pronalazi odgovorila je: Preko ljudi koje znam, to je na crno, pa preko veze i tako, poslovi čišćenja najčešće. Meštri su skupi... Ima kućanstava koja preživljavaju zahvaljujući solidarnosti obitelji i razmjeni usluga. – Brat i šogorica žive u kući do nas, pomažu nam, posude novac ili hranu ako nam zatreba. Isto tako, kad njima zatreba čuvati živinu i kad ih nema doma, onda ja uskočim, moja mama također. Ona čuva djecu, vodi ih na more, pomaže pri kupnji odjeće za njih... Prisiljena sam posuditi kad kasnim s računima, kad moram kupiti djeci što im treba – kaže žena. Mnoge obitelji koje žive od poljoprivrede spašava solidarnost. “A što se tiče popravaka na kući i slično, sve ide prijateljski, preko poznanika. Ja učinim nekome nešto, oni meni... Mijenjamo ono što znamo jer su meštri skupi i tko će ih plaćati... – rezimira jedan ispitanik. Da te solidarnosti nema, mnoge bi obitelji bile na prosjačkom štapu. >>Sinčić: Države se čerupaju kao kokoši, od država i ljudi otima se sve živo >>Zemlja u koju posljednjih mjeseci stižu stotine Hrvata: Siromašnih sve više, a ekonomija raste 1.Borba za  samostalnost To su mala kućanstva u kojima žive mlađe i osobe srednje dobi ili parovi s jednim djetetom koji se nastoje osamostaliti. No, nemaju redovitih prihoda ili ih imaju vrlo malo, ali nemaju ni troškova stanovanja. Preživljavaju od povremenog rada, trošenja ušteđevine i pomoći članova obitelji. Ova su kućanstva dominantna za četiri velika hrvatska grada.      2.Upitna samodostatnost Žive u naseljima različite veličine u višegeneracijskim kućanstvima koja u prosjeku imaju barem četiri člana obitelji. To su obitelji s više djece ili barem jednim koje žive od jedne plaće i od socijalnih transfera. Te obitelji nisu uspjele u osamostaljivanju pa su se vratile roditeljima s kojima žive u istoj kući. U većini tih kućanstava živi barem jedan umirovljenik.      3. Uspješno  udruživanje resursa  To su velike višegeneracijske obitelji ili obitelji u kojima roditelji žive s odraslom djecom. Dominantne u ruralnim naseljima, u kojima je jedan član zaposlen, a ostatak obitelji živi od poljoprivrede proizvodeći hranu za sebe ili za prodaju. No, u ovom su tipu kućanstava i obitelji koje iznajmljuju apartmane ili stanove. Uspješno održavaju standard. 4. Oslanjanje na  socijalne transfere  Te obitelji s velikim brojem djece do 15 godina preživljavaju oslanjajući se isključivo na socijalne transfere i dječji doplatak. Imaju niske troškove stanovanja. U prosjeku su dva člana nezaposlena, odnosno više od pola kućanstava. U ovom tipu kućanstava ima i samohranih roditelja. Nezaposlenost u ovim obiteljima ima tendenciju gomilanja.      5. Život na dug    Riječ je o nuklearnim obiteljima u kojima žive roditelji s djecom. Oslanjaju se na redovite prihode, ali i na potrošačka dugovanja. Zbog izvanrednih troškova koje ne mogu podmiriti, zadužuju se. Među ovim tipom kućanstava su i obitelji koje iznajmljuju apartmane na moru ili stambeno-poslovne prostore u Zagrebu pa relativno uspješno preživljavaju.      6.  Niska  monetizacija Ovo su manja kućanstva koja se najčešće nalaze u manjim i srednjim naseljima u različitim hrvatskim regijama. U obiteljima nema stabilnog redovnog dohotka, ali nasreću niski su im troškovi stanovanja. Preživljavaju od solidarnosti obitelji, susjeda i prijatelja te od poljoprivrede.  U ovim je kućanstvima i velik udio samaca.      