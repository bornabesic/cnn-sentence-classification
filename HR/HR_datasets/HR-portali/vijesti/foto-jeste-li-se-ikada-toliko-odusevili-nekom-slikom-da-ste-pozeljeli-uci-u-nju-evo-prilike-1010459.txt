Akrili na platnu pronašli su svoj drugi život, a proljetna kolekcija prepoznatljivog dizajna dobila je nov pečat. Što je najvažnije od svega – konačan proizvod ponovno je umjetničko djelo U subotu, 25. ožujka u 12 sati u kinu Tuškanac održat će se predstavljanje umjetničko-modnog projekta „Proljetna konvergencija“ koji objedinjuje slikarstvo, modu, film i glazbu u organizaciji udruge Zagreb Art Kolektiv (ZARK). Posjetitelji će imati prilike pogledati akrile na platnu američkog slikara sa zagrebačkom adresom Johnathana Robertsa, proljetnu kolekciju modne dizajnerice Dore Rubić (Modni salon Dora) koja je nadahnuta tim djelima, kao i premijeru kratkog impresionističkog filma nastalog prema tim istim slikama i modnoj kolekciji, redatelja Gorana Ribarića i direktora fotografije Mirana Krčadinca. Na predstavljanju projekta u kinu Tuškanac publiku će zabaviti mladi glazbenici iz etno-jazz skupine Balkalar, a dok se veliki druže na prigodnom domjenku, za najmlađe posjetitelje u maloj dvorani kina bit će organizirana besplatna kreativna radionica izrade kolaža pod nazivom „Luda moda“. Daniela Bilopavlović Bedenik, povjesničarka umjetnosti, naglasila je o ovom jedinstvenom umjetničkom projektu: „Jeste li se ikada toliko oduševili nekom slikom da ste poželjeli „ući“ u nju, biti dio njezine imaginacije, poistovjetiti se s nekim likom ili osjećajem koji u vama budi? Zaljubljenici u umjetnost zasigurno su nebrojeno puta izmaštali tako nešto. Ipak, nekada i ta mašta i imaginacija mogu zaživjeti. Ne dvojeći da spoj dvaju starih zanata s novim tehnologijama neće uspjeti, umjetnički dvojac, Johnathan i Dora, proizveo je nešto novo i posebno. Modeli savršenih, jednostavnih linija proizašli iz pera i igle Dore Rubić kao da su vapili za nečim novim i drugačijim, a Johnathanove slike izgledale su idealne za ovakav „pokus“. Zahvaljujući novoj tehnologiji, Johnathanove slike su otisnute u samu tkaninu, a Dorini kaputi proizašli iz tog „pokusa“ upravo su fantastični. Tako su ovi akrili na platnu pronašli svoj drugi život, a proljetna kolekcija prepoznatljivog dizajna dobila je nov pečat. Što je najvažnije od svega – konačan proizvod ponovno je umjetničko djelo.“ Umjetnici, Dora Rubić i Johnathan Roberts, obrazložili su svoju motivaciju za pokretanje projekta: „Naša je želja potaknuti udruživanje talenata i resursa kako bismo se izdigli iznad individualnih ograničenja i svijet učinili malo boljim i ljepšim od onoga kakvoga smo zatekli. I to je osnova konvergencije. Svako od ovih naših umjetničkih djela može funkcionirati i samostalno, no zajedno, ona usvajaju i reinterpretiraju najbolje komponente svojih dvojnika u drugim medijima te tako u međusobnoj kružnoj interakciji kreiraju cjelinu koja je puno privlačnija od zbroja njezinih dijelova.“ Projekt je organizirala neprofitna udruga Zagreb Art Kolektiv, a njegovo predstavljanje u Kinu Tuškanac pomogli su pokrovitelji Hrvatski filmski savez te Hon-Ing kao i nekoliko donatora. 