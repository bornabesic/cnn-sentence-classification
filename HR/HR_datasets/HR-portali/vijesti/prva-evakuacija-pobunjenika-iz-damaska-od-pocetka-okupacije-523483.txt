Prva evakuacija pobunjenika iz Damaska od početka sukoba 2011. počela je u ponedjeljak, objavila je sirijska televizija, a prenijele su novinske agencije. "Pobunjenici i njihove obitelji počeli su napuštati Barzeh u 40 autobusa kojima će se prevesti na sjever zemlje. Ta će operacija trajati pet dana", javila je televizija. "Ujedno će se riješiti situacija onih koji su odlučili ostati", dodaje televizija, a prenosi agencija AFP. Dogovor o evakuaciji nastavio se na sporazum između Rusije, Turske i Irana o uspostavi sigurnosnih zona za civile, a stupio na snagu u subotu na četiri područja u Siriji, ali ne i u glavnome gradu Damasku.   Sirijska televizija nije navela broj pobunjenika koji odlaze iz grada, ali Sirijski opservatorij za ljudska prava (SOHR) ocjenjuje da će 1400 do 1500 boraca i članova njihovih obitelji napustiti Damask i krenuti prema Idlebu, pokrajini na sjeverozapadu koja je u rukama pobunjenika i džihadista. Veći dio Damaska je pod kontrolom režima, osim šest prigradskih četvrti: Barzeha, Kabuna, Džobara, Tadamuna, Tehrina i Jarmuka. Sirijski predsjednik Bašar al-Asad zagovara takve evakuacije u sklopu takozvanih "pomirbenih sporazuma" s pobunjeničkim područjima koja se odluče predati i poručuje da je to put prema smanjenju krvoprolića, piše Reuters. Dodaje da Ujedinjeni narodi kritiziraju jednako taktiku opsade koja prethodi takvim sporazumima, kao i same evakuacije koje smatra prisilnim preseljenjima. Mnogi stanovnici i pobunjenici koji su napustili druga opkoljena područja u Siriji također su bili prevezeni do pretežito ruralne pokrajine Idlib, glavnog uporišta pobunjenika blizu granice s Turskom. 