Foto: FAH NOVINAR portala The Guardian Nick Hopkins u nedavnom članku izvještava o novom odnosu Facebooka prema osjetljivom sadržaju. U nastavku prenosimo dijelove njegovog članka. "Facebook dozvoljava korisnicima da emitiraju uživo pokušaje samoozljeđivanja i samoubojstava. U dokumentima koji su nedavno procurili iz te kompanije stoji da je to zbog toga što ne žele cenzurirati ljude u nevolji, ali i da će se snimke ukloniti nakon što korisniku više neće biti moguće pomoći. Ta je politika formulirana prema mišljenjima stručnjaka, a pokazuje kako se to poduzeće za društvene mreže odnosi prema nekima od veoma uznemirujućih sadržaja na njihovoj stranici". Brojke zabrinjavaju "Statistički podaci pokazuju da stope samoozljeđivanja koje se emitira putem Facebooka rastu. U jednom dokumentu od prošloga ljeta stoji da je u roku od dva tjedna Facebook primio 4531 dojavu o samoozljeđivanju, a u 63 slučaja moralo je reagirati i Facebookovo redarstvo, koje je povezano s policijom i drugim nadležnim tijelima. U ovoj godini se u dva tjedna zaprimilo više od 5000 takvih dojava. Dokumenti navode i da će Facebook u određenim slučajevima nastojati kontaktirati nadležne agencije, osobito kada uoči da netko pokušava počiniti samoubojstvo. Dokument koji je policija podijelila s Facebookovim moderatorima pojasnilo je ovaj pomak u načinu razmišljanja. U njemu stoji da se na Facebooku dijeli sve više video sadržaja, uključujući i onih povezanih sa samoubojstvima. Stručnjaci su im savjetovali da je za sigurnost tih ljudi najbolje da ih se pusti da emitiraju uživo – sve dok komuniciraju s gledateljima. No, kako taj sadržaj ne bi negativno utjecao i na druge ljude, namjeravaju ga ukloniti odmah nakon što je pređena granica nakon koje se tim osobama više ne može pomoći. Usto, potrebno je uzeti u obzir da neki dijelovi tih zbivanja mogu postati i dijelom vijesti". Prijetnje se smiju i ignorirati "U tim dokumentima stoji i da moderatori smiju ignorirati prijetnje samoubojstvom kada su izražene heštegovima i emotikonima te ako se čini da je malo vjerojatno da se ostvare. Dozvoljeno je i ignorirati najave samoubojstava koje se objave više od pet dana unaprijed. U jednom od dokumenata napominje se da je objavljivanje takvog sadržaja ujedno poziv u pomoć osobe koja ga postavlja, pa kad bi se taj sadržaj uklonio, toj bi se osobi ukinula mogućnost dobivanja pomoći u stvarnom životu". Dio tog sadržaja se uklanja, a dio ne "Monika Bickert, koja se nalazi na čelu Facebookovog odjela upravljanja globalnom politikom, brani ostavljanje određene količine objavljenog materijala na stranici. U proučavanju problematičnih zbivanja Facebooku pomažu i stručnjaci, a Bickert napominje kako, da su snimke ljudi koji skaču s tornjeva blizanaca 11. rujna 2001. godine objavljene na Facebooku, vjerojatno iste ne bi uklonili. Nadodala je i da u slučajevima kada netko objavi sadržaj u vezi sa samoozljeđivanjem ili samoubojstvom, u Facebooku žele biti sigurni da će toj osobi priskočiti u pomoć obitelj ili prijatelji te da zato takvi sadržaji određeno vrijeme ostaju na stranici", zaključuje Hopkins.