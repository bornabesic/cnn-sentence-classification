Kako se zove glumica tragično preminula 15. kolovoza 2000. koja je glumila u filmovima Glembajevi, Treća žena i Tri muškarca Melite Žganjer? Koji je začin svjetski poznati izvozni proizvod? Jesu li Ivo Robić, Mišo Kovač i Oliver Dragojević pisci, pjevači, slikari ili sportaši? Tri su to pitanja iz upitnika za provjeru znanja o hrvatskoj kulturi i društvenom uređenju na koje odgovore moraju znati stranci koji žele hrvatsko državljanstvo. Proces dobivanja državljanstva naturalizacijom (prirođenjem) propisuje rješavanje takvog testa, a da bi prošao, kandidat mora točno odgovoriti na 10 od 15 pitanja koje ispitivač u diplomatskim misijama u inozemstvu ili u policijskim postajama u Hrvatskoj bira iz baze od 100 pitanja i ocjenjuje. Slične testove imaju mnoge, iako ne sve, države, a upravo su rezultati posljednjeg testa u Danskoj izazvali buru. Tamo su dvije trećine kandidata pale na testu jer nisu točno odgovorili na najmanje 32 od 40 pitanja. Veliki je to postotak i odmah je izazvao kritike da je test postrožen kako bi se otežalo dobivanje državljanstva zbog velikog priljeva imigranata, a kao dokaz tomu navodi se da je podignut postotak obaveznih točnih odgovora, ali i da su uvedena pitanja koja graniče s trivijalnošću. Primjerice, odgovor na pitanje kad je bila premijera prvog filma iz serijala o bandi Olsen nije, kad su ga pitali novinari, znao ni sam glavni glumac. Za razliku od Danske, u Hrvatskoj ne postoji evidencija o prolaznosti testova, kažu u MUP-u. Ako ne prođe, podnositelj zahtjeva ima pravo u roku od 15 dana ponovno pristupiti popunjavanju upitnika, dodaju. Iz MUP-a ističu da je prirođenjem, od 2012., kad je test uveden, u hrvatsko državljanstvo primljeno 15.975 stranaca. Uvođenje testa bilo je u skladu je s europskim trendom. I dok se u SAD-u testiranja provode od 19. stoljeća u raznim oblicima – od ispitivanja suca do upitnika, europske države počinju testirati potencijalne državljane tek od polovine prvog desetljeća 21. stoljeća. Velika Britanija uvela je test 2005., Austrija godinu kasnije, a Njemačka 2008. Usporedo, u tim državama razvija se i industrija priprema za testiranja koje nude škole. Za razliku od nabrojanih, neke države, poput Slovenije, ne testiraju kandidate. Uvođenje testova, kaže Sue Wright sa Sveučilišta u Portsmouthu, poklapa se s promjenom paradigme o multikulturalnim društvima, koja je dominirala prethodna dva desetljeća. Od kandidata se traži da pokažu da razumiju nacionalnu zajednicu – da znaju mitove, junake, trenutke slavlja. Test traži i poznavanje nacionalne umjetnosti, književnosti i prostora. Takav odabir pitanja, primjerice, ima Hrvatska. Takva su pitanja nasljeđe 19. stoljeća i narativa o stvaranju nacionalnih država te trebaju u kandidatu izazivati ponos, smatra Sue Wright koja je za UN analizirala testove iz raznih država, ali i upozorila da testiranje ne jamči da će kandidat i usvojiti vrijednosti društva. No testovi pokazuju i definiraju li se religiozne i kulturalne razlike u nekoj državi kao privatna stvar ili kao javna politika, smatra njemačka sociologinja Ines Michalowski. SAD je na jednom polu – ima “suhe” testove, temeljene na poznavanju činjenica. Na drugom su Nizozemska i Danska. Te države tradicionalno, kao multikulturalna društva, imaju veliku ulogu u moderiranju neslaganja, pa i testovi upućuju na potrebu prihvaćanja normi, bilo da su kodificirane zakonima ili ne. Paradigmatsko je pitanje iz danskog testa o tome mora li građanin, ako je vjernik, poštovati i druge običaje i zakone, čiji podtekst upućuje na neprihvatljivost odbijanja društvenih normi nekih pripadnika islamske vjere, od odbijanja rukovanja do spolne nejednakosti. Također, pitanje iz njemačkog testa o tome smiju li Tom (20) i Klaus (45) živjeti zajedno kao par anticipira da ispitanik nije iz Portugala ili Hrvatske, već iz drugačijeg kulturnog kruga. I dok je u doba dok je koncept multikulturalizma bio živ društvo bilo spremno napraviti pokoji ustupak i prihvatiti drugačije građane, sada je jasno: stranci, ako žele biti naši državljani, moraju se potpuno asimilirati. >> Njemački Trier izabrao vinsku kraljicu – Sirijku! 1. Nositelj zakonodavne vlasti u Republici Hrvatskoj je: ______ 2. Dana 5. kolovoza je blagdan: a) Praznik rada b) Dan pobjede i domovinske zahvalnosti c) Svi sveti d) Dan antifašističke borbe 3. U studenome 1991., nakon što su tri mjeseca stotinama topničkih granata svakodnevno razarali mjesto, jugoslavenska vojska i paravojne formacije okupirali su grad. Ubijeno je više od 2000 građana i branitelja, a 800 osoba je nestalo i do danas se ne zna njihova sudbina. Taj grad je:___________ 4. Povijesna građevina, najveći rimski amfiteatar na području današnje Hrvatske nalazi se u: a) Puli b) Zagrebu c) Osijeku d) Zadru 5. Brončane kipove biskupa Grgura Ninskog, koji se nalaze u gradovima Ninu, Splitu i Varaždinu, izradio je poznati hrvatski kipar: a) Robert Frangeš b) Ivan Meštrović c) Antun Augustinčić d) Frano Kršinić 6. Osnivač Hrvatske akademije znanosti i umjetnosti bio je đakovačko-srijemski biskup: a) Juraj Dobrila b) Josip Jelačić c) Josip Juraj Strossmayer d) Juraj Jezerinac 7. Najpoznatija vrsta ugroženih ptica koje obitavaju na hrvatskim otocima (pretežno na Cresu) jest: a) galeb b) golub c) roda d) bjeloglavi sup 8. S kojom državom Republika Hrvatska ima najkraću kopnenu granicu, dugu samo 14 kilometara? ________________ 9. Pejzaž I i II djela su poznatog hrvatskog lirika: a) Hanibala Lucića b) Šiška Menčetića c) Andrije Kačića Miošića d) Vladimira Vidrića 10. Hrvatski državljani stječu opće i jednako biračko pravo: a) s navršenih 16 godina života b) muškarci s navršenih 16, a žene s navršenih 18 godina života c) s navršenih 18 godina života d) s navršenom 21 godinom života 11. Slava Raškaj bila je poznata: a) književnica b) balerina c) slikarica d) liječnica 12. Na Olimpijskim igrama u Atlanti 1996. Republika Hrvatska osvojila je zlatnu medalju u: a) nogometu b) vaterpolu c) rukometu d) odbojci 13. U Republici Hrvatskoj smrtna kazna: a) ne postoji b) postoji, ali se ne primjenjuje c) postoji samo za ratni zločin i zločin protiv čovječnosti d) postoji samo za djelo veleizdaje, u situaciji neposredne ratne opasnosti 14. Opunomoćenik Hrvatskog sabora koji štiti ustavna i zakonska prava građana u postupku pred državnom upravom i tijelima – ombudsman, na hrvatskom jeziku naziva se:______________ 15. Katolički svećenik, zagrebački nadbiskup koji je bio proganjan u bivšoj državi nakon II. svjetskog rata zvao se: a) Josip Juraj Strossmayer b) Alojzije Stepinac c) Maksimilijan Vrhovac d) Franjo Kuharić 16. Vatroslav Lisinski skladao je prve hrvatske opere: a) “Ljubav i zloba” i “Porin” b) “Ero s onoga svijeta” i “Hasanaginica” c) “Gubec-beg” i “Nikola Šubić Zrinjski” d) “Još Hrvatska ni’ propala” i “Lijepa naša domovino” 17. Bojni ples s mačevima koji se od 15. stoljeća tradicionalno održava na Korčuli zove se _______________________ 18. Prvi hrvatski kralj, vladao je u prvoj polovini 10. stoljeća. Njegov se spomenik nalazi na istoimenom trgu, preko puta glavnog željezničkog kolodvora u Zagrebu. To je: a) Trpimir b) Zdeslav c) Tomislav d) Držislav 19. “Tko pjeva, zlo ne misli”, antologijsku “ljubavnu komediju s pjevanjem”, na temelju “Dnevnika malog Perice” Vjekoslava Majera režirao je: a) Boris Papandopulo b) Krešo Golik c) Vatroslav Lisinski d) Krsto Hegedušić 20. Vođa seljačke bune 1573. godine na području današnje sjeverozapadne Hrvatske bio je __________________________ 21. Najviše vrednote ustavnog poretka su: a) vladavina radnika, državno vlasništvo, jednostranački sustav b) načelo samoodrživosti, nesvrstanosti, oslonca na vlastite snage i radničko samoupravljanje c) sloboda, jednakost, nacionalna ravnopravnost, nepovredivost vlasništva d) univerzalnost Katoličke crkve, kršćanski odgoj, jednakost pred Bogom i narodom, solidarnost s drugim kršćanskim narodima 22. Svjetski poznat izumitelj, fizičar i elektrotehničar rođen 1856. u Smiljanu kod Gospića po kojem je nazvana mjerna jedinica magnetskog polja je: a) Ruđer Bošković b) Nikola Tesla c) Ivan Supek d) Slavoljub Penkala 23. Hrvatski redarstvenik Josip Jović, prva hrvatska žrtva u Domovinskom ratu, poginuo je 1991. Gdje? 24. Koje je najviše tijelo antifašističkog pokreta 1943. godine donijelo odluku o priključenju Istre, Rijeke, Zadra i ostalih okupiranih krajeva Hrvatskoj? 25. Ivo Robić, Mišo Kovač i Oliver Dragojević poznati su hrvatski: a) pisci b) pjevači c) slikari d) sportaši 26. Svjetski poznati izvozni proizvod hrvatske prehrambene industrije je začin: a) mažuran b) vegeta c) papar d) origano 27. Dekorativni odjevni predmet, oblika vrpce, koji se nosi oko vrata i smatra se izvornim hrvatskim proizvodom je: ____   Rješenja: 1. Hrvatski sabor, 2. b, 3. Vukovar, 4. a, 5. b, 6. c, 7. d, 8. Crna Gora, 9. d, 10. c, 11. c, 12. c, 13. a, 14. pučki pravobranitelj, 15. b, 16. a, 17. moreška, 18. c, 19. b, 20. Matija Gubec, 21. c, 22. b, 23. Plitvice, 24. ZAVNOH, 25. b, 26. b, 27. kravata      SAD 1. Koji je datum krajnji rok za podnošenje poreznih prijava? 2. Koji je teritorij SAD kupio od Francuske 1803. godine? 3. Zašto američka zastava ima 13 pruga? 4. Što znači “vladavina prava”? 5. Navedite jednog od senatora iz vaše savezne države. 6. Koliko je sudaca Vrhovnog suda? 7. Što je učinila Susan B. Anthony? 8. Navedite jedan rat u kojem je sudjelovao SAD u 20. stoljeću. 9. Tko može staviti veto na prijedlog zakona? 10. Kojoj stranci pripada sadašnji predsjednik? 11. Navedite jednu od dvije najduže rijeke u SAD-u? 12. Protiv koga se SAD borio u II. svjetskom ratu? 13. Kada je napisan Ustav? 14. Odakle su dovođeni robovi? 15. Navedite jedno indijansko pleme. ODGOVORI 1. 15. travnja 2. Louisianu 3. Predstavljaju prvih 13 kolonija 4. Nitko nije iznad zakona 5. više odgovora 6. Devet 7. Borila se za građanska prava ili prava žena 8. I. i II. svjetski rat, Koreja, Vijetnam, Zaljevski rat 9. Predsjednik 10. Demokratskoj 11. Missouri ili Mississippi 12. Njemačke, Italije, Japana 13. 1787. 14. Iz Afrike ili iz Azije 15. Cherokee, Navajo, Sioux, Chippewa, Choctaw, Pueblo, Apaši, Iroquois, Creek... DANSKA 1. U kojem je zviježđu u 16. stoljeću astronom Tycho Brahe otkrio novu zvijezdu? a) Kasiopeja b) Velika kola c) Lira 2. Koji je restoran dobio treću Michelinovu zvjezdicu u veljači 2016.? a) Geranium b) Kadeau c) Søllerød Kro 3. Koji je šef države posjetio Dansku u travnju 2016.? a) meksički predsjednik b) kanadski predsjednik 4. U svibnju 2016. u Kopenhagenu je održana konferencija Women Deliver. Tko je bio pokrovitelj? a) kraljica Margrethe II. b) krunska princeza Mary 5. Što simbolizira uskrsno jaje? a) plodnost b) naciju 6. Što je runama zapisano na kamenu iz Jellinga o kralju Haraldu? a) vodio je pohod u Englesku b) uveo je demokraciju c) preobratio je Dance na kršćanstvo 7. Mora li vjernik poštovati zakone i pravila koja vrijede u društvu? a) da b) ne ODGOVORI 1. a, 2. a, 3. a, 4. b, 5.a, 6. c, 7. a VELIKA BRITANIJA 1. Tko je sagradio Londonski toranj (The Tower of London)? a) Oliver Cromwell b) kraljica Elizabeta II. c) Vilim Osvajač 2. Što je britanski izum iz 20. stoljeća? a) walkman b) bankomat c) mobitel 3. U istraživanju javnog mnijenja 2002. Winston Churchill izabran je kao najveći Britanac svih vremena. a) točno b) netočno 4. Koja religija slavi Diwali? a) budizam b) kršćanstvo c) sikizam 5. Koju ćete obvezu imati kao državljanin UK? a) voditi psa stalno na uzici b) izbjegavati kupnju nedjeljom c) brinuti se za sebe i svoju obitelj d) sami uzgajati povrće 6. Koja je važna promjena u glasovanju uvedena 1969.? a) zatvorenici su dobili pravo glasa b) dob za glasovanje spuštena je na 18 godina c) uvedeno je obavezno glasovanje 7. Koliko ljudi služi u poroti u Škotskoj? a) 8 b) 11 c) 15 d) 20 ODGOVORI 1. c, 2. b, 3. a, 4. c, 5. c, 6. c, 7. c ITALIJA 1. Pravosudna istraga provedena na nacionalnoj razini 90-ih godina prošlog stoljeća zove se: a) Čiste ruke (Mani pulite) b) Otpor c) Cosa Nostra 2. Središnji trg u Veneciji nosi ime: a) svetog Petra b) svetog Ivana c) svetog Marka 3. Tko je osnivač pokreta Risorgimento a) Francesco d’Assisi b) Giuseppe Garibaldi c) Benito Mussolini 4. Autor Božanstvene komedije je: a) Giovanni Boccaccio b) Dante Alighieri c) Niccolo Machiavelli d) Francesco Petrarca 5. Tko se prvi služio znanstvenom metodom? a) Alessandro Volta b) Enrico Fermi c) Leonardo da Vinci d) Galileo Galilei 6. Tko je skladao opere La Traviata i Aida? a) Giuseppe Verdi b) Giacomo Paganini c) Dante Alighieri d) Galileo Galilei 7. Koja je službena religija u Italiji? a) katolička b) nijedna c) islam ODGOVORI 1. a, 2. c, 3. b, 4. b, 5. d, 6. a, 7. b NJEMAČKA 1. U Njemačkoj se smije kritizirati vlast zato što: a) postoji sloboda vjere b) građani plaćaju poreze c) postoji sloboda govora 2. Koja je životinja njemački simbol? a) lav b) orao c) medvjed d) konj 3. Čovjek u invalidskim kolicima nije dobio posao službenika na šalteru. Što je od sljedećeg neprihvatljiv razlog za to? a) nema radnog iskustva b) u kolicima je c) ne zna engleski d) tražio je veću plaću od ponuđene 4. Želite novu autobusnu liniju koja će prolaziti bliže vašem domu. Što činite? a) pridružujem se građanskoj inicijativi za uvođenje novih linija ili osnivam svoju b) žalim se Ministarstvu financija jer plaćam poreze i imam pravo na autobusnu liniju 5. Kad su nacisti u Njemačkoj uništili sinagoge i židovske dućane? a) 1925. b) 1930. c) 1938. d) 1945. 6. Tko u Njemačkoj ne smije živjeti kao par: a) Hans (20) i Marie (19) b) Tom (20) i Klaus (45) c) Sofie (35) i Lisa (40) d) Anne (13) i Tim (25) ODGOVORI 1.c, 2. b, 3. b, 4. a, 5. c, 6. d 