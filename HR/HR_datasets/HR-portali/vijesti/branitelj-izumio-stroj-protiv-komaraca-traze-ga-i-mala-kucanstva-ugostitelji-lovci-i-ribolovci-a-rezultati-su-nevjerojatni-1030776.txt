Izum ovog kutinskog inovatora svakako je pohvalan, ali prije svega - koristan i ekološki prihvatljiv Sezona komaraca već pokazuje svoje zube diljem Lijepe Naše, a nepodnošljivi ubodi ostavljaju svoje tragove. Ometaju nas u uživanju u vlastitom vrtu, na izletima, a kako im doskočiti? Kutinski inovator i obrtnik, hrvatski branitelj Stjepan Sviben izumio je revolucionarni uređaj za zaprašivanje komaraca – CroFog. Komentari o učinkovitosti stižu sa svih strana, a nekoliko detalja više otkrio je i u razgovoru za naš portal. Kako uređaj radi, kako je došao na ideju da ga osmisli te gdje ga se može nabaviti čitajte u nastavku: Što je Cro-Fog i koje su njegove glavne prednosti? “CroFog je uređaj za zaštitu od komaraca i ostalih insekata, vrlo jednostavan za korištenje i veoma učinkovit. To je jedna mala naprava koja na ekološki način jestivo ulje pomiješano sa BIO CIDO-om pretvara u maglu koja djeluje kao opijat na insekte i onesposobljava ih u letu. Dakle, bez prisustva otrovnih kemikalija na ekološkom principu eliminira insekte tako da pritom nije štetno niti za ljude ni za toplokrvne životinje. CroFog uređajem se vrlo lako i jednostavno rukuje, pogonsko gorivo je plin iz limenke – kartuše a kao nosač BIOCIDA može se koristiti ekološko vazelinsko ulje kakvo koriste vinari za zaštitu vina u inox bačvama ili neko jestivo ulje, a jako dobro radi i s običnim dizel gorivom”, govori nam ovaj kutinski inovator. Kako ste osmislili ovaj koristan stroj, kako je sve počelo? Sve je počelo prije sada već skoro sedam godina. Kako imam jedan komad zemlje i drvenu kućicu uz rijeku Pakru u rubnom dijelu Lonjskoga polja, ondje je svake godine najezda komaraca i bio sam prisiljen nešto izmisliti da se riješim tih napasnika jer se tamo nije moglo živjeti niti boraviti pola sata, a kako sam ja tehničke struke i već sam ranije izumio nekoliko tehničkih uređaja za radionice, u ovom slučaju mi je bilo poznato da se određena formulacija biocida i nosača preparata uz pomoć temperature i pritiska treba pretvoriti u maglu, a sve ostalo bila je nepoznanica. Krenuo sam u istraživanje, počeo sam prikupljati razne materijale po otpadima i trgovinama, razne elemente, grijače, isparivače, rezervoare, šlaufove i plamenike sam pošarafao na jednu dasku i krenuli su eksperimenti. Kada sam nakon mjesec dana dobio funkcionalnu napravu na daski, sve je trebalo smjestiti u jednu kutiju da bude lako za korištenje”, govori nam Sviben i nastavlja: “Sada je inovacija krenula dalje pa je uređaj olakšan bez robusnog kućišta, umjesto dosadašnjih pet kilograma sada ima svega 1,8 kg i još je jednostavniji, a najnovija je opcija dogradnja sonde za nepristupačna mjesta, kada se treba riješiti insekata na nepristupačnim mjestima kao što su spušteni stropovi, ispod lamperije ili duplih zidova, u šahtama ili za rješavanje osa i stršljenova ispod krovova. Za te je situacije ovo idealna opcija, u zadnje vrijeme ove miniuređaje kupuju profesionalci DDD službe za zaštitu raznih skladišta, podruma, kuhinja i restorana za dezinsekciju i dezinfekciju jer uređaj ima bešuman rad i nema dima od benzina sagorjelog u velikim strojevima koje su dosad koristili. Mislim da je ovo idealno rješenje, a često ga koriste i ugostitelji kako bi zaštitili svoje terase i druge otvorene ugostiteljske sadržaje. Mnogima je posebno prihvatljivo to što je ovaj postupak ekološki jer se ne radi sa opasnim otrovima, već s neškodljivim bio preparatima”, rekao nam je Stjepan Sviben. Dodao je da uređaj često koriste i u autokampovima za zaštitu gostiju na otvorenom, a ribolovne udruge ovim se postupkom riješe komaraca tijekom ribolova, ili pak lovci na čekama u lovu. Ovo je uređaj koji bi svatko domaćinstvo trebalo imati kao što imaju kosilicu za travu jer se njime mogu vrlo lako zaštititi od komaraca oko svojih kuća, vikendica ili na moru, na plažama, pri radovima u vrtu ili šumi, na njivama i drugdje, gdje god ima insekata. Koji su Vam daljnji planovi? Ovo je obiteljski posao koji bi polako bez zaduživanja kroz nekoliko godina trebao zaživjeti u ozbiljniji posao. Za sada smo ograničeni s količinama, bez većih ulaganja ne može se krenuti u ozbiljniji posao, a kredite ne želim dizati jer poučen lošim iskustvima nekih poduzetnika koji su krenuli u posao, zadužili se i na kraju ostali bez svega – to ne želim. Bilo je ponuda iz Poljske, Mađarske, čak su mi dolazili neki ljudi Hrvati iz Tajvana da bi s njima radili nešto, ali sve bi to bili kratkoročno dobri poslovi. Prema onoj staroj izreci „tko visoko leti nisko padne“, dugoročno bi to bila loša odluka, da sada ne spominjem detalje, tako da idemo polako dalje, dovoljno da ljudi imaju plaću i zadovoljni smo. Gdje se stroj može kupiti?  Uređaj se može kupiti izravno u Kutini u „VEMAMEDIA“ d. o. o ili naručiti putem weba ili pak naručiti telefonom (više u fotogaleriji ispod naslova članka). Cijena uređaja je oko 240 eura, što je, usporedivši s nekom kosilicom, flaksericom koje su nužne u domaćinstvu ili hrpom skupih repilenata koje kupujemo za zaštitu, a često su to i otrovni i opasni kemijski preparati upitne učinkoviti, nevelika cijena. Naravno, težimo nižim cijenama – kada se poveća proizvodna količina, cijene će zasigurno biti manje. Kakve su povratne informacije onih koji su stroj kupili? Povratne informacije, što od malih korisnika pa do većih tvrtki i DDD službi koje se profesionalno bave poslovima zaštite, iznenađujuće su dobre, pa i odlične. Gdje god prodamo jedan uređaj, već vidi netko od prijatelja ili suradničkih tvrtki uz preporuku pa i oni naruče za sebe. Veoma je važno naglasiti da su svi vitalni dijelovi izrađeni od visokokvalitetnog inoxa i nepoderivi, da uređaj ako se pravilno koristi uopće nema kvarova, svega su u nekoliko navrata kupci imali problem kada nisu pročitali uputstvo za rukovanje ili ga se nisu pridržavali pa su pregrijali isparivač, ostavili upaljeno, a da nisu koristili, nije bilo protoka pa im je zagorila formulacija, ali to se lako riješi, pošaljemo im drugi isparivač koji ne stoji puno i sami ga zamijene i rade dalje. Inače sve dijelove imamo za isporuku u svakom trenutku i uz garanciju 12 mjeseci koja komotno može biti i 24 mjeseca jer se uređaji ne kvare, sa sigurnošću mogu reći da je to jedan vrlo pouzdan i učinkovit uređaj s kojim su svi kupci dosad veoma zadovoljni. Rad ovog hrvatskog inovatora, malog poduzetnika Stjepana Svibena podržati možete i prateći njegovu Facebook stranicu o CroFogu gdje možete i pogledati kako se uređaj koristi u praksi.