ZAGREB - Uskok je ispitao sve svjedoke zbog kojih je prošloga tjedna zatvoren SDP-ov saborski zastupnik i bivši predstojnika Ureda predsjednika Vlade Tomislav Saucha pa će on poslijepodne biti pušten iz istražnog zatvora u Remetincu. Prijedlog za puštanjem Sauche iz istražnog zatvora nešto prije podneva stigao je na zagrebački Županijski sud. Nakon što sudac istrage ukine istražni zatvor, koji mu je određen zbog mogućeg utjecaja na svjedoke, odluka trebe biti napisana i poslana u Remetinec pa bi Saucha na slobodu mogao izaći oko 14 sati, kazao je Hini glasnogovornik zagrebačkog Županijskog suda Krešimir Devčić. Saucha je uhićen i pritvoren prošli petak nakon što mu je, na zahtjev Državnog odvjetništva, Hrvatski sabor skinuo zastupnički imunitet radi uhićenja i pokretanja kaznenog postupka zbog isplata dnevnica za nepostojeća putovanja trojici savjetnika bivšeg premijera Zorana Milanovića. Tužiteljstvo sumnja da je Sauchu na štetu proračuna pribavio korist veću od 540.000 kuna i 1360 eura, a nezakonitosti je navodno počinio od studenog 2013. do siječnja 2016.