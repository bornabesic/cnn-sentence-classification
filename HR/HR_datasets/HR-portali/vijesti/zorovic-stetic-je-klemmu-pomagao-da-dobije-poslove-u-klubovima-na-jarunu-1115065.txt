Tko laže, a tko govori istinu, pitanje je koje se nameće nakon onog što se čulo u nastavku suđenja Josipu Klemmu na zagrebačkom Županijskom sudu. Na klupi za svjedoke drugi dan za redom sjede bivši Klemmovi suoptuženici, koji su se od podizanja optužnice u svibnju lani, do početka suđenja, odlučili  nagoditi s tužiteljstvom.  Radovan Štetić, koji je svjedočio u ponedjeljak, te Hrvoje Zorović i Silvijo Golubovac, koji su svjedočili u utorak, tako su u zamjenu za manju kaznu priznali ono što ih se optužnicom tereti. A prema optužnici, Štetić je skupa sa Zorovićem nalazio osobe, koje su potom osnivale trgovačka društva. Tim društvima, Klemm Security je potom isplaćivao fakture za neostvarene poslove, a novac uplaćen na račun, podizan je te davan Štetiću i Klemmu, tvrdi tužiteljstvo. Radi se o ukupno 2,9 milijuna kuna za koliko je, smatra tužiteljstvo, Klemm oštetio vlastitu tvrtku. Uz to, prema optužnici, nije platio ni oko 600.000 kuna poreza. I dok je Štetić u iskazu u ponedjeljak tvrdio da je Klemma vidio svega dva puta u životu i to dok je bio u društvu sa Zorovićem, koji je Klemmu vraćao pozajmice, Zorović je u utorak ispričao nešto sasvim drugo. Problemi s porezom -  Klemma poznajem od 2000. jer živimo u susjednim kvartovima. On je 2000. počinjao posao sa svojom zaštitarskom tvrtkom pa sam mu ja pomogao oko poslova i to tako da sam ga upoznao s određenim ljudima koji su bili na funkcijama i koji su mogli odlučiti o određenim poslovima za tvrtku koju je osnivao.  Pomogao sam mu da dobije posao u DM-u i Kauflandu, dok mu je Štetić pomogao da dobije posao u nekim klubovima na Jarunu. Isto tako sam mu iznajmljivao automobile. Kasnije su nastali problemi s porezom jer je Porezna uprava utvrdila da nisu obavljene djelatnosti za koje su izdane fakture - kazao je Zorović. Kao i Štetić i on je spomenuo da je od Klemma u dva navrata posuđivao novac. No dok je Štetić tvrdio da je ta pozajmica bila za Zorovića, Zorović tvrdi  da je pozajmica bila za Štetića koji je htio kupiti brod na leasing. Isto tako, Štetić je u svom iskazu tvrdio da on nema veze s tvrtkom Eloco, te da je u nju znao samo povremeno doći, no Zorović tvrdi da se ne može sjetiti osnivača, ali da je on 2003. u toj tvrtki postao direktor, na zamolbu Štetića. - Tvrtka se bavila iznajmljivanjem kombija i luksuznih vozila, a jedan od klijenata  je bio i Klemm sigurnost. Posredovali smo i u lobiranju da Klemm sigurnost dobije poslove zaštite. Tvrtka je račun imala u Hypo banci, ja sam bio ovlašteni potpisnik računa, a kartica se nalazila kod Štetića - kazao je Zorović. Štetić je pak tvrdio da on nije imao karticu tvrtke, dok Zorović kaže da je Štetić u više navrata podizao novac, koji je potom knjižen kao pozajmica. Zorović kaže i da Štetića oko tog novca nije previše ispitivao. Kada su Zoroviću predočeni računi koji se odnose na usluge koje je Eloco napravio za Klemm Security, a za koje tužiteljstvo tvrdi da su fiktivni, Zorović je potvrdio da je na njima njegov potpis. Kazao je da su spomenuti poslovi dogovarani na mjesečnoj ili godišnjoj bazi, no nije htio imenovati osobe s kojima je te iznose dogovarao. Isto tako kazao je i da nema popratnu dokumentaciju za spomenute račune. > > Štetić: Klemm je priznao pa sam i ja optužen 