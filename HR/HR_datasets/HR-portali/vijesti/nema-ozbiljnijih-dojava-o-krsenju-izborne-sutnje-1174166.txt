Subota, dan prije drugog kruga lokalnih izbora, protječe bez ozbiljnijih dojava o kršenju izborne šutnje koja je počela u ponoć sa petka na subotu, a završava u nedjelju, 4. lipnja, u 19 sati sa zatvaranjem birališta. Dan je vrlo miran, nema nikakvih ozbiljnijih dojava da se šutnja krši, kažu u Državnom izbornom povjerenstvu (DIP) i kao primjer zaprimljene dojave spominju pritužbu jednog građanina da je u poštanskom sandučiću našao promidžbeni letak. Iako svoju izvršnu vlast u drugom krugu ne biraju sve lokalne jedinice, izborna šutnja vrijedi za cijelu državu, sve izborne sudionike i sve medije. Osam županija, Grad Zagreb koji ima status grada i županije, 54 grada i 102 općine izabrat će u nedjelju svoje župane, gradinačelnike i načelnike te njihove zamjenike. Pravo glasa ima 2 milijuna 791 tisuća birača, a birat će se na oko 4500 biračkih mjesta.