AMERIČKI ministar obrane James Mattis rekao je u petak da bi svako vojno rješenje sjevernokorejske krize bila "tragedija nezamislivih razmjera" te da Washington radi na međunarodnom planu da se pronađe diplomatsko rješenje.  Sjeverna Koreja odbila je sve pozive da zaustavi svoj nuklearni program, čak i od Kine, njezina dugogodišnjeg saveznika, nazivajući ga legitimnom samoobranom.  Ona radi na razvoju nuklearnih projektila sposobnih da pogode američko kopno a stručnjaci kažu da je test novog projektila u nedjelju bio još jedan važan korak u tu svrhu.  "I dalje ćemo raditi na tom problemu", rekao je Mattis na konferenciji za novinare u Pentagonu.  "Krene li ka vojnom rješenju, bit će to tragedija nezamislivih razmjera. Stoga su naši napori usmjereni na to da surađujemo s UN-om, Kinom, Japanom i Južnom Korejom kako bismo pronašli izlaz iz ove situacije", istaknuo je Mattis.  Ta je primjedba jedan od najjasnijih znakova da će administracija Donalda Trumpa iskoristiti sve alternative prije nego što se okrene vojnoj akciji protiv Sjeverne Koreje.  SAD, koji je zbog rastuće nuklearne prijetnje u Južnoj Koreji rasporedio 28.500 svojih vojnika, pozvao je Kinu da učini više kako bi se zaustavila Sjeverna Koreja.