Screenshot: YouTube BIVŠI general bošnjačke vojske Atif Dudaković, protiv kojeg u BiH već 11 godina traje istraga zbog ratnih zločina, prošlog je vikenda posjetio Konjic. Tamo je održao nacionalistički govor u kojemu je najavio kako rat nije gotov.   "Sadašnje generacije kažu da je rat nezavršen i da su samo prestale pucnjave. Koje su to borbe i iskušenja kroz koja prolazimo i kroz koja ćemo prolaziti? Što treba raditi? Ima li opasnosti? Ima ih, mnogo ih ima", rekao je Dudaković u Konjicu. Kako piše Blic, tribinu su orrganizirale tamošnje organizacije ratnih veterana u sklopu obilježavanja Dana maloljetnih dobrovoljaca Armije BiH.   U svom govoru Dudaković je govorio da su Ante Pavelić i srpski političari još pedesetih godina 20. stoljeća u Argentini dogovarali podjelu Bosne.   "Ako prilike u Europi budu, Bosna će se podijeliti između Srbije i Hrvatske. U tim umovima je uvijek bilo, a nas nije bilo. Međutim mi smo tu", govorio je Dudaković koji je potom govorio o zločinima protiv Bošnjaka u BiH. "Došao je Kordić iz Haga, dočekuju ga ti veliki crkveni dostojanstvenici. Priprema se podrška za uznike. To je opomena budućim generacijama da nas još čeka iskušenje i borba za opstanak", govorio je Dudaković koji je govorio malo o Srbima pa malo o Hrvatima.   Ovaj osumnjičenik za brojne ratne zločine u Konjicu je dočekan kao heroj, a ovo nije prvi put da drži vatrene huškačke govore.   "Borio sam se protiv agresora na svoju zemlju i budem li trebao sutra, neka znaju da ću se opet boriti! Postavlja se pitanje hoće li postojati kritična masa patriota da obrane Bosnu? Ima je, i ta snaga se vidi. Ja sam došao ovde među vas da vam otvoreno kažem da ću raditi na našem umrežavanju", govorio je početkom godine. Tada je rekao da bi svaki Bošnjak stariji od 17 godina trebao kupiti vojnu uniformu.