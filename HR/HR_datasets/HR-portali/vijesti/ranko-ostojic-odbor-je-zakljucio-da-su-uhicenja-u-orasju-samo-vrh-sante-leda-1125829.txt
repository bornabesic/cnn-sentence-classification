Saborski odbor za unutarnju politiku i nacionalnu sigurnost danas se žurno sastao kako bi raspravio uhićenja 10 časnika HVO-a u Orašju. S članovima odbora razgovarali su i čelnik SOA-e Daniel Markić te čelnik VSOA-e general Ivica Kinder. – Zaključak je odbora da je to vrh sante leda svih događanja koji se upravo odvijaju s ciljem da se kroz ekstenzivno, ali i selektivno korištenje pravosudnog sustava i tumačenje pojedinih odredbi kaznenog djela ratnog zločina to iskorištava u političke svrhe. Da mi ne bismo bili Odbor koji će poslati poruku da se protivimo tome da se svaki ratni zločin kažnjava, svi smo se zajedno založili – nakon informacije koju smo dobili od ravnatelja SOA-e, kao i generala Kindera iz VSOA-e – i zatražili dodatno ažuriranje svih podataka. Odbor će odraditi i svoj dio kao pripremu za sjednicu Sabora, odnosno donijet će određene zaključke koji bi se iznijeli na sjednici Sabora – kazao je nakon zatvorene sjednice predsjednik Odbora Ranko Ostojić. Kaže i kako ovaj događaj nije izuzetak, a Odbor prepoznaje probleme zbog kojih se to može nastaviti. Dodaje i da je to izuzetno kompleksna tema, pa smatra da će sutra sazvani Odbor za pravosuđe pomoći u raščišćavanju cijele priče. – Hrvatska ima pravo zatražiti drukčije postupanje, to nije miješanje u suverenitet susjedne države. Zaključak koji bi Sabor donio obvezao bi naše državne institucije da poduzmu određene korake u odnosu na politiku prema BiH poštujući pravila koja vrijede za svaku zemlju koja pretendira da uđe u EU. Zaboravljamo da mi jesmo u EU, da smo punopravna članica i da možemo i s takve pozicije tražiti određene poteze. Ne da se prestane s istragama, ne da se prestane s utvrđivanjem je li netko kriv ili nije, ali možemo tražiti da to bude izvedeno u skladu s međunarodnim pravilima, s obilježjima kaznenog djela. To je, prema mojem mišljenju, pravi put – objasnio je Ostojić.  Osvrnuo se i na optužbe HDZ-ova Bože Ljubića kako je SDP-ova Vlada kriva jer je istražiteljima iz BiH dopustila selektivno uzimanje dokumenata iz Državnog arhiva.  – Podsjetio bih da je Vlada RH 2015. također izrazila zabrinutost i u lipnju 2015. zatražila od pravosudnih tijela – i zadužila za to Ministarstvo pravosuđa – da ne postupaju prema zamolnicama ako se utvrdi da je riječ o neselektivnom načinu utvrđivanja krivnje ili o optužnicama koje nemaju temelj, a pogotovo ako se sugerira da je riječ o udruženom zločinačkom pothvatu, kao što se to pokušalo napraviti – odgovorio je Ostojić. Upitan je i tko bi uhićenja iskorištavao u političke svrhe i s kojim motivom. – Istina je da sastavi vijeća i načini na koji se donose odluke o optužnicama u institucijama u BiH, s obzirom na razvoj događaja, referendum i slično, isto tako s obzirom na kadrovsku selekciju koja se ondje događa, ne ulijevaju povjerenje. Ne postavlja se pitanje treba li netko odgovarati za ratni zločin ili ne treba, ali situacija je takva da su u Orašju, gdje su u obrani sudjelovali i pripadnici HVO-a i bili pozitivan primjer kada govorimo o odnosu s pripadnicima muslimanskog naroda, uhićeni pripadnici samo jednog naroda – naglasio je Ostojić. 