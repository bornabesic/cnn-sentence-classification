U nedjelju se u najmnogoljudnijoj njemačkoj saveznoj pokrajini Sjevernoj Rajni - Vestfaliji održavaju izbori za pokrajinski parlament koji se smatraju najvažnijim pokazateljem raspoloženja birača uoči parlamentarnih izbora u rujnu. Dva dana uoči izbora ispitivanja javnog mnijenja pokazuju izjednačenu borbu između vodećih socijaldemokrata i demokršćana. Sjeverna Rajna-Vestfalija desetljećima je slovila kao socijaldemokratska utvrda. S industrijskim središtima u Ruhrskoj oblasti i uz tok Rajne, Socijaldemokratska stranka Njemačke (SPD) ovdje je imala snažnu podršku među industrijskim radnicima i rudarima. Do promjene je došlo 2005. kada je reformska politika socijaldemokratskog kancelara Gerharda Schroedera dovela do prvog gubitka vlasti u Sjevernoj Rajni - Vestfaliji od šezdesetih godina. Gubitak glavnog socijaldemokratskog uporišta Sjeverne Rajne-Vestfalije  Schroeder je doživio kao izglasavanje nepovjerenja njegovoj politici reforme tržišta rada te je stoga za istu godinu raspisao i prijevremene izbore koji su završili dolaskom Angele Merkel na vlast na jesen 2005. Pokrajinski izbori 2005. u Sjevernoj Rajni Vestfaliji bili su sudbonosni za jednog socijaldemokratskog kancelara a ovi 2017. bi mogli biti sudbonosni za socijaldemokratskog kandidata Martina Schulza. Naime ako SPD izgubi u svojoj najvažnijoj pokrajini, koju je povratio na izborima 2010. otkada ovdje ponovno vladaju socijaldemokrati u suradnji sa Zelenima, to bi definitivno moglo zapečatiti kancelarske ambicije donedavnog "socijaldemokratskog mesije" Martina Schulza. I upravo to bi se, prema najnovijim ispitivanjima javnog mnijenja, moglo i dogoditi. Ova ispitivanja kratko prije izbora SPD-u daju podršku između 30 i 32 posto birača što je u potpunosti izjednačeno s oporbenom Kršćansko-demokratskom unijom (CDU) Angele Merkel. Po nekim ispitivanjima SPD je iza CDU-a. No ista ispitivanja pokazuju da je 35 posto od gotovo 12 milijuna birača u ovoj pokrajini još neodlučno. Stoga ne čudi i intenzitet kojim kancelarka Merkel i njezin izazivač Schulz vode predizbornu kampanju posljednjih dana ovdje na krajnjem zapadu zemlje. Jer iako se ne ovim izborima ne radi direktno o njima nego o pokrajinskim kandidatima, sadašnjoj socijaldemokratskoj premijerki Hannelori Kraft i pokrajinskom čelniku CDU-a Arminu Laschetu, politička javnost borbu za Sjevernu Rajnu-Vestfaliju doživljava kao direktan sraz kancelarskih kandidata Merkel i Schulza. A trend je trenutno na strani Angele Merkel. Prvobitni uzlet koji je u ispitivanjima javnog mnijenja polučilo proglašenje Martina Schulza kandidatom sredinom veljače i nešto kasnije i predsjednikom SPD-a, je u međuvremenu ispario. SPD je posljednjih tjedana izgubio na pokrajinskim izborima u Sarskoj i Schleswig-Holsteinu a i na saveznoj razini su vrijednosti SPD-a ponovno daleko iza demokršćanske Unije CDU/CSU. I to iako je SPD neko vrijeme čak i vodio. I druge okolnosti su na strani Angele Merkel i njezinog CDU-a. Javna rasprava oko izbjeglica, što je išlo na teret kancelarke, se osjetno stišala, državne blagajne odavno nisu bile ovoliko pune a nezaposlenost je najniža od početka devedesetih. Iako na saveznoj razini i socijaldemokrati sudjeluju u radu vlasti, građani zasluge za gospodarsku stabilnost pripisuju isključivo kancelarki i njezinom CDU-u. SPD radi još jednu grešku odričući se gospodarskih smjernica Gerharda Schroedera, čije reforme pod nazivom Agenda 2010 su u dobroj mjeri doprinijele jakom gospodarskom rastu koji Njemačka uživa već godinama. Na to je čak morala prije nekoliko mjeseci upozoriti i sama kancelarka kada je socijaldemokratima predbacila da bi mogli biti ponosni na Agendu 2010 umjesto da je se javno odriču. Drugi razlog zbog kojeg bi SPD u Sjevernoj Rajni-Vestfaliji mogao izgubiti izbore je pitanje sigurnosti. Ovu saveznu pokrajinu mnogi još uvijek povezuju s nemilim događajima u prošlogodišnjoj novogodišnjoj noći kada je zbog nepripremljenosti policije na stotine migranata pljačkalo i seksualno napastovalo prolaznice na koelnskom glavnom kolodvoru. Drugi sigurnosni propust koji se pripisuje SPD-u u Sjevernoj Rajni-Vestfaliji je slučaj atentatora na Berlinski božićni sajam koji je bio registriran upravo u ovoj pokrajini ali su ga vlasti izgubile iz vidika što mu je omogućilo i napad u kojem je 12 osoba izgubilo život. Oko pitanja sigurnosti i nekompetencije aktualne pokrajinske vlade, CDU je uglavnom i vodio svoju predizbornu kampanju. Pitanje sigurnosti u središte svoje kampanje su postavili i desni-populisti iz Alternative za Njemačku koji su međutim u međuvremenu, zbog laganog nestanka teme izbjeglica i unutarnjih svađa,  pali na oko šest posto glasova te je tako sada čak i upitan njihov ulazak u pokrajinski parlament u Duesseldorfu. Predizborne ankete Liberalno-demokratsku stranku (FDP) vide kao treću političku snagu u pokrajini koja bi mogla odigrati odlučujuću ulogu u sastavljanju koalicija. Nastavak sadašnje socijaldemokratsko-zelene koalicije je malo izgledan između ostalog i zbog lošeg položaja Zelenih koji uživaju podršku svega sedam posto birača. Gubitak Sjeverne Rajne-Vestfalije bi za kandidata Schulza bio nezahvalan i zbog toga jer je Schulz ovdje "kod kuće". Njegova izborna jedinca se naime nalazi u gradiću Wuerselenu nedaleko od nizozemske granice.