TROJE ljudi u kritičnom je stanju u petak nakon što je vozač dan prije pokosio pješake na newyorškom Times Squareu te usmrtio mladu ženu na odmoru i ozlijedio 20 osoba, objavila je policija.  Richard Rojas, 26-godišnji vozač ubrzao je kad je skrenuo na nogostup i izgleda da je namjerno nastojao ubiti pješake, rekli su gradonačelnik Bill de Blasio i policija.  Rojas bi u petak navečer trebao biti doveden pred sud kako bi se suočio s optužbom za ubojstvo, pokušaj ubojstva i izazivanje prometne nesreće sa smrtnom posljedicom.  Vlasti su objavile da se radi o američkom državljaninu od 26 godina koji živi u Bronxu. Bivši je pripadnik američke mornarice. On je već ranije dva puta bio uhićen, 2008. i 2015. zbog vožnje u pijanom stanju i nepreciziranih prijetnji 2016., navele su vlasti ne rekavši je li bio pijan u četvrtak ujutro.