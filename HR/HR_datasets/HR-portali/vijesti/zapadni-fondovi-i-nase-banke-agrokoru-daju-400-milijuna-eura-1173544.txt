Kritike drugog čovjeka Sberbanka Maksima Poletajeva na rad izvanredne uprave Agrokora i očekivanja od nje i Vlade vezana za bolju transparentnost i komunikaciju izazvali su brojne reakcije, a zaključak je da suradnja nije upitna, ali da je premalo vremena u kojem je izvanredni povjerenik iz kaosa u kojem se Agrokor zbog Todorića našao, a što je i sam Poletajev priznao, mogao napraviti čudo u samo šest tjedana. Zbog niza zamjerki ruska banka za sada nije donijela odluku u davanju novog kredita. No, iako je još jučer tijekom dana bilo dogovoreno da će se kredit s domaćim bankama i zapadnim fondovima ugovoriti do petka, naknadno je odlučeno da se produlji rok do oko deset dana, u kojem razdoblju se daje mogućost da se u kreditiranje uključe i drugi potencijalni kreditori. Ta odluka mogla bi se povezati s dolaskom Poletajeva u Zagreb i zahtjevom za bolju suradnju, te njegovom porukom da su Sberbanci potrebna dva do tri tjedna da donesu odluku o kreditiranju. Može se nagađati da hrvatska strana prolongiranjem roka za novi kredit, daje vremena upravo Rusima da se odluče hoće li ili ne sudjelovati u daljnjem financiranju. Za sada je s bankama i fondovima ugovoren iznos od 400 milijuna eura, pri čemu ne bi bilo potrebe za povlačenjem cijelog iznosa, dao bi se pod roll-up uvjetom i kamatom ispod pet posto. Taj novac osigurao bi nesmetano poslovanje, posebno u vrijeme turističke sezone. Stručnjaci za maloprodaju Ramljak je imao nekih propusta, ali pitanje je tko bi se snašao bolje u tom kaosu koji je ostavila obitelj Todorić – od nepodmirenih dugova do nepotpunih financijskih izvješća. Sugovornik blizak Vladi kaže kako je i Poletajev u razgovoru priznao da je kompanija bila u lošem stanju, da ni sam nije znao što se događalo u vrijeme kada je dao kredit, a riječ je o razdoblju koje je trajalo dulje vrijeme, pa nije jasno zašto sada smatra da je izvanredni povjerenik sve to mogao popraviti u samo šest tjedana i da bi odjednom morao Agrokor, tj. Konzum poslovati poput jakog zapadnog lanca. Poletajev se požalio i na manjak stručnjaka za maloprodaju, no navodno se upravo na tom području rade velike pripreme za restrukturiranje. Ali i u svim kompanijama unutar koncerna. No za mnoge od njih potrebno je riješiti problem prevelikog opterećenja jamstvima. Neki je dan objavljeno kako Ledo ima jamstva od 19 milijardi kuna, isti iznos odnosi se i na druge kompanije unutar Agrokora, za koje treba naći način ‘čišćenja’. Za domaći Konzum navodno postoji interes njemačkog Aldija i poljske Biedronke, inače u vlasništvu Portugalaca, pri čemu bi oba uzela dio trgovina. No o tome je preuranjeno govoriti, usto oni nisu i jedini zainteresirani. Prije nego što se napravi revizija, ne može se krenuti ni u restrukturiranje. Dobavljačima je jasno da ulazak takvih lanaca za njih može značiti ne samo snižavanje cijene proizvoda nego i manji obujam proizvodnje, jer takvi lanci se sami pobrinu za proizvodnju. Zato i nije čudno što je nedavno dio dobavljača izašao s idejom da oni preuzmu Konzum. Dobavljači popustili Jučer je bio i rok za pristupanje potpisu bilateralnih ugovora dobavljača koji imaju dug po mjenicama, s bankama i faktoring društvima. Prema informacijama, za njih oko 90 posto dogovor je postignut, onih koji su ranije pristupili potpisivanju zajedničkom sporazumu o promemoriji. Veći dio dobavljača dogovorio je s bankama kredit uz poček od 15 mjeseci i kamatu uz tri posto. Tim će novcem podmiriti dug po mjenicama, a koji će u stvari, na kraju procesa, podmiriti Agrokor. Kriza u Agrokoru odražava nedostatak upravljačkog kapaciteta na svim razinama od države do realnog sektora. Da je bilo više transparentnosti u izvještajima i poslovanju, kriza bi davno bila sanirana. Branko Grčić: Vlada je zaigrala ruski rulet Vlada je donošenjem lex Agrokor zaigrala neku vrstu ruskog ruleta. Kako će ta priča završiti, jako je neizvjesno, uz prijetnje iz Sberbanke tužbama i traženjem prava za koja još nije jasno omogućava li ih toj vrsti vjerovnika lex Agrokor ili ne. Velimir Šonje: Efekti će biti vidljivi do kraja godine Efekti krize u Agrokoru nisu se još pokazali. U makroekonomskim pokazateljima bit će vidljivi krajem godine. U utorak je objavljen podatak o padu industrijske proizvodnje, a jučer niži BDP od očekivanja. Od kada je zasjeo na mjesto izvanrednog povjerenika 10. travnja, “izgubio” se u rješavanju problema s dugovima i pregovorima o novom kreditu, a već prvog tjedna dogovorio je novi kredit od 80 milijuna eura. Povjerenik posrednik dobavljača i banaka Problem s dugom po mjenicama napravio je najviše problema, a odgovor se očekivao od izvanrednog povjerenika. Rješenje je našao u promemoriji, koju je uz početni otpor većina dobavljača i banaka prihvatila. Čekanje revizije i plan restrukturiranja Ramljak je dobio savjetnike, istodobno revizori rade svoj posao i utvrdili su dugove, konačni će se znati nakon prijave tražbina, a onda će se utvrditi imovina koncerna. Na jesen počinje restrukturiranje. Nema otvorenih pitanja s Rusima, a sastanak s Maksimom Poletajevom u Vladi bio je jako dobar. Nema nikakvih otvorenih pitanja, dijalog je kontinuiran – izjavio je premijer Plenković. Kaos u Agrokoru nije se mogao riješiti u 6 tjedana Sugovornik u Vladi smatra da je prerano govoriti o lošem radu izvanrednog povjerenika jer je i Poletajev priznao da je u Agrokoru bio kaos pa je logično da u šest tjedana nije moguće taj kaos odmah maknuti. Novi kredit za normalno poslovanje kompanije Novim kreditom zaokružile bi se sve potrebe za normalno funkcioniranje kompanije, praktički u razdoblju izvanredne uprave, i omogućio redovit prihod na temelju poslovanja – poručio je Plenković.