Ministarstvo rada i mirovinskog sustava oglasilo se priopćenjem u kojem je navelo da je zbunjujući prikaz mirovina hrvatskih branitelja u novom proračunu posljedica Milanovićeva zakona o mirovinskom osiguranju.  – Bivša Vlada donošenjem propisa o razdvajanju mirovina uznemirila je braniteljsku populaciju. Zbog ovog razdvajanja došlo je do drukčijeg računovodstvenog prikaza mirovina hrvatskih branitelja, ali one ostaju iste – poručilo je Ministarstvo. U priopćenju ističu da je prošle godine utrošeno 4.645,359.190 kn za mirovine hrvatskih branitelja iz Domovinskog rata i članova njihovih obitelji, a ove godine je u proračunu planirano 4.096,000.000 kn, što čini razliku od 549,359.190 kn. U nastavku objašnjavaju da je ovo smanjenje koje se vidi na stavci „Mirovine hrvatskih branitelja“ posljedica provedenog razdvajanja mirovina u 2015. godini na dio mirovine koji se financira iz proračuna i dio koji se financira iz prikupljenih doprinosa. – Nakon provedenog razdvajanja mjesečna stavka koju osigurava proračun je smanjena, a s druge strane povećane su stavke čija se isplata financira iz prikupljenog doprinosa. Za svako smanjenje na stavci pojedine kategorije mirovina ostvarenih po posebnim propisima koje se financiraju iz proračuna povećana je stavka mirovina po općem propisu financirana iz doprinosa za starosne, invalidske i obiteljske mirovine. Za ostale kategorije mirovina ostvarenih prema posebnim propisima, za koje je provedeno razdvajanje mirovina, do bitnijeg smanjenja u planu i izvršenju na kontima došlo je tijekom 2015. godine, jer je razdvajanje provedeno od 1. siječnja 2015. – navodi u priopćenju Ministarstvo. – Naglašavam da svaka pojedinačna mirovina, kako hrvatskih branitelja, tako i drugih kategorija koje su prošle razdvajanje, u ukupnoj isplatnoj svoti ostaje ista – poručila je ministrica rada i mirovinskog sustava Nada Šikić. >> Mirovine branitelja ostaju iste, pogledajte cijeli dokument proračuna  >> 'Milijan Brkić je operativan, čovjek koji taj posao zna' 