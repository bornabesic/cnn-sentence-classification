Koga će SDP podržati kao kandidata za vukovarsko-srijemskog župana, još je nepoznanica. Ideja da stanu iza Tomislava Panenića pala je u vodu nakon što je mostovac za svog zamjenika istaknuo Vladu Iljkića, šefa Stožera za obranu hrvatskog Vukovara koji se oštro “sukobio” sa SDP-ovom Vladom zbog ploče s ćiriličnim napisima, a SDP-ov Zlatko Cegledi navodno je odustao od kandidature. No Predsjedništvo SDP-a ima novu ideju, a to je da nagovore svog bivšeg gradonačelnika Vukovara Željka Sabu da bude njihov kandidat za župana, što znači da trebaju nagovoriti i podijeljeni vukovarsko-srijemski SDP. Ideja je “skovana” i zato što se Sabo, što nam je i sam potvrdio, još uvijek premišlja da se opet kandidira za gradonačelnika što SDP-u nikako ne odgovora. Prvo, jer imaju svog kandidata za grad, a riječ je o Goranu Bošnjaku, a kao drugo, ne žele izbacivati Sabu iz SDP-a, a što bi morali napraviti kada bi se kandidirao za gradonačelnika protiv volje stranke. Svjesno potencijalne opasnosti na istoku Hrvatske, vodstvo SDP-a zamolilo je člana Predsjedništva i Vukovarca Predraga Matića da ode u Vukovar, porazgovara i sa Sabom i s vodstvom vukovarskog SDP-a. Sam Sabo tvrdi da s njime nitko nije razgovarao i da on o ideji da bude kandidat za župana ne zna ništa, ali i da je kao član stranke spreman na razgovor. – Ja sam član SDP-a i, ako imaju ideju i zadatak za mene, neka mi kažu. O svakom zadatku koji bi SDP stavio ispred mene spreman sam razgovarati. Kao SDP-ovac, kao čovjek od zadatka – kaže pak Željko Sabo. Iz čega je jasno da mu sama ideja nije mrska. Konačnu odluku trebala bi donijeti županijska organizacija SDP-a i to na idućoj sjednici. U stranci su svjesni činjenice da bi im se u slučaju da za župana kandidiraju Sabu prigovaralo jer je pravomoćno osuđen zbog pokušaja podmićivanja HDZ-ove vijećnice. No, kažu da je Sabo svoju kaznu odslužio, kao i da nema zakona koji mu brani ponovnu kandidaturu jer je Most pišući tzv. lex Vlahušić mislio samo na dubrovačkog gradonačelnika. >>Sabo odležao 7 mjeseci kazne i vratio se u SDP >>'Ako osjetim da me Vukovarci žele, opet ću se kandidirati'​ 