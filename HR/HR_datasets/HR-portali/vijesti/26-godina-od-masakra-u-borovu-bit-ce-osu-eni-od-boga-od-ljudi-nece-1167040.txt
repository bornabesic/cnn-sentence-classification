Kolonom koja je krenula od spomen obilježja 12 čempresa na ulazu u Borovo, a zatim i polaganjem vijenaca podno spomen obilježja u ovome selu danas je obilježeno 26. godina od ubojstva 12 hrvatskih redarstvenika u Borovu 1991. godine. Bila je ovo još jedna prilika da se ukaže da do danas nitko nije odgovarao za ubojstvo hrvatskih redarstvenika koji su radili svoj posao i koji su u središtu Borova upali u zasjedu. Istaknuto je i kako je zločin u Borovu bio putokaz što će se u Hrvatskoj događati nakon 2. svibnja te da poslije toga dana više nitko sumnjao u početak skorog rata. - Tražim oprost za hrvatske branitelje, prijatelje suborce. Tražim oprost i za hrvatske institucije. Tražim oprost jer 26 godina nismo priveli licu pravde one koji su masakrirali hrvatske redarstvenike. Možda nismo dovoljno stručni, nemamo znanja, upornosti volje ali kako god nismo napravili ništa za spokoj prijatelja, rekao je predsjednik Udruge specijalne policije Josip Klemm dodajući kako smo pali na tome testu. Zatražio je oprost i od obitelji čiji sinovi još uvijek nisu pronađeni te zatražio i još malo vjere poručujući da neće odustati dok se ne riješe i ta pitanja. - Možda smo se mi malo izgubili ali zato tražimo od naših kćeri i sinova da ne zaborave nešto što je bilo prije 20-ak godina nego da nastave gdje smo mi stali, rekao je Klemm. I predsjednica RH Kolinda Grabar-Kitarović ukazala je da odgovorni za zločin u Borovu još uvijek nisu odgovarali i dovedeni pred lice pravde. - Spomen na žrtve je još jedna naša obveza. Nedopustivo je da za zločin i ubojstvo do danas nitko nije odgovarao. Ne možemo se izvlačiti na protok vremena i razne poteškoće. Obveza države na utvrđivanju istine i krivnje je trajna i prestat će tek kada i posljednji osumnjičeni stupi pred lice pravde. Kao predsjednica neću dopustiti da država po tom pitanju miruje, rekla je Grabar Kitarović. Unatoč takvim izjavama iz obitelji ubijenih redarstvenika podsjećaju kako slična obećanja slušaju već godinama ali da do sada nije bilo rezultata. Stoga niti ne vjeruju da će se i u budućnosti nešto promijeniti. - Sve je rečeno 1991. godine. Znamo da će te osobe biti osuđene, ali od Boga. Od ljudi neće jer da je netko to mislio napraviti već bi ih i osudio. Ja sam ponosna na svoga brata i na njegova djela, rekla je Kata Grbavac, sestra Antuna Grbavca koji je ubijen u Borovu selu. Među okupljenima u Borovu bili su i ministri u Vladi RH Gabrijela Žalac i Tomo Medved koji je rekao kako su žrtve u Borovu selu u daljem tijeku Domovinskoga rata bile vodilje hrvatskim braniteljima u oslobađanju Hrvatske. Toga 2. svibnja u Borovu selu ubijeni su redarstvenici Stipan Bošnjak (1956.), Antun Grbavac (1961.), Josip Culej (1966.), Mladen Šarić (1965.), Zdenko Perica (1965.), Zoran Grašić (1969.), Ivica Vučić (1961.), Luka Crnković (1970.), Marinko Petrušić (1966.), Janko Čović (1965.), Željko Hrala (1968.) i Mladen Čatić (1971.). Ranjena su 22 policajca.