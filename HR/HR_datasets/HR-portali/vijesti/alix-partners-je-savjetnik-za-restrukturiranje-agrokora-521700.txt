Ante Ramljak će pred kraj godine sazvati dobavljače koji su Agrokoru dali proizvode i banke koje su toj tvrtki posudile novac, pa im ponuditi opciju koju će sljedećih mjeseci smišljati s američkim stručnjacima iz tvrtke AlixPartners. Kratkoročni ciljevi kompanije su poznati. Agrokor mora osigurati kratkoročnu ikvidnost i kreditiranja, na razini kompanije mora se uspostaviti kontrola novčanog tijeka, a sve tvrtke unutar koncerna moraju se uključiti u središnje planiranje kako bi na vrijeme osmislili prihvatljivi model izlaska iz krize. U dogledno vrijeme svatko bi svakome morao plaćati robe i usluge, i to novcem, a ne mjenicama. Do Nove godine Agrokor mora biti u plusu, a dok kraja tjedna znat će se koliko novca im treba za ostvarenje tog cilja. Agrokor će se, kako se čini, i ubuduće morati osloniti na novac banaka, odnosno na kredite, iako je “lexom” oslobođen plaćanja do isteka važenja zakona. Revizori su i dalje u koncernu te ustanovljavaju točne obaveze tvrtke. Financijski rezultati tvrtke bit će objavljeni kad revizija završi posao. On bi trebao biti dovršen do srpnja. Tad će biti poznat kompletan dug. Do 10. lipnja svi vjerovnici koji još imaju dug mogu Agrokoru prijaviti tražbine. Kompanija će za desetak dana imati i precizan popis svih dugovanja prema dobavljačima. No i sam Agrokor potražuje novac od drugih tvrtki, i to ne mali: dužni su im četiri milijarde kuna. Agrokor je naveliko posuđivao novac, neki kažu “kao u dječjem vrtiću”. Vrijeme je da se počnu utjerivati ti dugovi. Promemoriju za faktoring potpisalo je, doznajemo u tvrtki, 73 posto banaka, ali samo 42 posto dobavljača. To je upravo obrnuto od očekivanog, jer su svi mislili da će banke teže pristati na odgodu naplate regresnih mjenica, no dobavljači su pokazali veću skepsu. Nitko nema objašnjenje te čudne pojave. U Agrokoru smatraju da je previše straha oko mjenica. Zanimljivo je navesti neke banke koje nisu potpisale promemoriju o mjenicama. Među njima su Zagrebačka banka, Splitska banka i RBA, dok su među tvrtkama Valentić d.o.o., Jolly i druge.   Agrokor je sad zaustavio sve investicije, osim Konzumove zgrade na Braču, koja je već bila praktički gotova. Američka kompanija koja će pomagati Anti Ramljaku u restrukturiranju Agrokora osnovana je 1981. godine u Detroitu. U njoj radi 1600 ljudi, a u Europi imaju više od 400 suradnika. Kompanija vrijedi oko milijardu dolara i dosad je sudjelovala u brojnim akcijama nalik na ovu. AlixPartners ulaze u tvrtke koje se nalaze pred stečajem pa ih pokušavaju spasiti ili prodati, cijele ili podijeljene. Oni su lansirali termin “chief restructuring officer (CRO)”, koji je u Hrvatskoj poznatim učinio Antonio Alvarez III. Oni su radili na talijanskom Parmalatu, a pod njihove su škare dolazili i General Motors, Vion Food Group te drugi divovi. Ramljakovi glavni suradnici bit će Alastair Beveridge, Albert Stein, Bernd Brunke i Rainer Bizenberger.      