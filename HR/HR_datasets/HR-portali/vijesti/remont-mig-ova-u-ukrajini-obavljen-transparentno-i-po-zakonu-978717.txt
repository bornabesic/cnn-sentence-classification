Posao remonta hrvatskih borbenih zrakoplova tip "MiG 21" u Ukrajini obavljen je transparentno i po zakonu, poručili su danas na tematskoj sjednici Odbora za obranu ministar obrane Ante Kotromanović, načelnik glavnog stožera Drago Lovrić te zapovjednik Hrvatskog ratnog zrakoplovstva general Dražen Šćuri. MORH je dosad preuzeo šest zrakoplova, od čega su četiri ispravna, dok dva imaju problem s curenjem goriva. Sjednica je sazvana na prijedlog HDZ-a koji je želio da se razjasne sve sumnje u kvalitetno odrađen posao, a Kotromanović je objasnio da su dvije tvrtke iz Rumunjske i Ukrajine bile u izboru da odrade posao remonta, a nakon duge procedure izabran je ukrajinski zrakoplovni savez u Odessi koji je ponudio bolje uvjete, odnosno prihvatljivu cijenu. – Rumunjska strana nije se žalila što nije izabrana, dapače, zahvalili su nam na kvalitetno odrađenom poslu, i ako treba, pozvat ćemo ih ovamo da to i potvrde – kazao je Kotromanović. Sve vezano uz remont zrakoplova do u detalj je članovima odbora objasnio probni vojni pilot, brigadir Ivan Selak koji je testirao sve MiG-ove. Objasnio je da su se u testiranju zrakoplova u Ukrajini pojavljivali problemi koje su i očekivali s obzirom na posljednji remont u Rumunjskoj. Testiranja su otežavali i ukrajinski propisi zbog kojih on kao stranac nije mogao letjeti na zvučnim brzinama, niže od 500 metara, testirati radare.... – Ti isti, identični problemi bili su i Rumunjskoj. 41 let na šest zrakoplova sam napravio u Ukrajini, više od toga nije bilo moguće zbog rata. Problemi su realni jer su zrakoplovi stari – kazao je Selak te za svaki MiG 21 koji Hrvatska ima objasnio u kakvom su stanju. – Kao pilot imao sam puno primjedbi i za Rumunjsku i za Ukrajinu, posijedio sam od rumunjskog remonta, a ni sada nisu puno manji problemi, odnosno manji su za 4,5 milijuna eura koliko košta ovaj remont. Krivo je vrijeme, tehnika, mi, oni, ali bitan je cilj, a to je zadržati sposobnost borbenog zrakoplovstva i zaštite zračnog prometa – pojašnjava brigadir Selak te dodaje kako nam nije naklonjeno ni ovo krizno vrijeme, jer sve košta, no ključno je da će Hrvatsko ratno zrakoplovstvo preuzeti samo potpuno ispravne ratne zrakoplove. – Trebamo više strpljenja i razumijevanja javnosti koja ima puno pravo biti kritična. Svi smo svjesni da su sada moguća samo onolika ulaganja kolika su moguća u ovoj krizi. Ulaganje u borbeno zrakoplovstvo je pola transfera Rakitića i Modrića. A u ovo vrijeme to nažalost nije moguće – ustvrdio je brigadir Selak zaključivši kako mu je drago kao pilotu što je javnost pokazala toliki interes za remont zrakoplova. Zapovjednik HRZ Dražen Šćuri dodao je kako je od preostalih šest zrakoplova koje su naručili s remonta u Ukrajini, pet dopremljeno u Hrvatsku, ali nisu službeno preuzeti jer su još u fazi testiranja, dok je jedan još uvijek u Ukrajini jer mu nedostaje motor. HDZ-ova Josipa Đakića zanimalo je li istina da dio tih zrakoplova pripada jemenskim zračnim snagama, no ministar Kotromanović je to demantirao objasnivši da su Ukrajinci dali opširnu dokumentaciju koja potvrđuje da su ti zrakoplovi njihovo vlasništvo. – Jedva čekamo pružiti sve dokaze svima koji sumnjaju. Možemo sazvati tematsku sjednicu o kriminalu u MORH-u, ja sam spreman sutra za to, pa da istražimo sve. Hajdemo istjerati kriminal iz MORH-a – zaključio je Kotromanović dodavši kako su sve prijave i sumnje istraživali i DORH i vojna i civilna policija i ništa nije pronađeno. 