Redatelj filma "Jasenovac – istina" Jakov Sedlar opovrgnuo je da je u filmu koristio fotomontažu naslovnice Vjesnika iz svibnja 1945. istaknuvši kako je riječ o autentičnoj naslovnici "koja pokazuje svu nakaznu logiku sistema u kojemu je nastala". U Sedlarovu filmu koji je nedavno premijerno prikazan u Hrvatskoj, prikazana je naslovnica Vjesnika iz svibnja 1945. godine na kojoj je otisnut naslov "Mnoge leševe iz jasenovačkog logora Sava je donijela do Zagreba", a za koju portal Lupiga tvrdi da je falsificirana, odnosno da je zapravo riječ o naslovnici Vjesnika od 15. svibnja 1945. na kojoj je otisnut isti članak, ali uz drugi naslov i koja se može pronaći u Nacionalnoj i sveučilišnoj knjižnici. Sedlar kaže kako je naslovnica prikazana u filmu specijalno izdanje Vjesnika koje nije pronašao u Zagrebu, u NSK nego, kako navodi, "na jednom drugom mjestu".  "Bez obzira na to što iz današnje perspektive može izgledati čudno, ona je autentična i pokazuje svu nakaznu logiku sistema u kojemu je nastala", odgovorio je Sedlar na Hinin upit da prokomentira tvrdnje da je u svojem filmu objavio falsificirani dokument. Najavio je i da će "uskoro biti u prilici pokazati javnosti još neke originalne dokumente koji su iz današnje perspektive smiješni, ali su stvarno tiskani u tom, za mnoge Hrvate, tragičnom vremenu". Tvrdeći da je riječ o falsificiranom dokumentu, portal Lupiga, uz ostalo, navodi da je tekst objavljen ispod obaju naslova isti, no da po sadržaju ne odgovara naslovu prikazanom u filmu, font prikazane naslovnice ne odgovara fontu koji je Vjesnik koristio u to vrijeme, a praznine oko naslova velike su i netipične za to doba. >> Sedlar: Ovaj film ne želi revidirati povijest osim u dijelu koji se odnosi na ponavljanje laži 