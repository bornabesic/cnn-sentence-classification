Foto: Exit SINOĆ je u Zagrebu održana press konferencija na kojoj je najavljen Sea Star Festival, Exitov festival koji će se održati u Umagu.   Na pressici je bio organizator i osnivač i direktor Exita, Dušan Kovačević, kao i nekoliko njegovih kolega iz Novog Sada. No, nakon press konferencije nekolicina nasilnika je na ulici primjetilo srpske registracije na njegovom automobilu, nakon čega je uslijedio napad.. Kontaktirali smo Kovačeviča, koji je za Index dao izjavu o sinoćnjem incidentu.  "Pošto smo imali nekih obaveza u Umagu, poveo sam cijelu obitelj da spojimo posao i zadovoljstvo za vikend. Obzirom da smo tu noć spavali u Zagrebu, dok smo se pakirali da krenemo za Istru, ja sam bio sa suprugom i dvije male bebe jednom od 4 i drugom od 22 mjeseca i dok smo se pakirali prišla nam je grupa od neka tri, četiri starija čovjeka od 40-ak godina, vidno alkoholizirani i počeli psovati  "majku četničku" te govorili "kako nas nije sramota dolaziti u Zagreb". Prišli su nam na nekih pola metra i tražili reakciju i neki fizički sukob. Držao sam bebu u rukama u tom trenutku. Žena i ja smo se samo pogledali, šutjeli smo i čekali da se izdivljaju. Što ćemo, tu su nam bila mala djeca. Sačekali smo da se izdivljaju, to je trajalo onako, neko vrijeme i onda su otišli uz poruku da, ako se vratimo, će srediti i nas i djecu", rekao je Kovačević za Index. "Da sam im uputio jedan pogled, posljedice bi bile daleko teže"  Kovačević je rekao kako nisu podnijeli prijavu odmah jer je bilo kasno i jer su morali stići u hotel u Istri da djeca idu na spavanje: "Nismo to radili odmah, jer znamo da bi trajalo satima. Razmislit ćemo da i to eventualno napravimo. Ali kažem, doslovno se osjećalo da bi posljedice bile puno teže da sam im uputio ijedan pogled ili da sam im nešto rekao", rekao nam je Kovačević.  Naglasio je kako ima jako puno prijatelja u Zagrebu, Hrvata, Srba i Bošnjaka i rekao je kako ovaj incident nema veze s normalnim ljudima u Hrvatskoj, ali kako je bilo i izuzetno neugodno. Napali i majku s djetetom  Uz ovaj incident, došlo je do još jednog. Kako nam je ispričao Kovačević, na press konferenciju je uz njega i njegovu obitelj došlo još nekoliko kolega iz organizacije Exita i svi su putovali u obiteljskom aranžmanu. U drugom dijelu grada je napadnuta jedna njegova kolegica, koja je također u vrijeme incidenta bila s malim djetetom:  "Svi smo putovali obiteljski, svi skupa smo u Istri. Ona je čekala muža s djetetom u automobilu i njoj su prišli neki mladići u dobi od dvadesetak godina i počeli su pljuvati po njezinom automobilu. Kada ih je pitala što to rade, rekli su joj da joj je bolje da šuti kako ne bi loše prošla."  Ponovio je kako ima puno prijatelja u Zagrebu i kako će sigurno još dolaziti u Hrvatsku, ali je rekao i kako će nakon ovog incidenta definitivno dva puta razmisliti hoće li sa sobom voditi i djecu: "Vrlo je neugodno kada su djeca upletena u takvu situaciju." Dobri ljudi sa svih strana se moraju ujediniti  Dodao je i kako su prošle godine pokrenuli inicijativu koja se zvala 'Tiha Balkanska Većina' gdje su umjetnici i javne osobe iz regije povodom svih rastućih tenzija u regiji uputili jedno otvoreno pismo. U pismu su rekli kako je prije 25 godina većina ljudi htjela normalan život i nije htjela ratovati, ali ih je glasna manjina nadjačala i tako je došlo do svega što se izdešavalo, ali kako to više ne može proći. Dobri ljudi sa svih strana moraju se ujediniti i spriječiti te mračne tipove da nas opet zavade i da nas opet uvuku u neki ciklus ratova, stajalo je u pismu.  "Mislim da je jako važno da se pri svakom takvom incidentu diže glas i da se normalni ljudi okupljaju i komuniciraju. To je uostalom ono što i mi radimo s Exitom od njegova osnivanja i što je jako važno, da normalni ljudi normalno komuniciraju,"  zaključio je Kovačević.  Usput, festival Exit nastao je kao antiratni projekt u borbi za slobodu mladih protiv zločinačkog režima Slobodana Miloševića.