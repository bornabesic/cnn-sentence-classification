Foto: Getty images SVE dvadeset i dvije žrtve ubijene u terorističkom napadu u Manchesteru identificirane su danas, čime je završena i višednevna očajnička potraga obitelji žrtava za nestalima. Osim 22 ubijenih, ukupno 119 ljudi ozlijeđeno je u najtežem terorističkom napadu na tlu Velike Britanije od bombaškog napada na londonski metro 7. srpnja 2005. Neki od ozlijeđenih još uvijek su u kritičnom stanju i liječnici se bore za njihov život. Daily Mail je objavio popis imena i osnovnih podataka o žrtvama poginulima u Manchesterskoj areni, u napadu bombaša samoubojice, britanskog državljanina libijskog porijekla Salmana Abedija. Za napad je odgovornost preuzela Islamska država, ali povezanost Abedija s ovom terorističkom organizacijom još uvijek se istražuje. Imena i priče poginulih: od 8 do 51 godine Courtney Boyle (19) i njezin očuh Philip Tron (32) iz Gatesheada, Tyne And Wear, posljednji su identificirani među poginulima. Courtney je bila studentica kriminalistike sa Sveučilišta Leed Beckett. Njezin dečko opisao ju je za medije kao svoju "srodnu dušu" i "avanturista, dragocjenu i radosnu dušu koja je činila da se ljudi oko nje osjećaju voljeni i sigurni". Eidith Macleod (14) vodila se kao nestala do danas, zajedno sa svojom prijateljicom Laurom MacIntyre, s kojom je s otoka Barra u Škotskoj došla na koncert  pop-pjevačice Ariane Grande u Manchesteru. Laura je naknadno pronađena u bolnici na odjelu intenzivne skrbi, s ozbiljnim opeklinama. Za Eidith je, nažalost potvrđeno da je preminula. Michelle Kiss (45) iz Clitheroe, Lancashire je sa svojom kćeri Millie (12) bila na koncertu. Millie je ozlijeđena u napadu. Njena majka je smrtno stradala, kako je navela njezina obitelj, "na najtraumatičniji mogući način". Michelle je samo nekoliko sati prije napada objavila fotografiju sa svojom kćeri na Facebooku uz komentar: "Uzbuđene djevojke spremne vidjeti Arianu". Michelle je majka troje djece. Olivia Campbell (15) samo 30 minuta prije napada poslala je svojem dečku Lewisu Brierleyju sms-poruku s koncerta: "Tako se dobro zabavljam". 48 sati nakon napada, njena obitelj vodila je očajničku potragu za nestalom Oliviom. No na kraju je otkriveno da je i ona među smrtno stradalima. Olivia nije ni planirala ići na koncert, ali je nabavila kartu u posljednji trenutak i otišla sa svojim prijateljem Adamom Lawlerom, koji se još uvijek oporavlja od ozljeda koje će ga vjerojatno ostaviti invalidom. Sorell Leczkowski (14), njena majka Samantha Leczkowski (14) i baka Pauline Healey (64) također su bile zajedno na koncertu. Sorell je poginula u samom napadu, dok su njena majka i baka teško ozlijeđene. Pauline je još uvijek u kritičnom stanju nakon 15-satne operacije uklanjanja šrapnela iz bombe napunjene čavlima i vijcima. Kelly Brewster (32) poginula je štiteći vlastitim tijelom svoju sestru Claire Booth (44) i nećakinju Holly (11). Claire i Holly su preživjele, ali s teškim ozljedama od šrapnela. Kelly je sa svojim dečkom Ianom Winslowom i sama planirala zasnovati obitelj. U objavi na Facebooku, Ian je opisao kako je Kelly "bila najsretnija u jako dugo vremena". Neil Jones (14) iz Knutsford, Cheshire dobila je ulaznicu za koncert za svoj rođendan. To joj je bio prvi koncert na koji je otišla u životu. Njena prijateljica Freya Lewis preživjela je strahovite ozljede zbog kojih je imala desetosatnu operaciju. Dvoje roditelja koji su je našli nakon napada opisali su kako su iskoristili stolić sa štanda s robom kao nosila kako bi je iznijeli, da bi se potom vratili tražiti vlastitu djecu. Jane Tweddle-Taylor (51) iz Blackpoola majka je troje djece koja je čekala djecu svoje prijateljice u foajeu arene kad je ubijena u eksploziji. Planirala je otputovati u Berlin sa svoje tri kćeri sljedeći tjedan. Elaine McIver (43), policajka iz Cheshirea, nije bila na dužnosti kad je smrtno stradala u napadu. Bila je na koncertu sa svojim suprugom i dvoje djece. Njezin suprug je i dalje u kritičnom stanju. Megan Hurley (15) iz Liverpoola bila je na koncertu sa svojim bratom Bradom (20). Megan je preminula, dok je Brad teško ozlijeđen. Martyn Hett (29) iz Stockporta ubijen je samo dva dana prije nego što je trebao otići na putovanje u SAD. Njegov dečko Russel Hayward opisao ga je kao "ikoničnog i predivnog" te naveo kako je "otišao s ovog svijeta točno kako je i živio - u centru pažnje". Angelika i Marcin Klis, Poljaci koji su živjeli u Velikoj Britaniji, ubijeni su dok s čekali svoje dvoje kćeri, Patryciu i Alex, koje su bile na koncertu. Obiteljski prijatelj opisao ih je kao "savršenu obitelj punu ljubavi". Alison Howe (45) i njena prijateljica Lisa Lees (43) čekale su svoju djecu u foajeu kad su poginule u napadu. Georgina Callander (18) iz Chorley, Lancashire bila je prva među identificiranim žrtvama koje su smrtno stradale. Ovo joj nije bio prvi koncert Ariane Grande na koji je otišla - prije dvije godine se susrela s njom i objavila zajedničku fotografiju, također u Manchesterskoj areni. Liam Curry (19) i njegova djevojka Chloe Rutherford (17) zajedno su otišli na koncert. Oboje su izgubili život. Liamov otac Andrew preminuo je od raka samo nekoliko tjedana prije toga. Saffie Rose Roussos (8) najmlađa je žrtva terorističkog napada u Manchesteru. Na koncert je otišla sa svojom majkom Lisom i polusestrom Ashlee Bromwich, koje su ozlijeđene u napadu. John Atkinson (26) iz Radcliffea pored Manchestera odlazio je s koncerta kad je ubijen. Wendy Fawell (50) iz Otley, West Yorkshire, vodila se dva dana kao nestala prije nego je proglašena mrtvom. Radila je u Osnovnoj Školi St Oswald u Guiseleyju. Bila je na koncertu sa svojom kćeri Charlotte (15), koja je ozlijeđena u napadu.