Sjedinjene Države uvode nove sankcije Siriji zbog upotrebe plina sarina protiv civila početkom travnja. Sankcije se odnose na 271 zaposlenika Sirijskog znanstvenog i istraživačkog centra koji je odgovoran za razvijanje nekonvencionalnog oružja, priopćio je ministar državne riznice Steven Mnuchin. "Ove sankcije ciljaju na znanstveni centar koji razvija strašno kemijsko oružje Bašara al-Asada protiv nevinih ljudi, žena i djece", kazao je Mnuchin. Sjedinjene Države šalju ovom akcijom snažnu poruku da će držati cijeli Asadov režim odgovornim za ova strašna kršenja ljudskih prava, kako bi se spriječilo širenje ove vrste barbarskog kemijskog oružja, rekao je američki ministar. Zaposlenici centra o kojem je riječ stručnjaci su za kemiju i srodna područja i radili su na programu razvoja kemijskog oružja. Slike djece koja umiru nakon napada kemijskim oružjem potresle su svijet. Više od 80 ljudi ubijeno je u tom napadu, uključujući i djecu, a nakon toga američki predsjednik Donald Trump odlučio je izvesti udar na zračnu bazu iz koje je napad na civile navodno pokrenut.     Uvođenjem ovih sankcija udvostručio se broj organizacija i pojedinaca koji su na udaru sankcija povezanih sa sukobom u Siriji, kazao je Mnuchin. Sankcije predviđaju zamrzavanje bilo kakve imovine koju bi u SAD-u posjedovali oni protiv kojih su pokrenute, te također brane američkim građanima i tvrtkama da s njima stupaju u poslovni odnos.  Sirijske vlasti odbile su optužbe da njihove snage stoje iza tog kemijskog napada. >>Je li Baba Vanga predvidjela sukob u Siriji i 3. svjetski rat >>Rusija, Iran i Sirija odgovorit će SAD-u u slučaju ponovnog napada