Općinsko državno odvjetništvo u Čakovcu je podiglo optužnicu protiv 55-godišnjeg oca koji je preuzimao kćerine poštanske pošiljke, a da joj nikad ni jednu nije proslijedio. Posljedica je bila - blokada kćerina računa nakon sudskih presuda! Optužen je zbog krivotvorenja isprave jer je u Čakovcu od listopada 2010. do srpnja 2013. godine bez znanja i dopuštenja svoje kćeri u njezino ime neovlašteno primao poštanske pošiljke, pozive za rasprave i presude suda u ovršnim i parničnim postupcima, na kojima je vlastoručno stavljao njezin potpis. Primljene pošiljke nije prosljeđivao kćeri, pa je sud protiv nje donosio presude o plaćanju utuženih iznosa i troškova postupaka. - Dugovanja je oštećenica uslijed neznanja o vođenju tih postupaka propustila platiti u roku za dobrovoljno ispunjenje, pa je Financijska agencija blokirala njezin račun - kažu u DORH-u.