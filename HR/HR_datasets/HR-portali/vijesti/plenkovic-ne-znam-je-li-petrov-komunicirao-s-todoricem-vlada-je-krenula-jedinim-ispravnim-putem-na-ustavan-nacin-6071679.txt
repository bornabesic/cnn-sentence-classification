Hrvatski gospodarski pokazatelji u ovome su trenutku optimistični i pozitivni. Svako tromjesečje nosi rast i naše su procjene rasta BDP-a 3,2 posto, a Europska komisija je to kontekstualizirala na 2,9 posto. Odgovornom fiskalnom politikom došli smo na nikad manji proračunski manjak od 2002. godine, od samo 0,8 posto, a smanjenje javnog duga pokazuje da idemo prema ključnim kriterijima za ulazak u eurozonu – ustvrdio je premijer Andrej Plenković za svečanog otvorenja nove Belupove tvornice lijekova u Koprivnici. Dometnuo je kako su osobito ohrabrujući rast industrijske proizvodnje, izvoza i potrošnje, a naročito važan pad nezaposlenosti ispod 200.000. - Vidjeli ste da Europska komisija očekuje kako će 2018. godine nezaposlenost pasti ispod deset posto. Nastavit ćemo sa strukturnim reformama, koje moraju omogućiti učinkovitije pravosuđe i državnu upravu te riješiti akumulirane probleme u zdravstvenom i mirovinskom sustavu – kazao je premijer. Tvornicu je otvorio pet dana prije lokalnih izbora iako proizvodnja lijekova počinje, kako je objasnio šef Belupove uprave Hrvoje Kolarić, tek u listopadu, nakon složene i dugotrajne procedure validacije proizvodnje. Tako je, tvrdi, uobičajeno u farmaceutskom svijetu – tvornica se otvara kad je izgrađena, a onda više u njoj nema mjesta za posjete svečanih uzvanika.   Zeljko Hajdinjak / HANZA MEDIA   Kolarić je također potvrdio kako bivšem šefu Podravkine uprave, esdepeovcu Zvonimiru Mršiću, nije poslana pozivnica za otvorenje tvornice, iako je investicija „teška“ više od 530 milijuna kuna realizirana tijekom njegova mandata. - Evo, ovaj skup koji je tu je skup koji smo pozvali, takva je bila odluka. I on i svi članovi uprave i nadzornog odbora su doprinijeli da se pokrene ova investicija, ali ne bih je vezao bilo uz kojeg pojedinca, ovo je investicija za Belupo i za županiju, za sve nas – kazao je Kolarić. Plenković je nakon otvorenja Belupovih pogona komentirao tvrdnje Agrokorova vlasnika Ivice Todorića kako u kompaniji nije bilo financijskih nepravilnosti. - Ja ne znam kako je Petrov komunicirao s Todorićem. Nakon revizije, koju obavlja jedna od četiri najjačih svjetskih kuća, znat ćemo podrobnije o čemu se tu radi. Nitko tko nema detaljan uvid u financijske knjige ne može dovositi apriorne sudove, pustimo neko vrijeme da se to raščisti – kazao je on. HANZA MEDIA   Govorio je i o „Lexu Agrokor“. - Što je bila alternativa? Da smo pustili Agrokor i njegove 73 kompanije u stečaj? Tada bi u pitanje došla radna mjesta, poslovanje, generiranje novih prihoda. Jučer je potpredsjednica Vlade imala sastanak s predstavnicima radnika, plaće za svibanj su isplaćene, kompanija funkcionira normalno. Vodimo proces na staložen i racionalan način te dajemo izvanrednoj upravi  vremena za ozbiljno poslovno i financijsko restrukturiranje, koje će trajati najmanje godinu dana. Kada se vidjelo da je Agrokoru potrebna financijska injekcija u vidu novih kredita obavili smo  dva razgovora u Vladi i nakon toga krenuli jedinim ispravnim putem. Žao mi je što oporba nije stala iza zakona i toga procesa. Kompanija je kroz njega u poziciji da dobiva kredite od komercijalnih banaka – izjavio je premijer. Također je komentirao zahtjev saborskog zastupnika Željka Lackovića da se zamrzne Agrokorova imovina i da mu se oduzime koncesija na državnu zemlju. - Detaljno sam razgovarao s Lackovićem, koji je dio parlamentarne većine. Mislim da je s njim postignuto razumijevanje u vezi s onim što je u ovome trenutku realno moguće. Najbitnije je to što je zaustavljeno trgovanje dionicama određenih Agrokorovih kompanija i mislim da je to bio sukus njegovih zahtjeva – rekao je Plenković. Nije želio komentirati dogovor o predizbornoj koaliciji između SDP-a HSS-a. - U fazi smo lokalnih izbora i svima predlažem da se koncentriraju na njih, na teme relevantne za županije, gradove i općine. O tim ćemo temama ćemo kad lokalni izbori završe. Ja razgovaram s brojnim parlamentarnim strankama. Poruka koju šaljem je poruka gospodarskog rasta i razvoja te društvene solidarnosti, pravne sigurnosti i političke stabilnosti. Ako dođe do izvanrednih parlamentarnih izbora, HDZ je spreman i na njima će pobijediti i zato je na drugim akterima to da promisle kakav scenarij žele i što je dobro za Hrvatsku – izjavio je Plenković. U novom Belupovim pogonima, koji se prostiru na 25.000 četvornih metara i povećat će kapacitete koprivničke farnmaceutske industrije za jedan i pol puta, proizvodit će se kruti, polukruti i tekući oblici lijekova, a kompanija je u investiciju ušla jer je procijenila da će iduće godine postojeći kapaciteti bili premali. ()