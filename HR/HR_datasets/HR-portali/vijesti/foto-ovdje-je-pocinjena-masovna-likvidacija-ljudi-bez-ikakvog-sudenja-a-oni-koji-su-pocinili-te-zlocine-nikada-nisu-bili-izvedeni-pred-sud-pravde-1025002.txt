Komemoracija u povodu 72. godišnjice bleiburške tragedije U povodu 72. godišnjice bleiburške tragedije na komemoraciji na Bleiburškom polju okupilo se više od 15.000 Hrvata iz Hrvatske, BiH i zapadne Europe. Organizator komemoracije pod pokroviteljstvom Hrvatskog sabora je Počasni bleiburški vod, a liturgije, u ime HBK i BK BiH, Ravnateljstvo dušobrižništva za Hrvate. Komemoracija je počela molitvom na groblju Unterloibach, odakle je krenula procesija prema oltarnom prostoru na Bleiburškom polju. Središnje misno slavlje predvodio je đakovačko-osječki nadbiskup Đuro Hranić. Izaslanstvo Hrvatskog sabora predvodio je njegov predsjednik Gordan Jandroković, a nazočni su bili i potpredsjednik Milijan Brkić te zastupnici Miro Kovač, Ivica Mišić, Josip Đakić, Ivan Šipić, Zlatko Hasanbegović te izaslanici predsjednice Kolinde Grabar-Kitarović – ministar Goran Marić i premijera Andreja Plenkovića – ministar Tomo Medved. Izaslanstvo je prije komemoracije položilo vijence kod spomenika i grobnice žrtava poraća na groblju Dobrava kod Maribora. Jandroković: Osuditi svaku totalitarnu vladavinu i izraziti poštovanje žrtvi Predsjednik Hrvatskog sabora, koji je i pokrovitelj, istaknuo je kako su se i ove godine okupili na ovom svetom mjestu da se poklone žrtvama strašnih zločina i članovima njihovih obitelji, da im izraze najiskreniju sućut, razumijevanje i priznavanje njihovih patnji. “Ovdje želim naglasiti da je na Bleiburgu, ali i u mjesecima nakon njega, počinjena masovna likvidacija ljudi bez ikakvog suđenja. Ti zločini bili su jedna od najdublje zakopanih tajni, a oni koji su počinili te zločine nikada nisu bili izvedeni pred sud pravde”, rekao je. Poručio je kako treba čvrsto osuditi svaku nedemokratsku, autoritarnu i totalitarnu vladavinu, te izraziti poštovanje žrtvi. Također, dodao je, “obaveza je svih učiniti da se više nikada ne ponove strašni zločini, učinjeni iz bilo kojeg razloga, zbog bilo koje ideologije”. Nadbiskup Hranić: Istražiti cjelovitu istinu o žrtvama i počiniteljima zločina “Sabrani smo na području koje predstavlja jedno od najtragičnijih polja u povijesti našega hrvatskoga naroda i početak velikog stradanja čak nekoliko stotina tisuća hrvatskih vojnika i civila poslije II. svjetskoga rata”, rekao je Hranić služeći misu u memorijalnoj kapeli na Bleiburškom polju. Podsjetio je da se za mnoge od ubijenih hrvatskih vojnika i civila još uvijek ne zna gdje su točno bili pogubljeni i stradali, gdje su sve grobišta i jame u kojima leže njihove kosti. Ostaci toga totalitarnog komunističkog sustava još se i danas za to brinu, naglasio je. Okupljene na Bleiburškom polju pozvao je da očiste svoje pamćenje i spomenu se žrtava Križnoga puta. Podsjetio je da je zajedno s katolicima, tu stradavao i veliki broj pripadnika muslimanske vjeroispovijesti. Pozvao je na molitvu za Božje milosrđe “za sve one koji su stradali i umrli na ovoj poljani, te za sve one koji su naredili i izvršavali zločine nad njima na njihovu Križnom putu”. Idriz ef. Bešić: Istina se mora znati, zločine pamtimo da bismo ih spriječili Molitvu za žrtve islamske vjeroispovjedi služio je ispred Mešihata islamske zajednice u Hrvatskoj Idriz ef. Bešić, koji je pročitao poruku zagrebačkog muftije i predsjednika Mešihata Aziza ef. Hasanovića u kojoj poziva da “u današnjem vremenu izazova, u kojemu nastojimo dokučiti neki smisleni odgovor kakva nas budućnost očekuje, učimo iz svojih i tuđih grešaka”. “Istina se mora znati. Istinu valja čuvati i od nje ne možemo pobjeći, niti se ona može zatrti zločin ne zastarijeva. Zločin je zločin, jedna od rijetkih kategorija koja se ničim ne može opravdati”, istaknuo je ef. Hasanović u poruci. Zločine pamtimo da se ne bi ponovili, da bismo ih spriječili, poručio je, te pozvao na čuvanje sjećanja na sva stratišta. 