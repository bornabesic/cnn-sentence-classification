AMERIČKOG predsjednika Donalda Trumpa u petak su pogodila nova neugodna saznanja o tome da je njegov viši savjetnik "osoba od interesa" u istrazi o mogućim tajnim dogovorima s Rusijom za vrijeme prošlogodišnje izborne kampanje i da se Trump pohvalio ruskim dužnosnicima da je otpustio čovjeka koji vodi istragu. Izvješća, koja su se pojavila upravo kad je Trump odletio u Saudijsku Arabiju na prvi inozemni put kao predsjednik, vjerojatno će povećati previranja koja su pogodila njegovu administraciju nakon 9. svibnja, kada je otpustio direktora FBI-a Jamesa Comeya. "Osoba od interesa"  Navodeći izvore upućene u zbivanja, Washington Post nije naveo ime višega Trumpova savjetnika, osim što je rekao da je ta "osoba od interesa" bliska Trumpu te da je riječ o republikancu koji je ušao u Bijelu kuću prije četiri mjeseca.  Američko zakonodavstvo koristi termin "osoba od interesa" kada označava nekoga tko je predmet kaznene istrage, ali nije uhićen niti formalno optužen za kazneno djelo. Osoba može surađivati ili imati informacije korisne istražiteljima.  The New York Times objavio je da se Trump hvalio ruskim dužnosnicima s kojima se sastao u Bijeloj kući prošli tjedan da je otpuštanjem Comeya popustio "veliki pritisak" s kojim se predsjednik suočavao zbog istrage o ruskom miješanju u izbore 2016. godine. Luđak na čelu FBI-a  "Upravo sam otpustio šefa FBI-a. Bio je stvarno luđak", rekao je Trump, prema listu The Times, u kojemu se citira dokument koji sažima sastanak, a listu ga je pročitao jedan američki dužnosnik koji je želio ostati anoniman.  "Bio sam pod velikim pritiskom zbog Rusije. To je sad riješeno", kazao je Trump.  Trump se sastao s ruskim ministrom vanjskih poslova Sergejem Lavrovom i ruskim ambasadorom u Washingtonu u Ovalnom uredu dan nakon što je otpustio Comeya, koji je bio nadležan za istragu o ruskoj upletenosti u izbore.  Times navodi da se dokument temelji na bilješkama preuzetima iz Ovalnog ureda. Svi čekaju saslušanje  Istovremeno, objavljeno je da će Comey, koji nije javno govorio u zadnjih 10 dana nakon što je otpušten, svjedočiti na otvorenom saslušanju pred senatskim obavještajnim odborom koji istražuje moguće rusko miješanje u izbore 2016. godine.  Čelnici odbora rekli su u petak da će to biti nakon Dana sjećanja, američkog praznika 29. svibnja.  "Nadam se da će razjasniti američkom narodu nedavne događaje o kojima se opširno izvještavalo u medijima", rekao je predsjednik Odbora, republikanac Richard Burr najavljujući saslušanje.