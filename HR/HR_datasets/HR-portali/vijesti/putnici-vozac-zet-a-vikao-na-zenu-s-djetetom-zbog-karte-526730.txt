Prilikom ulaska u bus na stanici vozač je izašao iz svog prostora i stao kao šerif te se derao na gospođu s djetetom. Rekao sam da ću kupiti kartu gospođi, ali on je i dalje vrijeđao putnicu, ispričao nam čitatelj. Vozač ZET-ovog autobusa na liniji 268 je, kažu putnici, u petak predvečer napao ženu s malim djetetom u kolicima na stanici kod Svete Klare u Zagrebu. Tvrde da žena nije imala novaca da kupi kartu.  - Ne možeš kupiti kartu, a možeš imati dijete! - derao se, prema izjavama svjedoka, vozač busa na putnicu. Drugi putnik je kupio kartu za putnicu s djetetom, ali je vozač i dalje, kažu svjedoci, nastavio vrijeđati putnicu. - Htio sam ga slikati, a on me je pitao otkud mi pravo da ga slikam. Odgovorio sam da imam pravo na to kao što on ima pravo da vrijeđa gospođu - rekao nam je putnik koji se s vozačem nastavio prepirati par stanica. - Kad sam izašao iz busa, stao sam ispred da slikam tablice, a on je krenuo busom prema meni, kao da će me zgaziti - kaže ogorčeni putnik.  Iz ZET-a upućuju ispriku i žaljenje. - Na temelju zaprimljenih podataka provodimo interni postupak utvrđivanja okolnosti. Prije njega je nezahvalno išta komentirati.Tijekom sutrašnjeg dana znati ćemo više - rekao nam je Tomislav Jurić, glasnogovornik ZET-a.