Nakon što je Njemačka otvorila istragu protiv jedne turske vjerske organizacije pod optužbom da je za tursku vladu i predsjednika Recepa Tayyipa Erdoğana špijunirala njemačke građane turskog porijekla, na vidjelo je izbila i šira priča o špijuniranju koja se odnosi na 35 zemalja na četiri kontinenta. Njemački istražitelji otkrili su da je “Diyanet”, državno tijelo za vjerska pitanja, angažiralo imame u inozemstvu da istraže ima li u zemljama u kojima rade građana turskog porijekla koji podržavaju predsjednikova najljućeg neprijatelja, klerika Fethullaha Gülena. Otkriveno je da je direktor “Diyaneta” Halife Keskin putovao po svijetu i davao upute turskim imamima kako da špijuniraju i kome da dostave rezultate špijuniranja. Uz Njemačku, istragu o ovoj Erdoğanovoj ilegalnoj raboti otvorile su Austrija i Švicarska. No čini se da su imami samo dio te špijunske mreže. Dokumenti koje su prikupili istražitelji u Austriji pokazuju da su brojna turska veleposlanstva u Ankaru slala izvješća o mogućim Gülenovim sljedbenicima koje su detektirali u zemljama u kojima ta veleposlanstva djeluju. Sva ta izvješća poslana su u Tursku kao odgovor na zahtjev koji su dobili od ministarstva vanjskih poslova u Ankari. Iako su na meti navodno bili prije svega ljudi turskog porijekla, među onima koji su bili predmetom špijuniranja možda ima i ljudi koji otvoreno kritiziraju Erdoğana, ali s Turskom nemaju izravne veze. Samo u Njemačkoj Erdoğanovi ilegalni špijuni navodno su pronašli tristotinjak osoba koje bi mogle biti umiješane u organiziranje puča iz srpnja 2016.   >>Turska službeno prijeti raskidom ugovora s EU-om o migrantima >>Poruka Erdoganu: Turska izborna kampanja ne vodi se u Njemačkoj 