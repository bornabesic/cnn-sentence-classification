Južnoafrički kirurzi uspješno su izveli treću transplantaciju penisa u svijetu i to 40-godišnjem muškarcu koji je bez svoje muškosti ostao prije 17 godina tijekom obrezivanja. Muškarac je tako 21. travnja dobio novi penis, no iako je sve prošlo u redu, jedna stvar je ipak malo problematična. Transplantirani penis drugačije je boje od boje kože muškarca koji ga je dobio. No, liječnici tvrde kako će problem s bojom riješiti tetoviranjem krajem godine. Operacija presađivanja penisa trajala je deset sati, a izvedena je u bolnici Tygerberg u Cape Townu te ju je odradio tim liječnika koji je izveo i prvu transplantaciju penisa u svijetu. Očekuje se kako će šest mjeseci nakon operacije muškarac moći normalno mokriti te imati spolne odnose, a vratit će mu se i mogućnost reprodukcije. – On je trenutno jedan od najsretnijih pacijenata u našoj bolnici. Nema znakova odbijanja uda i pacijent se oporavlja jako dobro – rekao je profesor André van der Merwe. On i njegov tim prvu su transplantaciju penisa napravili 11. prosinca 2014. godine, a druga je napravljena u Bostonu u svibnju prošle godine.