Foto: YugoPapir POVODOM najpopularnijeg praznika bivše Jugoslavije, "Dana mladosti" koji se slavio na današnji dan, 25. svibnja, pitali smo vas jeste li živjeli bolje u Jugoslaviji ili danas. U našoj anketi čak 70% čitatelja Indexa tvrdi da je u Jugoslaviji živjelo bolje nego danas, a od dosadašnjih nešto više od 17 tisuća glasova, taj postotak baš i nije zanemariv.  Pozvali smo vas jutros i da podijelite s nama svoje komentare o životu u Jugoslaviji te smo odabrali neke od njih. "Yu je bila najbolja moguća država na ovim prostorima dok je nisu srušili kriminalci..." komentar je koji je prikupio najviše lajkova. "Većina ljudi je živjela mnogo bolje, nije bilo stalnog straha za gubitak posla, rađala su se djeca sa srećom i sigurnosti da će ih moći školovati i zaposliti da žive uz roditelje, a ne u dalekom svijetu; natalitet nije bio problem, ovrhe nisu bile problem, krediti u švicarcima nisu bili problem, u radničkim odmaralištima većina djece je bila na moru; u seoskim domaćinstvima se uz rad u tvornici, uzgajalo povrće, voće, perad, stoka...selo je bilo mnogo razvijenije i življe nego danas; radnici u tvornicama dobivali su stanove na korištenje ili povoljnije kredite... išlo se u crkvu, krstila se djeca, ženili u crkvi.... nije bilo dovoljno pristupačna bijela tehnika, telefoni, videorekorderi, automobili i sl; nismo imali višestranačje, glasalo se za predložene kandidate (različitih struja, danas različitih stranaka); podobni su napredovali u karijeri (kao i danas); nije bilo mnogo tajkuna, oni koji su pretjerano krali bili su zatvoreni ili su uspješno pobjegli u inozemstvo... što se tiče tamnice naroda - mogli smo spavati u automobilu gdje smo stali ili parkirati bilo gdje na području države bez straha da će nam razbiti auto isl; pjevati svoje nacionalne pjesme gdje god smo ljetovali, zimovali, bili na izletu, bez straha... u svijetu gdje smo izjavili da smo iz Jugoslavije, u pravilu je prihvaćano s poštovanjem, ali moć velikog kapitala, njegovih interesa i propagande može napraviti sve, od zlata govno i obrnuto, a neobrazovane mase plješću... meni je danas dobro, ali žao mi je naše djece i prelijepe Hrvatske koju smo imali (danas je nemamo više, drugi su vlasnici i gospodari, htjeli to mi priznati ili ne!) ali nema ni Europe kakva je bila prije 30 godina, i slično...", komentar je koji je privukao vjerojatno najviše pažnje te s kojim se dobar dio čitatelja složio. "Neusporedivo vrijeme, po mnogo čemu..... Možete li zamisliti da OSOBA KOJA JE VIŠE PUTA ZATVARANA ZBOG SUMNJI NA KRIMINALNE RADNJE, OBNAŠA IKAKVU JAVNU DUŽNOST? Ili da recimo nekakav ŠVERCER u bivšoj državi bude GRADONAČELNIK ? Ili da lik POKRADE DRŽAVU I LJUDE ZA 6 MILIJARDI EURA!!!/i živi u dvorcu:)? To bi bio u bivšoj državi VIC-a danas je to pod normalno... Napredovali smo, jako puno." "Kreteni kojima je rat isprao mozak će uvijek tvrditi da je juga bila pušing. Istina je da je tada domaća proizvodnja bila jača nego ikad prije, da su Kinezi od nas kupovali (dobro ste pročitali), da si mogao ako si bio "željan" nečega otići u Italiju, kupiti i vratiti se doma, da si stan mogao dobiti lakše nego danas posao, i ono najbitnije, da su sve stvoreno u jugi ovi nasi "domoljubi" rasprodali (najčešće za kunu), a s druge strane nije se stvorilo ništa, osim nekoliko stotina tisuća sirotinje i par tisuća ultra bogatih. Ali okej, imate zastavu i himnu, koju ste btw imali i u jugi. Krenite s replikama, samo molim blago retardirane da ne pišu. Hvala." "U ovoj našoj HRVATSKOJ danas dobro žive samo političari i mafijaši, jedni druge pokrivaju, hajde mi recite ovo šta se dešava s Agrokorom, s vladom i s pojedinim političarima kojima sude za razne pronevjere i krađu, jel to normalno? Jel mi živimo u pravnoj državi? Jel smo svi isti pred zakonom? Jel svi ljudi dostojno žive,pogotovo penzioneri? Nažalost moram priznati da se je NEKAD U Jugi bolje živjelo." Naravno, bilo je i drugačijih razmišljanja. "Ljudi misle da je bilo bolje jer se ništa što je štetilo vlasti nije smjelo u novinama pisati, a svatko tko je bio protiv završio je na Golom otoku ili nekom drugom zatvoru. Bilo je bolje to što je bila smrtna kazna i što su ubojice i zločince, pedofili i razne ostale kretene mogli riješiti po kratkom postupku. Loše je bilo to što je tu i tamo netko nevin najebao zbog toga. Dobro je bilo to što je vjeronauk bio u crkvi, a ne u školi. Loše je bilo čekanje u redovima za ulje, šećer itd.. Dobro je bilo što je radno vrijeme bilo 8 sati, bez izrabljivanja radnika. Dobro je bilo što je obitelj s dvije plaće mogla uz sve troškove još kupiti zemlju na moru i raditi vikendicu. Ne znam tko to danas može? govorim o prosječnoj obitelji. Loše je bilo ako ti je netko bio od obitelji u ustašama, domobranima itd... cijele te obitelji su bile omalovažavane i uvijek su bili građani drugog reda. Bilo je i dobrog i lošeg kao i u svakom sustavu." "Uz sve nedostatke (a bogami bilo ih je poprilično ) SFRJ je bila maksimalni civilizacijski doseg naroda na ovim prostorima, Soc. Rep. Hrvatska je po svim parametrima daleko ispred Rep. Hrvatske. U vrlo čvrstoj federaciji,kakva je bila SFRJ, S.R.Hrvatska je bila daleko samostalnija nego li je Rep. Hrvatska u E. U." "Bilo je bolje svakom tko nije želio imati 3 auta, 3 kuće, 5 TV-a i 2 vile. Svakom tko nije želio biti iznad svog susjeda i prijatelja. Ukratko, bilo je bolje svim ljudima koje ne krasi, danas jako tražena "vrlina"... pohlepa." Zanimljiva rasprava razvila se i na Facebooku.