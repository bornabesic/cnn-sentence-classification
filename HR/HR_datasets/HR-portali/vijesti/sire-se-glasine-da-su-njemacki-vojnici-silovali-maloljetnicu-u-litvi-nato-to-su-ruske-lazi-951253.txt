Foto: Hina PROTIV vojnika Bundeswehra, stacioniranih u Litvi, pokrenuta je ciljana dezinformacijska kampanja, priopćilo je u petak njemačko ministarstvo obrane, a Spiegel Online, pozivajući se na diplomate NATO saveza, javlja kako iza ove kampanje stoji Rusija. "Kroz brojne mailove, upućene političarima i medijima, u Litvi su proširene glasine o tome da su njemački vojnici u Litvi silovali jednu maloljetnicu", rekao je glasnogovornik ministarstva obrane, koji je time potvrdio napise portala Spiegel Online. Ruske dezinformacije? Ministarstvo obrane se nije htjelo izjasniti o eventualnom izvoru dezinformacija, ali Spiegel Online govori kako NATO savez sumnjiči ruske izvore. "Radi se o ruskoj provokaciji koja time želi dati do znanja što misli o stacioniranju NATO-ovih postrojbi u baltičkim zemljama", rekao je za Spiegel Online jedan neimenovani diplomat NATO-a. Stacioniranje postrojbi NATO-a u baltičkim zemljama odgovor je na rusku agresiju na Ukrajinu i okupaciju Krima. Spiegel  navodi kako su u utorak mnogi političari i mediji u Litvi zaprimili mail u kojem se detaljno opisuje slučaj silovanja jedne maloljetne Litvanke, koju su, kako stoji u mailu, 9. veljače u mjestu Jonava silovali vojnici Bundeswehra. Neki mediji u Litvi su i objavili ove tvrdnje. Litvanska vlada je nakon toga demantirala da se ovaj slučaj ikada dogodio. Era lažnih vijesti Njemačka vlada već dulje vrijeme Kremlj optužuje za širenje dezinformacija u svrhu postizanja određenih političkih ciljeva. Slučaj s Bundeswehrom u Litvi podsjeća na slučaj zabilježen krajem 2015., kada su ruski mediji proširili priču o tomu kako su izbjeglice u Berlinu silovale jednu maloljetnicu ruskog porijekla, uz tvrdnju da to njemačke vlasti žele prikriti. Iako je i ovaj slučaj demantiran i do silovanja nikada nije došlo, tisuće građana Njemačke ruskog porijekla prosvjedovale su protiv izbjegličke politike Angele Merkel izravno se pozivajući na ovaj nepostojeći slučaj.  Njemačka vlada procjenjuje da se radilo o kampanji koja je trebala naškoditi Angeli Merkel zbog njezinog stajališta prema Moskvi u ukrajinskoj krizi.