Foto: FAH NEPROVOĐENJE odluke arbitražnog suda u roku od šest mjeseci moglo bi izazvati incidente i sukobe i ugroziti moralni autoritet osnivača procesa Brdo-Brijuni, rekao je u subotu slovenski predsjednik, a njegova hrvatska kolegica ustraje na tome da je arbitraža o granici kompromitirana i vjeruje da prijateljske zemlje spor mogu riješiti bilateralno.   Iako su potvrdili da arbitraža nije bila tema razgovora, predsjednici Borut Pahor i Kolinda Grabar-Kitarović morali su na summitu Brdo-Brijuni koji okuplja lidere u regiji komentirati različita stajališta dviju država o graničnoj arbitraži, a posebni gost, njemački predsjednik Frank-Walter Steinmeier ocijenio je u tom sporu da je interes EU poštivanje međunarodnog prava i stabilnost regije.  "Ako do implementacije presude ne bi došlo, stanje bi na terenu moglo prerasti u incidente i konflikte, a to nijedna strana ne želi, a mislim da ne želi niti međunarodna zajednica", upozorio je Pahor na konferenciji za novinare.  Predsjednica Grabar-Kitarović izrazila je nadu da neće biti incidenata između dvije prijateljske države, koje su vezane u mnogim područjima djelovanja.  "Najvažnije je zadržati prijateljske odnose, a Hrvatska ne negira da granični prijepor postoji", kazala je.  Suprotna stajališta  Dvije zemlje potpisale su 2009., sporazum no dok ga Ljubljana još drži važećim i ističe da će presudu trebati provesti,  Zagreb ustraje na tome da je arbitraža nepovratno kompromitirana zbog čega je Hrvatska izašla iz procesa i nudi bilateralne razgovore za rješenje spora.   "Cilj arbitražnog sporazuma bio je plemenit, a arbitri su ocijenili da se on može nastaviti i zaključiti unatoč prekršaju koji su  međusobnoj komunikaciji imali prijašnji slovenski arbitar na sudu i tadašnja službenica u slovenskom ministarstva vanjskih poslova Simona Drenik", rekao je Pahor.  Po njegovu mišljenju  protekle godine pokazale su da je postizanje bilateralnog sporazuma o graničnom prijeporu nemoguće postići, pa dvije države imaju odličnu priliku da taj spor ostave iza sebe uvažavanjem presude arbitara.  Grabar-Kitarović je podsjetila da se u vrijeme kad je arbitražni sporazum potpisan nije moglo predvidjeti što će se  vezi s njim događati i da će biti prekršen te da nitko u Hrvatskoj ne bi pristao na implementaciju neke odluke koja Hrvatskoj nije prihvatljiva.  Presudu trebati primijeniti, ali se može razgovarati o tome kako je primijeniti na pravi način, rekao je Pahor.  Steinmeier: Nadam se da neće doći do sukoba  Na pitanje što misli o problemu koji Sloveniji i Hrvatskoj predstavlja neriješeni granični spor, njemački predsjednik Steinmeier kazao je da je pozicija Njemačke bazirana na međunarodnom pravu, da je njezin interes kao i interes EU-a stabilnost regije.  "Nadam se da će se dobri i prijateljski odnosi dviju država nastaviti i da se ta situacija neće pretvoriti u sukob", kazao je Steinmeier.  Grabar-Kitarović je upozorila na interese koji postoje da se u "vakuumu" koji je na jugoistoku Europe nastao rezerviranijim stavom EU-a prema proširenju, te akcijama s osobinama "hibridnog rata" odnosi među državama u regiji oslabe kako bi se "dokazalo" da države u nestabilnoj regiji nisu sposobne za reforme i uključenje u euroatlantske integracije te da EU nestabilnost regije nije sposobna riješiti.