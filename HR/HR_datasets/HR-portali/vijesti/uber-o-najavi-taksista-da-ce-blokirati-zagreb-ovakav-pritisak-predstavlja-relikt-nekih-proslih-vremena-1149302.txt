Ovakav pritisak je u današnje vrijeme neprihvatljiv i predstavlja relikt nekih prošlih vremena, poručili su iz Ubera na najavu zagrebačkih taksista da će blokirati Zagreb i zračnu luku ako Ministarstvo mora, prometa i infrastrukture ne zabrani rad Uberu. Iz Ubera su naveli kako ove najave nisu primjer moderne europske države te da će blokiranje grada predstavljati opasnost za građane.  - Smatramo da blokiranje grada predstavlja opasnost za građane i infrastrukturu grada. Blokiranjem grada najviše trpe građani, ali se takvim nepromišljenim odlukama šteti i poslovanju grada, gospodarstvu, ograničava se pristup školama i ostalim javnim servisima. Ovakav pritisak je u današnje vrijeme neprihvatljiv i predstavlja relikt nekih prošlih vremena, te nije primjer moderne europske države.  Smatramo da se problemi mogu rješavati na drugačiji način. Uber potiče kretanje u gradovima. Više od 60.000 ljudi koristi Uber u Hrvatskoj zato što je pouzdan, siguran i lako dostupan. Uber pruža neusporedivu razinu transparentnosti cijena, koja jača sljedivost i odgovornost u sektoru koji je tradicionalno bio oslonjen na gotovinsko plaćanje. U konstruktivnom smo dijalogu s predstavnicima vlasti te podupiremo donošenje nove regulative koja štiti pravo potrošača na izbor i promiče tržišno natjecanje - smatraju u Uberu. >> Zabranite rad Uberu ili ćemo blokirati Zagreb >> Tužili Uber: Zavaravaju kupce i nedopušteno se oglašavaju 