Splitski SDP napokon ima kandidata za lokalne izbore. U utrku za Baldasarovu fotelju ići će Aida Batarelo, dogradonačelnica Splita. Takvu odluku će sljedećih dana potvrditi Predsjedništvo i Gradski odbor te lokalne organizacije. Nakon što je Zoran Milanović sredinom prošle godine raspustio organizaciju, za povjerenika je bio imenovan Darko Parić, Milanovićev čovjek od povjerenja. Na unutarstranačkim izborima suprotstavio mu se Goran Kotur, predstavnik struje Zlatka Komadine i Davora Bernardića. Kotur je izgubio za 26 glasova, ali je izborio većinu u Gradskom odboru. Takva konstelacija snaga Pariću je uvelike otežala vođenje organizacije. U tome da A. Batarelo uđe u gradonačelničku utrku ne bi bilo ništa sporno da ona zapravo ne predstavlja politiku s kojom se SDP obračunao. Aida Batarelo godinama je bila sporedni politički lik. Javnost ju je upoznala tek 2013. kad ju je nakon osvojenih izbora Baldasar postavio u krug najbližih suradnika. Preživjela je unutarstranačka previranja stavši uz bok Milanoviću i Pariću. Svom šefu Baldasaru okrenula je leđa, ali je ipak zadržala poziciju zamjenice gradonačelnika. Nije zanemariva činjenica da su vijećnici SDP-a podržali Baldasarov prijedlog privremenog financiranja. Doduše, glasovali su protiv gradskog proračuna, ali su zajedno s partnerima iz HNS-a i HSU-a Baldasara održali na životu. Kako tvrdi naš izvor iz vrha splitskog SDP-a, navodno je Baldasar priprijetio Darku Pariću da bi mogao progovoriti o političkim uslugama od kojih su profitirali Pariću bliski ljudi. Naš izvor kaže da se radilo o zapošljavanju i članstvu u raznim nadzornim odborima. Forsiranje Aide Batarelo u utrku za gradonačelnicu poput žrtvenog janjeta - stavlja je kao prvu metu za sve napade koji će uslijediti prema splitskom SDP-u. To onda omogućuje Pariću da opere ruke od vrlo realnog poraza na lokalnim izborima u Splitu. Jer, Parićev opstanak na čelu splitskog SDP-a ima ključnu važnost za stranačku oporbu predvođenu Rankom Ostojićem. Darko Parić nije politički naivac, političar je s puno utakmica - bio je član Glavnog odbora SDP-a, potpredsjednik SDP-a Split u vrijeme kad su ogranak vodili Marin Jurjević i Ivo Baldasar, pomoćnik bivšeg ministra Arsena Bauka i saborski zastupnik. Logično, Parić ne bi smio riskirati vlastiti politički poraz na lokalnim izborima. Zbog toga je i odbacivao ideju da bude SDP-ov čovjek za gradonačelnika. I Parić je bio na neformalnoj večeri u restoranu Arkada pokraj Splita, gdje se skupilo gotovo dvije stotine SDP-ovaca bliskih Ostojiću koji se još nisu pomirili s Bernardićevom pobjedom. Naš izvor prilično uvjereno govori o tome kako bi nakon lokalnih izbora nezadovoljni SDP-ovci iz Dalmacije, gdje je Ranko Ostojić uvjerljivo porazio Bernardića, bili spremni krenuti u zauzimanje vlasti po stranačkim organizacijama na redovitim izborima za lokalne čelnike SDP-a. Tu bi im se, računaju, mogli pridružiti nezadovoljnici iz drugih dijelova Hrvatske. Prvi korak u tom navodnom planu jest spašavanje Parića na čelu splitskog SDP-a, a sljedeći bi mogao biti kandidatura Ranka Ostojića, ili nekoga od njemu bliskih ljudi, za predsjednika SDP-a Splitsko-dalmatinske županije. Tu bi se onda krenulo u politički obračun s dugovječnim županijskim predsjednikom Arsenom Baukom, koji je u međuvremenu prešao u Bernardićev tabor. Da bi Ostojićev plan uspio, preduvjet je da stranka u Zagrebu doživi debakl na lokalnim izborima. Za to bi se izravno teretilo Bernardića koji godinama kopa po zagrebačkom tlu bez ikakva rezultata. U takvom scenariju ključni Ostojićevi ljudi trebali bi biti Ivan Klarin, SDP-ov načelnik Tisnog, i saborska zastupnica Sabina Glasovac iz Zadra. Ostojić bi saveznike mogao pronaći i u Rijeci, gradu u kojem je pobijedio Bernardića iako je ona godinama bila utvrda oporbe Zoranu Milanoviću.