Foto: Twitter TVITERAŠICA i aktivistica za ženska prava Michelle Taylor na Twitteru je podijelila screenshotove poruka koje je razmijenila s muškarcima i pokazala na koji je način zapravo najlakše razljutiti muškarca. Naime, Michelle je shvatila da muškarcima jako smeta ako ženi daju kompliment, a ona se samo složi s njim, umjesto da zahvaljuje uz gomilu smajlića. "Izgleda da je ideja u tome da oni moraju dati kompliment, ali žena ne smije biti svjesna te svoje vrline", objasnila je za Buzzfeed. "Uglavnom nas uče da žene ne smiju hvaliti same sebe. One moraju biti ponizne", zaključila je. Jedan joj je muškarac tako napisao da ima lijepu kosu, a kad se ona složila s njim, rekao joj je: "Pazi, nemoj da mi se prestane sviđati." Drugi joj je pohvalio tijelo, a kad je ona rekla da zna da je zgodna promijenio je priču i rekao joj da bi trebala češće u teretanu. S njom su se brzo složile i druge tviterašice te potvrdile priču svojim iskustvima.