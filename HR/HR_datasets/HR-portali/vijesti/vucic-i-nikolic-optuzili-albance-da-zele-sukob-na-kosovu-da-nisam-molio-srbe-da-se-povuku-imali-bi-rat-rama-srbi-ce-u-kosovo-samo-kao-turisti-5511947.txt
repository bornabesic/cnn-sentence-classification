Srpski premijer Aleksandar Vučić izjavio je kako je jučer zaustavio vlak za Kosovsku Mitrovicu kako bi spriječio incident između Srbije i Kosova. - Mogli smo taj vlak progurati do Kosovske Mitrovice, ali to nije naš interes. Bilo bi mrtvih na sve strane, rekao je Vučić za TV Pink. 'Promotivni' vlak je krenuo u subotu, 14. siječnja iz Beograda za Mitrovicu, njegova unutrašnjost je dekorirana freskama iz pravoslavnih samostana na Kosovu koji su pod zaštitom UNESCO-a, no na samom vlaku je na više jezika ispisano 'Kosovo je Srbija'. Vlak je zaustavljen u Raški u 16:30 sati u subotu, a nakon 20:30 krenuo je natrag za Srbiju. Putnici koji su htjeli nastaviti putovanje do Mitrovice su prevezeni autobusima. Predsjednik Kosova Hashim Thaci naredio je MUP-u i policiji da spriječe ulazak vlaka na Kosovo. No, Vučić tvrdi kako je on odgovoran za zaustavljanje vlaka, te kako je time spriječio 'sukobe širih razmjera'. - Potezima koje je povukla, Priština je pokazala kako želi izazvati šire sukobe na zapadnom Balkanu, rekao je Vučić, te dodao da je incident spriječen zahvaljujući spremnost Srbije. - Netko je tražio razlog za započeti sukob na sjeveru Kosova. Da nisam molio Srbe da se povuku, imali bi rat, rekao je Vučić. Predsjednik Srbije Tomislav Nikolić izjavio je kako će svaki sljedeći pokušaj 'privremenih institucija da izazovu sukob završiti loše'. - Mi ćemo postupati u skladu sa Ustavom Srbije, rekao je Nikolić i naglasio kako je Kosovo 'međunarodno-pravno dio Srbije', te da je subota bila na rubu sukoba. - Pojavljivanje ROSU-a bio je znak da Albanci žele rat, rekao je Nikolić. Predstavnici Europske unije i međunarodnih vojnih snaga na Kosovu tvrde kako se radi o pitanju koje dvije strane trebaju riješiti dijalogom. Na incident je, nakon pritiska javnosti, reagirao i premijer Albanije Edi Rama, koji je u nedjelju navečer rekao da je Kosovo uspjelo kao neovisna država, te da Beograd i dalje pati zbog 'događaja u prošlosti'. - Ne trebate brinuti zbog političke igre vlakovima i avionima. Srbi će na Kosovo moći ući samo kao turisti, izjavio je Rama.