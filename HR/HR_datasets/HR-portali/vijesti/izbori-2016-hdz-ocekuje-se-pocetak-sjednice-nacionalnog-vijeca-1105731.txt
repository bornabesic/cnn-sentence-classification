Nakon sjednica Predsjedništva i Središnjeg odbora HDZ-a koji su započeli u četvrtak prijepodne, u središnjici te stranke oko 20 sati trebala bi konačno započeti i sjednica Nacionalnog vijeća, prvotno najavljena za podne, a nakon koje bi konačno trebale biti poznate izborne liste. HDZ-ov Tomislav Ćorić novinarima okupljenim ispred središnjice stranke rekao je kako nema razloga za nestrpljenje. Najavio je i da će u subotu HDZ predati u DIP izborne liste te predstaviti izborni program. Upitana o povećanju rodiljnih naknada koje najavljuju u svom programu, HDZ-ova Ivana Maletić je rekla kako imaju precizne izračune. "Za povećanje naknada za drugih šest mjeseci, sa sadašnjih 2500 kuna, do pune razine plaća osigurati će se između 350 i 400 milijuna kuna", pojasnila je. Kao demografsku mjeru uvest će se i status roditelja odgajatelja što će, kaže,  koštati oko 320 milijuna kuna. Naglasila je i kako bi oko milijardu kuna stajale mjere demografske politike.  "To je set mjera koje će se uvesti, a pratit će gospodarski rad i razvoj.  Imati ćemo veće stope rasta koje će stvoriti povjerenje u hrvatsko gospodarstvo, a automatski će nam porasti kreditni rejting. Snizit će se kamate na javni dug. Tu su već uštede od tri milijarde kuna. Cilj nam je ostvariti gospodarski rast i građanima poboljšati standard te pomoći socijalnim kategorijama društva. Mjere su dobro uklopljene jedna u drugu, kako bi Hrvatska postala država realiziranih projekta. Preko 10 milijardi kuna godišnje možemo koristiti iz EU fondova kao sredstva za razvojne projekte", rekla je Maletić. Upitana što će biti ako gospodarski rast ne bude po HDZ-ovim predviđanjima uzvratila je kako je "100 posto sigurna u gospodarski rast, predviđen programom HDZ-a". Upitana o nezadovoljstvu koje je tijekom dana izražavao lički HDZ-ovac Darko Milinović zbog liste u IX izbornoj jedinici koju, po neslužbenim najavama, ona predvodi, a on bi trebao biti četvrti, uzvratila je kako je "stvar stranačkih tijela da odluče tko će biti na listi", izbjegavajući iznijeti svoj osobni stav o pozicioniranju Milinovića. >> 'Za četiri godine hrvatski građani će živjeti kao u Zagrebu, a za osam kao u Švicarskoj' 