Jučerašnji otvoren poziv Milana Bandića za preslagivanje unutar Sabora ukoliko ne krenu najavljene reforme i davanje šanse Mostu kojeg neće čekati cijelu vječnost, pozdravili su i u stranci zagrebačkog gradonačelnika. Neki naši sugovornici kažu kako je već bilo vrijeme da Bandić izda upozorenje Mostu da počnu delati. Za takvo upozorenje, tvrde, imaju i argumenata. - U razgovoru smo s nekoliko zastupnika Mosta koji nisu pretjerano zadovoljni radom grupe koju predvodi Božo Petrov. Bandić je izrazito nezadovoljan nesuradnjom Vijeća za suradnju koje praktički ne postoji - kažu. Tvrde i kako su u posljednjih nekoliko tjedana razgovarali s nekoliko zastupnika svih političkih opcija zastupljenih u Saboru te kako nikome vrata nisu zatvorena. - U Saboru se dobro zna tko neće promijeniti dres, a svi oni ostali su na tržištu. Milanovićevi istomišljenici će ostati uz svog predsjednika, no ostali su spremni na pregovore - kažu u stranci. Kažu kako Bandić redovito komunicira s Karamarkom, te kako su njih dvojica zakopali sjekire. Poznato je da se u predizbornoj kampanji nisu štedjeli, a naši sugovornici dodaju kako je link između dvojice predsjednika Milijan Brkić. Bandić je jučer naveo i kako njegov klub ima pet zastupnika te kako bi se uskoro taj broj mogao poduplati. Prema našim informacijama, peti zastupnik će najvjerojatnije biti Mirko Rašković, dok će ostalu petoricu pokušati pridobiti iz redova SDP-a, HNS-a i Mosta. Na opasku Bože Petrova kako mu je “zanimljivo HDZ-ovo preslagivanje s Milanom Bandićem koji je već nekoliko puta završio u pritvoru”, u Bandićevoj stranci su se samo nasmijali te čelnika Mosta pozvali da bude legalist kakvim se predstavlja. - Milan Bandić još uvijek nije osuđen. A Petrovu bi bilo bolje da napokon krene u reforme za koje se tako zalagao u predizbornoj kampanji i time kupio glasače. Zašto još nema pomoćnika ministara, zašto nema šefova državnih agencija? Ako nešto ne znaš, bolje priznaj i pitaj iskusnije. A ako to ne želiš, zahvali se i odstupi - poručuju Bandićevi bliski suradnici.