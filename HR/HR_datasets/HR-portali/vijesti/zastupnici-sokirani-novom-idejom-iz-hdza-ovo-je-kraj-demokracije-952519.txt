Foto: Hina, 123rf HDZ-ov Josip Đakić danas je, pri proslavi 25. obljetnice osnutka HVIDR-e, predložio ideju da svi oni koji polože vojni rok imaju prednost pri zaposlenju u javne službe. >> Nova ideja iz HDZ-a: Svi koji odsluže vojni rok trebaju imati prednost pri zapošljavanju  "Moja je ideja, koju još nisam formulirao kao zakonski prijedlog, da se stimuliraju oni koji dragovoljno služe vojni rok tako da imaju prednost pri zapošljavanju u državnim službama i tvrtkama, kao što imaju hrvatski branitelji", rekao je Đakić.   Za komentar smo pitali nekoliko saborskih zastupnika i političara.   Fred Matić smatra da ovakve izjave narušavaju ugled braniteljima.   "Od rata je prošlo 25 godina i svi građani Hrvatske poštuju hrvatske branitelje. No, od onog šatoraškog prosvjeda, plinskih boca i davljenja policajaca taj se ugled nepovratno urušava, a takve izjave kao ova još više doprinose tome. Možemo povući paralelu, u bivšoj državi svi smo služili onu vojsku pa nitko nije imao nikakvu prednost u životu, ni otegotnu ni olakotnu okolnost. Dakle, već vidim reakcija javnosti je ta da je to pokušaj militarizacije društva, a onda još i dobivanje benefita. Apsolutno sam protiv toga. Ni u onoj vojsci vojni rok kao učenje vojnih vještina nije bio primarno, to se radilo prije podne. Bilo je za njih puno bitnije ono što se događalo poslijepodne, a to je pranje mozga i indoktrinacija vrijednostima i sustavom onog režima koji je bio na vlasti. S obzirom da začetnici ideje o služenju vojnog roka sada u Hrvatskoj nisu daleko odmakli od vremena i onih vrijednosti i onoga sustava, samo ga žele prilagoditi današnjem vremenu. To bi značilo služenje crkvi i HDZ-u. Popodne bi bile mise i domoljubni program kao što je nekad bilo "Dozvolite da se obratimo"", rekao je Matić za Index.   Nikola Grmoja iz Mosta kaže da nije vidio Đakićevu izjavu pa je nije želio ni komentirati. Rekao je samo kako o tome nikada nije bilo ni riječi.   "Ne bih uopće komentirao, nisam uopće to vidio. A što se tiče vojnog roka, mi smo rekli da su potrebne ozbiljne analize. Ne mogu komentirati te neke daljnje moguće poteze. Nismo komunicirali niti smo ovo do kraja dogovorili, a kamoli da imamo neke daljnje poteze", rekao nam je kratko Grmoja.   "Ovo je kraj demokracije"  Bojan Glavašević iz SDP-a zgrožen je ovakvom idejom HDZ-ovca.   "Za početak, slažem se da bi u teoriji stvari koje govore zastupnici trebalo doživljavati ozbiljno jer bi, bar u teoriji, zastupnici trebali biti ozbiljni ljudi. Međutim, ovakve ideje kakve iznosi gospodin Đakić oslikavaju sliku ne baš ozbiljnog čovjeka, a jasno je i da HDZ ima još takvih zastupnika. Puno važnije i puno opasnije je ako ono što Đakić govori ima podlogu kod premijera. Oni uvode militarizaciju društva, a o tome smo već govorili, imaju novaca za vojsku, a nemaju za obrazovanje. Ali to govori da je ideja da se uvede vojna aristokracija, a da svi ostali budu građani drugog reda. Oni koji ne žele služiti vojsku bili bi građani drugog reda. Đakić govori o kraju demokracije, je li to HDZ 2.0 kakav je Plenković obećao izgraditi. Ako HDZ želi ubiti demokraciju u Hrvatskoj, moraju računati da će se SDP s građanima boriti protiv toga svim sredstvima", komentirao nam je Bojan Glavašević. Ministar rada Tomislav Ćorić: Neću vam dati izjavu Pokušali smo dobiti komentar i od ministra rada Tomislava Ćorića. HDZ-ov Đakić je, na kraju krajeva, dirnuo u njegov resor. No, Ćorić nam je rekao da nam neće dati nikakvu izjavu u vezi toga.