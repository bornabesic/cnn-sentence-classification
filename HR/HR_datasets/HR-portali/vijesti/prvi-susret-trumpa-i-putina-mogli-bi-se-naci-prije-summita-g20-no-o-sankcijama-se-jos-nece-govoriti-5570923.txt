MOSKVA - Kremlj je objavio u ponedjeljak da je prerano govoriti o bilo kakvom dogovoru sa SAD-om o sankcijama Rusiji, no i da bi se predsjednik Vladimir Putin mogao sastati s američkim predsjednikom Donaldom Trumpom prije summita G20 u srpnju. Putin i Trump razgovarali su telefonski u subotu i glasnogovornik Dmitrij Peskov novinarima je rekao da je to bio dobar razgovor. "(No) malo je vjerojatno da se može govoriti o bilo kakvoj vrsti dogovora (o sankcijama)", rekao je Peskov. "Za početak moramo odrediti datum i vrijeme susreta dvojice predsjednika. Suradnici rade na tome", rekao je te dodao da bi se mogli sastati prije summita G20 koji je predviđen za 7. i 8. srpnja u Hamburgu. Peskov je rekao da Putin i Trump nisu razgovarali o sankcijama u telefonskom razgovoru, prvome nakon Trumpove inauguracije. Međutim kazao je: "Vidjeli smo spremnost za rješavanje teških problema dijalogom, na koji predsjednik Putin već dulje vrijeme poziva, a nažalost zadnjih godina na to nije bilo odgovora".  Telefonski razgovor između dvojice predsjednika u subotu pokazao je međusobno poštovanje, rekao je ruski ministar vanjskih poslova Sergej Lavrov u ponedjeljak.  Putin i Trump složili su se da će pokušati ponovno izgraditi američko-ruske veze i surađivati u Siriji. Trump je rekao da želi ponovno zbližavanje s Moskvom ako će se moći sporazumjeti s Putinom, koji također želi popraviti veze.