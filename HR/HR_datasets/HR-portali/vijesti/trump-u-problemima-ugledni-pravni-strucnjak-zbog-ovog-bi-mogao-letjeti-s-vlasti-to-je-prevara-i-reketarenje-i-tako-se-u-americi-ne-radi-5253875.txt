Donald Trump mogao bi u roku od nekoliko tjedana biti podvrgnut sudskom procesu i tako spriječen u preuzimanju vrhovne vlasti u SAD-u, piše Independent. Naime, profesor prava, Christopher Peterson, tvrdi kako protiv novoizabranog američkog predsjednika postoje ozbiljni dokazi koji bi mogli uzdrmati njegovu poziciju. On je napisao rad u kojem govori o nepravilnostima Sveučilišta Trump. "U SAD-u je poslovnjacima zabranjeno davati lažne iskaze kako bi uvjerili ljude da kupe njihove proizvode ili usluge. U radu postoje dokazi koji impliciraju da se Sveučilište Trump po sistemskom uzorku koristilo lažnim iskazima i prezentacijama kako bi privuklo tisuće obitelji da ulože u program za koji se može reći kako je sam po sebi obična prevara. Prevara i reketarenje su ozbiljni zločini koji na pravnoj razini mogu dovesti do jednako ozbiljnih optužbi", tvrdi u svom radu profesor Peterson. Rad je napisan još u rujnu, prije nego li je Trump postao predsjednik, no profesor vjeruje kako ima dovoljno argumenata koji bi mogli dovesti do njegovog opoziva, ili mu barem otežati situaciju. Inače, često spominjana posljednjih dana, tvrtka Trump Entrepreneur Initiative danas je ugašena. Poznatija kao profitna edukacijska ustanova Trump University LLC, u svojoj je ponudi imala tečajeve za trgovanje nekretninama, upravljanje imovinom, poduzetništvo i stvaranje bogatstva. Poslovala je bez dopusnica, koje se inače traže za obrazovne ustanove, sve do 2013. kada se našla pod sudskom optužbom zbog nelegalne poslovne prakse i lažnih obećanja studentima. Sud u New Yorku utvrdio je osobnu odgovornost Donalda Trumpa, proces još nije završen i mogao bi se pokazati teškim utegom za izabranog predsjednika sve do 20. siječnja i njegova ulaska u Bijelu kuću.