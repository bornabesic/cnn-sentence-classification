- Nisam kriv - kazao je Georg Gavrilović kojem je na zagrebačkom Županijskom sudu počelo suđenje zbog optužbe za poticanje na zlouporabu položaja i ratno profiterstvo. USKOK ga tereti da je tijekom Domovinskog rata kupio Gavrilović u stečaju, te da je pri tome novac koji mu je bio potreban za plaćanje kupovnine uzeo s računa Ivice Papeša, a taj novac bio je namijenjen za kupovinu oružja za obranu RH. Konkretnije, radilo se o 2 milijuna tadašnjih njemačkih maraka, a Gavrilović je prema optužnici od Joze Martinovića, sada pokojnog ministra financija, tražio da naloži Papešu da mu isplati taj novac. Tužiteljstvo je uvodnim govorom kazalo da će dokazati navode optužnice, dok je obrana ponovno istaknula kako smatra da u ovom postupku postoje bitne povrede, odnosno da se ne može raditi o ratnom profiterstvu. 