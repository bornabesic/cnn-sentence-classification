Foto: Getty/123rf NJEMAČKA policija u ovom trenutku zbog napada kamionom na božićni sajam u Berlin traga za 23-godišnjim Tunižaninom Anisom A., za kojeg se navodi da je imao kontakte s ISIS-ovom džihadističkom mrežom, navodi Suddeutsche Zeitung. > Die Welt: Policija pronašla dokumente u kamionu, imaju novog osumnjičenika za napad Policija vjeruje da je Anis S. živio u blizini i bio pod utjecajem terorističkih regrutera u Njemačkoj. Anis je u Njemačku stigao u srpnju 2015. godine, nakon što je prethodno 2012. godine stigao u Italiju. Policiju je do njega dovela boravišna dozvola koja je pronađena u vozačkoj kabini kamiona. Tunižanin je u kolovozu uhićen u Friedrichshafenu s lažnim talijanskim dokumentima, a kasnije je pušten na slobodu. Kako piše Suddeutsche Zeitung, Tunižanin je nakon toga počeo živjeti u blizini propovjednika Ahmada A. Abdelazziza, zvanog i Abu Walaa, terorističkog regrutera koji je uhićen u studenome.  U Berlinu živio sa srpskim regruterom džihadista Anis A. je u Berlinu živio i sa Srbinom Bobanom S. -om, koji je uhićen zajedno s Abu Walom, a koji je uhićen zbog pripadanja ISIS-u. Njemački mediji navode kako je osumnjičeni Tunižanin poznat pod različitim imenima i različitim datumima rođenja. Jedan od identiteta kojima se koristio tako je i onaj Ahmed A. Navodi se i kako je Anis koristio najmanje četiri lažna identiteta te kako policija smatra da je izuzetno opasan i vjerojatno naoružan. 23-godišnjak je podnio i zahtjev za dobivanje azila, ali taj postupak nije okončan. Podsjetimo, njemačka policija objavila je da je u napadu kamionom na božićni sajam u Berlinu poginulo dvanaestero ljudi, a najmanje 48 je ozlijeđeno, od kojih neki teže. Napad se dogodio u ponedjeljak navečer, u vrijeme kada se najviše ljudi okupilo pored tradicionalnih štandova s božićnim proizvodima, hranom i pićem. > NAPAD KAMIONOM NA BOŽIĆNOM SAJMU U BERLINU Najmanje 12 ljudi mrtvo, napadač je izbjeglica