Predsjednik Mosta Božo Petrov komentirao je danas odluku Povjerenstva za sprječavanje sukoba interesa da pokrene postupak protiv njega. - Predmet koji je danas u razmatranju Povjerenstva je imenovanje osobe koja je u prvom redu osoba koja je jedna od deset osnivača Mosta, osoba kojoj u potpunosti vjerujemo. On je isto tako županijski vijećnik, aktivno se bavi politikom od 2013. godine, izabran je s liste,, nije imao nikakve kontakte ni privatni ili poslovni interes od te uloge koja mu može samo štetiti, a imenovanje u Nadzorni odbor NPKL Vodovoda je napravljen nakon usuglašavanja sa svim ostalim jedincima lokalne samouprave – Općine Slivno, Kula Norinska, Grada Opuzena i Grada Metkovića, svi oni su članice skupštine tog društva i nikada nije došlo do razmimoilaženja ili uskraćivanja suglasnosti. Tek nakon svega toga je ta osoba u mome srodstvu. Ja zaista vjerujem da to što je on meni u srodstvu neće imati nikakvog važnog značaja za Povjerenstvo u odlučivanju je li mogla ili ne ta osoba, barem po pitanju načela i moralnosti, biti upitna – rekao je Petrov i rekao kako vjeruje u objektivnost Povjerenstva jer nije narušio neko načelo transparentnosti ili moralnosti. Dodaje kako se tu ne radi o bilo kakvom stranačkom uhljebljivanju nego predstavljanju nekoliko općina u dolini Neretve. - I danas bih isto napravio jer ne vidim nikakav razlog zašto ne. Da me netko upozorio da je možda to nešto loše, sam bih to prijavio Povjerenstvu, kao što sam se sam prijavio kad sam uzimao kredit za kuću, kao što sam i druge stvari prijavljivao. Ali ovdje nisam smatrao da se bilo što loše događa. Ta osoba nije ostvarila nikakav probitak, nema poslovnog ni osobnog interesa gospodina Jerkovića – dodaje Petrov te kaže da sad čeka odluku Povjerenstva. Osvrnuo se i na imenovanje novog glavnog ravnatelja HRT-a Kazimira Bačića i odluku Mosta da ga ipak podrži iako je još jutros bio za imenovanje aktualnog v.d.-a Blage Markote. - Dugo smo se usuglašavali jer nam je bilo bitno da dobijemo garancije da će se provesti restrukturiranje na HRT-u, s obzirom na sve te garancije koje smo dobili i razgovor s gospodinom Bačićem da će se do kraja godine smanjiti pretplata, odlučili smo glasovati za njega. Za nas HRT nije pitanje danas, sutra i drago mi je da smo donijeli zajednički hodogram aktivnosti. Tih možda nekome minimalnih 15 kuna manje za pretplatu garancija su restrukturiranja, reorganiziranja HRT-a i dokaz da će se kvalitetnije raditi. Meni je želja da se to napravi, pa makar i do kraja godine – rekao je Petrov.  >> Božo Petrov: Objavit ćemo sve komunističke dosjee 