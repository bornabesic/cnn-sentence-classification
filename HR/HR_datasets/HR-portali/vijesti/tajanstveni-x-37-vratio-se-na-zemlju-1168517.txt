Nakon gotovo dvije godine u orbiti, tajanstvena američka vojna letjelica Boeing X-37B vratila se na Zemlju, ponovo razbuktavši spekulacije o utrci u naoružanju u svemiru.  Devet metara duga letjelica s rasponom krila 4,5 metara, koja izgleda poput umanjene verzije nekadašnjih američkih raketoplana, sletjela je u nedjelju na Floridi nakon 718 dana provedenih oko Zemlje, objavilo je američko ratno zrakoplovstvo.  Ovo je tajanstvenom X-37 bila četvrta misija, a od svoje prve, 2010., izaziva brojna nagađanja čemu služi.  Jedni misle da se radi o bombarderu iz svemira, drugi da je X-37 "ubojica satelita", a treći da se radi o superšpijunskom zrakoplovu.  Ali, mnogi analitičari sumnjaju u to.  "Letjelica je veličine kamioneta, bilo bi ga teško naoružati nekim razornim oružjem", rekla je Victoria Samson, stručnjakinja iz američke zaklade za održivi razvoj u svemiru.  Nakon lansiranja X-37 napaja se energijom iz solarnih panela pa vjerojatno nije sposoban za mnogo manevriranja, dodaje Samson. "U pravilu, manevriranje u svemiru zahtjeva mnogo goriva, a ne vidim da se to ovdje događa".  Zbog toga letjelica nije u stanju dosegnuti vrlo velike visine i drži se nisko u orbiti, dodaje sveučilišni profesor fizike Mark Gubrud. Zato ga povremeno i amateri uspijevaju opaziti, pa je teško vjerovati da se bavi špijuniranjem.  Oni pretpostavljaju da je X-37 leteći poligon za ispitivanje nekog potencijalnog oružja i da je to razlog zašto američko ratno zrakoplovstvo objavljuje jako malo informacija o letjelici.    