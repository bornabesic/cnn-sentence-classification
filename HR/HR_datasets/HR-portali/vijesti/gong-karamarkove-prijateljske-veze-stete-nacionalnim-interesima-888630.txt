Foto: Hina „PRVI potpredsjednik Vlade Tomislav Karamarko mora se izuzeti od svih utjecaja na donošenje odluka vezanih uz INA-u sve dok ne regulira potencijalni i percipirani sukob interesa koji proizlazi iz njegovih veza s Josipom Petrovićem, samopriznatim lobistom MOL-a, tvrtke protiv koje je Vlada RH pokrenula arbitražu“, stoji u priopćenju GONG-a u kojem se, jasno je iz uvoda, proziva Karamarka zbog njegove prijateljske veze s Josipom Petrovićem, a o čemu je prekjučer govorio Petrov.  „Istovremeno, potrebno je hitno osigurati da povlaštene i strateški bitne informacije o INA-i ne mogu procuriti „dugogodišnjim prijateljima – lobistima“, za što se mora pobrinuti ne samo prvi potpredsjednik Vlade, nego i neovisno o njemu, Vlada u cjelini.   Nadalje, Povjerenstvo za odlučivanje o sukobu interesa treba pokrenuti postupak i hitno se očitovati o slučaju Tomislava Karamarka.  Nakon što je Josip Petrović jučer javno priznao da je prijatelj Tomislava Karamarka i lobist MOL-a, treba podsjetiti da je on hrvatskoj javnosti poznat još iz vremena Vlade Ive Sanadera koji mu je dao povjerenje za rad u Upravi INA-e iz čega je proizišlo nekoliko suđenja za korupciju. U slučaju INA-MOL bivši direktor Plinacroa Branko Radošević svjedočio je o pritisku Petrovića oko izdvajanja plinskog biznisa iz INA-e, a u slučaju Fimi-media je o Petrovićevom pritisku da se angažira ta marketinška tvrtka svjedočio bivši direktor INA-inih korporativnih komunikacija Tomislav Štengl. Petrović je jedan od optuženika u slučaju curenja tajnih policijskih informacija iz istraga o organiziranom kriminalu i korupcijskim aferama. Neupitno je i da je sudjelovao na sastanku u Banskim dvorima kad je Sanaderu doveo predsjednika uprave MOL-a Zsolta Hernadija – bjegunca od hrvatskog pravosuđa koje ga traži radi razjašnjavanja 10 milijuna eura mita koje je Sanader prema optužnici primio od MOL-a kako bi mu zauzvrat prepustio upravljačka prava u INA-i.  Zaključno, GONG traži neodgodivo djelovanje nadležnih institucija: same Vlade i Povjerenstva za odlučivanje o sukobu interesa“, stoji u priopćenju koje smo dobili iz GONG-a.