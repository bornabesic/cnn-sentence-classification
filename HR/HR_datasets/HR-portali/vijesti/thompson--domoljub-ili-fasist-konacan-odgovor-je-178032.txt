PROGLAŠAVATI najpopularnijeg hrvatskog pjevača poklonikom fašizma samo zbog darkerskog stila oblačenja i pokojeg ustaškog simbola u publici, u najmanju je ruku pretjerano, a Hrvatsku dovodi na zao glas. Upravo zbog takvih glasina Thompsonu je nedavno bio zabranjen koncert u Nizozemskoj, a u svjetskim medijima se Hrvatsku ponovno povezivalo s terminima vezanim uz najsramotnije dane iz hrvatske povijesti. Marko Perković već se dulje vrijeme, a naročito u zadnje četiri godine, u intervjuima ograđivao od ustaštva i pozivao isključivo na svoje domoljublje. U potrazi za konačnim odgovorom na pitanje je li Thompson samo hrvatski domoljub ili pak promicatelj ustaštva i fašizma, prekopali smo po arhivi Thompsonovih izjava, kao i zvučnih zapisa s njegovih nastupa po koncertima i dernecima. Nakon pomnog preslušavanja mnogobrojnih Thompsonovih pjesama - ostali smo šokirani činjenicom da se Marku Perkoviću predbacuju crne hlače i majice, te pozdrav "Za dom spremni", dok u isto vrijeme Thompson izvodi pjesmu čije su nas riječi zgrozile. Iako prosječan surfer toga vjerojatno nije svjestan, na webu postoje deseci (možda i stotine, nismo brojali) Internet stranica posvećenih ustašama, NDH, Anti Paveliću i ostalim ustaškim "velikanima".Na mnogima od njih možete slobodno downloadati ustaške pjesme u izvedbi pjevača kao što su Joško Tomičić i Marko Perković Thompson, ali i one novije kao recimo "Oj Ivice i Stipane".Mi smo među biserima kao što su "Ustaška se vojska diže" i "Sve ćemo vam prste slomit" za download odabrali "Evo zore evo dana" u izvedbi Thompsona i jedan zanimljiv duet - gorenavedeni Joško Tomičić i Thompson s pjesmom "Jasenovac i Gradiška Stara".Tekst te pjesme prenosimo u obliku u kojem su ga otpjevali Thompson i Tomičić nakon najave: "Ovo je pjesma koju su naši djedovi pjevali i bili ponosni na nju" "Jasenovac i Gradiška Stara, to je kuća Maksovih mesaraKroz Imotski kamioni žure, voze crnce Francetića JureU Čapljini, klaonica bila, puno Srba Neretva nosila (ajmo ruke)Oj Neretvo teci iza stranu, nosi Srbe plavome JadranuKo je moga zamisliti lani, da će Božić slavit partizaniTko je reka, jeba li ga ćaća, da se Crna Legija ne vraća (ima dvi nove, kaže)Gospe sinjska ako si u stanju, uzmi Stipu a vrati nam FranjuOj Račane jeba ti pas mater, i onome tko je glasa za teSjajna zvijezdo iznad Metkovića, pozdravi nam Antu Pavelića" Ako odbijate vjerovati da najpopularniji hrvatski pjevač doista ovakvo što pjeva, downloadajte sami dok su takve pjesme još legalne u Hrvatskoj. Nažalost, ne morate se žuriti. Download MP3: Thompson - Jasenovac i Gradiška Stara Prema riječima pjesme (oj Račane jeba ti pas mater, i onome tko je glasa za te) može se zaključiti da je ona nastala u protekle četiri godine, dakle ne može se pripisati grijesima Perkovićeve mladosti. Za slabije poznavatelje povijesti, spomenimo da su Jure Francetić i Maks Luburić, koje Thompson i Tomičić slave u pjesmi, bili zloglasni krvnici ustaškog režima odgovornog za smrt velikog broja civila - Srba, Židova, Roma, Hrvata i drugih, te izdaju Hrvatske. Spomenuti dvojac ne samo da ne krije da dobro zna o kakvim se krvnicima radi, već se upravo tome najviše dive i na njihovim pokoljima poentiraju u rimama. Pa već u prvom stihu spominju koncentracioni logori Jasenovac i Gradiška stara, kao kuća "Maksovih mesara". Thompson i Tomičić potom slave zloglasnu Crnu legiju, "klaonicu" u Čapljini, te u njima šaljivom kontekstu, Neretvu punu mrtvih Srba, da bi se pjesma zaključila spominjanjem Ante Pavelića. Teorija po kojoj je Thompson samo benigni domoljub čije pjesme pogađaju prkos i bunt hrvatske mladeži očito je samo loše opravdanje za otvorenu hvalu i slavljenje najcrnjeg doba hrvatske prošlosti, koje nije u skladu čak niti s naukom Katoličke crkve, na koji se Thompson stalno poziva. Koncert u Nizozemskoj zabranjen mu je očito iz posve opravdanih razloga, kao što će mu sutra biti zabranjen i u svakoj drugoj normalnoj zemlji.  U Njemačkoj i Italiji pjevači koji slave Hitlera odnosno Mussolinija ne nastupaju bilo gdje osim u underground klubovima koje posjećuju neonacisti.  Čak i u Republici Srpskoj, za koju volimo misliti da je daleko nazadnija od Lijepe naše, izvođači poput Dinarske rock divizije ("Šalje Ratko granate") su marginalizirani i nemaju pristup državnim medijima. "Ne znam zašto se moje ime povezuje s ustaštvom kako se to događa. Ja se ograđujem od toga gdje god mogu. Kakve veze imam ja s ustašama i partizanima? Nikakve." - izjavio je Thompson nedavno. Doista, ako Ante Pavelić, Max Luburić i Jure Francetić nemaju veze s ustašama, nema ih niti Thompson. Nema dokumentiranog zapisa da je Bora Čorba, kojeg zbog niza izjava iz devedesetih doživljavamo kao notornog četnika, ikad izjavio ili otpjevao nešto približno strašno kao Thompson u navedenim stihovima. Thompson, trebalo bi biti očito svima, ne pozdravom i odjećom, već otvoreno, zagovara ustaške i fašističke ideje. To je činjenica koju se ne smije kamuflirati niti za nju tražiti opravdanje.  Thompson će za novogodišnju gažu zaraditi 30,000 eura, što će reći da je Hrvatska jedina država na svijetu u kojoj najbolje plaćeni i najpopularniji pjevač promiče fašizam. Hrvatska, ma koliko željeli vjerovati u suprotno, nije normalna zemlja. Niti će to postati sve dok će pjevač koji veliča ustaške pokolje biti prikazivan na nacionalnoj televiziji, izdavati za najveću domaću diskografsku kuću, nastupati na najvećim stadionima, dok će ga se pozivati ga na gradske proslave, dok će ga većina medija titulirati u najboljem slučaju kao kontroverznog pjevača (kontroverzna može biti Margaret Thatcher i njeni poklonici, dok su Pavelić i Luburić, koje Thompson slavi, baš kao i primjerice Arkan i Milošević, ratni zločinci i ništa drugo), dok se od njega neće distancirati oni na koje se poziva - branitelji, crkva i politička desnica, i dok će ga javnost percipitati kao domoljuba. Uz takve domoljube Hrvatskoj neprijatelji ne trebaju. Sve do trenutka dok se to ne promijeni Hrvatska će u svijetu opravdano biti doživljavana kao mračna balkanska državica, jedina na svijetu u kojoj je fašizam pola stoljeća nakon holokausta još uvijek popularna i od države poticana pojava. Tekst napisao: Matija BabićThompsona preslušavao: Neven Barković