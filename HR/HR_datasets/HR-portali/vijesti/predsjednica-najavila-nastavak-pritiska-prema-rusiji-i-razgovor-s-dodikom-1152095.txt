S Ruskom Federacijom dogovoreno je da su oni spremni odmah djelovati u skladu s dogovorom s Hrvatskom. Prednost je to što sad konačno imamo i veleposlanika u Ruskoj Federaciji, a ja ću u ponedjeljak ponovno razgovarati i s ruskim veleposlanikom u Zagrebu i ponovno podcrtati ovaj problem. Pozvat ću se na razgovor s ministrom Lavrovim u Münchenu i na činjenicu da smo dogovorili da se prilikom sljedećeg posjeta ministra vanjskih poslova Stiera Moskvi krene u vrlo konkretno rješavanje ovog pitanja - kazala je predsjednica Kolinda Grabar-Kitarović nakon sastanka s predstavnicima Grada, Županije i građanskih inicijativa u Slavonskom Brodu. Glavna tema bilo je rješavanje višegodišnjeg problema onečišćenja zraka u Slavonskom Brodu zbog bosanskobrodske Rafinerije te mjere koje je predsjednica nedavno u Münchenu dogovorila s ruskim šefom diplomacije Sergejom Lavrovim. Predsjednica je istaknula kako će se čvršće zauzeti za rješenje problema te da je idući prvi korak razgovor s ruskim veleposlanikom.  - Dijelim nestrpljenje Brođana i mještana okolnih sela zbog kontinuiranog višegodišnjeg problema zagađenja zraka, prvenstveno zbog rada Rafinerije s druge strane granice – kazala je Grabar Kitarović. Ona je istaknula kako nakon susreta s Lavrovim prvi put osjeća optimizam, jer su postavljeni politički okviri za rješavanje problema. Ekološke udruge te čelnike Grada i Županije najviše su zanimali rokovi u kojima bi se trebao realizirati dogovor iz Münchena. Podsjetimo, Hrvatska je tada potvrdila kako je spremna dovesti plin do granice s Bosnom i Hercegovinom, a ruski vlasnici Rafinerije nafte u Bosanskom Brodu trebali bi ubrzati modernizaciju i plinofikaciju zastarjelih pogona. Na razini dviju država trebalo bi dogovoriti gdje će biti točka interkonekcije do koje će se dopremiti plin do granice s BiH. - Apeliram na sve institucije da se što prije sjedne i dogovori koje je to rješenje, okviri rješenja i naravno vremenska dinamika, jer ljudi ovdje u slavonskom Brodu, pa i preko Save u Republici Srpskoj i BiH ne mogu dalje čekati. U pitanju su budućnost, zdravlje, ostanak i opstanak ljudi na ovim prostorima – dodala je Grabar Kitarović. Ona je obećala kako će nastaviti pritisak prema Ruskoj federaciji. Dodala je kako je spremna pregovarati i s predsjednikom Republike Srpske Miloradom Dodikom kako bi se najveći slavonskobrodski problem što prije riješio. Iz Optima grupe, u sklopu koje posluje Rafinerija, ovih su dana poručili kako rafinerija ispunjava sve ekološke standarde koji su na snazi u srpskom entitetu u BiH, ali kako su itekako spremni sudjelovati u plinofikaciji Rafinerije. Brođani već osam godina udišu zrak druge kvalitete, onečišćen sumporovodikom, lebdećim česticama i benzenom i strahuju za budućnost i zdravlje svoje djece. Gradonačelnik Mirko Duspara rekao je kako će o problemu onečišćenja pisati ruskom predsjedniku Vladimiru Putinu.  - Mi ne možemo više čekati, trebamo konkretna rješenja. U proteklih osam godina održano je mnogo sastanaka, ali nismo daleko odmakli – rekao je Duspara. Članovi građanske inicijative bili su zadovoljni posjetom predsjednice. Oni su još jednom upozorili kako su pregovori o rješavanju ovog problema mogući jedino na najvišoj državnoj razini. - Načelno smo zadovoljni s ovim što smo čuli. Država je konačno na naše prosvjede reagirala na način da je na najvišoj razini pokrenula razgovore s Rusijom koja zapravo drži ključeve ovog problema. Mi smo s time zadovoljni. Međutim, ni danas nismo čuli ništa o rokovima – rekao je Mladen Sudar iz Građanske inicijative Za čist zrak.  >> Mogu li predsjednica i Lavrov riješiti zagađenje bez BiH i RS >> 'S Lavrovom sam pokrenula pitanje zagađenja iz rafinerije u B. Brodu' 