Potpredsjednik Vlade i ministar obrane Damir Krstičević sudjelovao je danas u Bruxellesu na sastanku ministara obrane Europske unije, priopćenjem su javili iz MORH-a. Središnje teme sastanka bile su provedba Globalne strategije EU u području sigurnosti i obrane te jačanje suradnje između EU-a i NATO-a Razmatrajući napredak provedbe Globalne strategije EU ministri su pozdravili dosad poduzete aktivnosti, ali su također naglasili da je za realizaciju zadanih ciljeva potrebno uložiti daljnje napore kako bi navedene inicijative dovele do željenih rezultata. U tu svrhu usvojeni su Zaključci o provedbi Globalne strategije u području sigurnosti i obrane, sa smjernicama za daljnje djelovanje. Jedan od važnih segmenata provedbe Globalne strategije obrane je i jačanje suradnje između EU i NATO-a. Zaključeno je, kako je određeni napredak postignut, ali kako je isti zasad ograničen na nekoliko područja te je u tom smislu potrebno dalje raditi na operacionalizaciji suradnje.   Govoreći o napretku provedbe Globalne strategije u području sigurnosti i obrane ministar Krstičević je naglasio važnost djelovanja utemeljenog na dodanoj vrijednosti te autonomiji država članica kod donošenja odluka. Ministar je istaknuo kako Koncept stalne strukturirane suradnje može predstavljati dobar mogući smjer osnaživanja Zajedničke sigurnosne i obrambene politike. Po pitanju Koordiniranog godišnjeg pregleda obrane ministar je rekao kako isti predstavlja dobar temelj za utvrđivanje ključnih obrambenih sposobnosti država članica EU-a, kao i za poticanje i jačanje koordinirane suradnje država članica u području obrambenog planiranja.   Ministar Krstičević je pozdravio dosad ostvareni napredak u području jačanja suradnje EU-a i NATO-a te potaknuo daljnji rad na pitanjima suočavanja s hibridnim i kibernetičkim prijetnjama, održavanju koordiniranih i paralelnih vježbi, jačanju otpornosti i izgradnji sposobnosti partnera. Pritom je posebno naglasio potrebu da EU i NATO ostanu što više fokusirani na područje Jugoistočne Europe, imajući u vidu zabrinjavajuću političku i sigurnosnu situaciju.  U okviru sastanka održana je i zajednička sjednica ministara obrane i unutarnjih poslova na temu borbe protiv terorizma.  Ministar Krstičević sastao se i s glavnim tajnikom NATO-a Jensom Stoltenbergom, s kojim je razgovarao o sudjelovanju pripadnika Oružanih snaga RH u NATO operacijama te pripremama za sudjelovanje u konceptu ojačane prednje prisutnosti NATO-a u Republici Litvi i Republici Poljskoj. Također, uputio je poziv glavnom tajniku NATO-a za posjet Republici Hrvatskoj.   Tijekom svog posjeta Bruxellesu, ministar se susreo i s Visokom predstavnicom za vanjsku i sigurnosnu politiku EU-a Federicom Mogherini, koja je najavila i skorašnji posjet Ministarstvu obrane Republike Hrvatske.     