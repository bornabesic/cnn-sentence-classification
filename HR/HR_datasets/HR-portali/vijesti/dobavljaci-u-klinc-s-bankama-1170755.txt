Najveći dobavljači Agrokora imali su sastanke cijelog današnjeg dana, a nastavljaju u ponedjeljak. Bliži se rok u kojem moraju prijaviti tražbine te rok za potpisivanje promemorije kojim bi se zamrznulo plaćanje obveza po regresnim mjenicama. No dobavljači su složni da moraju pokazati više snage. Traže da Agrokor preuzme na sebe plaćanje obveza po mjenicama, odnosno da dobe plan plaćanja starih dugova u koji će biti ukomponirane i mjenice, kako neki dobavljači ne bi osjetili veću krizu u poslovanju. Plan bi im uprava Agrokora trebala predočiti tijekom sljedećeg tjedna. Nadalje, traže izmjenu Lex Agrokora prema kojem bi i njihovi plasmani roba nakon donošenja zakona imali prioritet u naplati, isto što imaju banke sa svojim kreditima. Jer, kaže nam jedan od dobavljača, banke su od donošenja zakona odobrile 80 milijuna eura kredita, a dobavljači isporučili tri puta veću vrijednost robe. Neki od dobavljača, prije svega oni koji imaju potraživanje po financijskim mjenicama, ne isključuju mogućnost tužbe jer su banke navodno bivšoj upravi Agrokora otkrivale izloženost pojedinih tvrtki dobavljača, pa su na temelju toga dobavljači odobravali kredite Agrokoru, a za uzvrat su ti dobavljači dobili mjesto na polici Konzuma i veću otkupnu cijenu za plasiranu robu. No, takvo što, iako se godinama o tome priča, teško je dokazivo. Ali dobavljači tvrde da imaju više elemenata na temelju kojih mogu podignuti tužbe i to će biti njihov alat da izbore svoja prava pred izvanrednom upravom Agrokora.  U suprotnom, ne isključuju obustavu isporuke robe. Za sada se dobavljačima isporučena roba uredno plaća, avansno ili u ugovorenom roku, uz ipak, kako kažu ponekad mala odstupanja. Uz ovakve uvjete dobavljača niti Promemorija nema toliko na važnosti, dokument koji bi omogućio zamrzavanje naplate po regresnim mjenicama. Jer dobavljači žele da taj dug, koji je Agrokor namjeravao platiti nakon završetka procesa izvanredne uprave, plati prije toga. Ako pak uprava Agrokora to ne učini, a za sada kažu da nemaju pravnih elemenata prema kojem bi oni sada preuzeli dug, tada bi prema riječima dobavljača uslijedila još veća šteta pred turističku sezonu – obustava isporuke robe. Zato će sljedeći tjedan biti ključan, jer se mora naći zadovoljavajući odgovor dobavljačima, a prema najavama trebao bi se i dogovoriti novi kreditni aranžman s bankama.      