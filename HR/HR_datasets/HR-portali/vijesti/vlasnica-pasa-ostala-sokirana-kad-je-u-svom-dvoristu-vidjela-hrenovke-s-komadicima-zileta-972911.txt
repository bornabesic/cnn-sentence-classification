Foto: Emma Medeiros VLASNICA pasa Emma Medeiros išla je u šetnju sa svojim ljubimcima kad je sasvim slučajno ugledala nešto što ne bi trebalo biti u njenom dvorištu. Pronašla je hrenovke koje je netko očito ostavio njenim psima, no nisu to bile obične hrenovke. Primijetila je da neobično sjaje, a kad se približila, ugledala je usitnjene komadiće žileta u hrenovkama. Priznala je da nikad nije bila toliko šokirana i uplašena. Postalo joj je jasno da je netko pokušao ozlijediti ili čak ubiti njene pse. Osoba koja je to napravila očito se potrudila jer joj je sigurno trebalo dosta vremena kako bi usitnila komadiće i ugurala ih u hrenovke na način da se što manje primijete. Psi nisu pojeli opasne hrenovke jer ih je Emma na vrijeme ugledala, a imali su sreće, uzimajući u obzir činjenicu da njihova vlasnica nije uvijek s njima vani. Ponekad ih pusti da sami trče po dvorištu. Kada je ugledala hrenovke s komadićima žileta, odmah je zvala svog partnera koji je u kući pio kavu. I on je bio šokiran i nije mogao vjerovati da je netko mogao takvo nešto napraviti.