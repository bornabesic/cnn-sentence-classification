Foto: Sarah Harrison and Gaelle Recher, Zernicka-Goetz Lab, Cambridge ZNANSTVENICI sveučilišta Cambridge uspjeli su po prvi put u povijesti stvoriti "anatomski točan" embrij miša, prenosi Independent.  Iako naglašavaju da se embrij nikako ne bi mogao razviti u pravu životinju, jedan od znanstvenika tvrdi da će to u budućnosti "bez sumnje" biti moguće.  Matične stanice međusobno komuniciraju i same se organiziraju  Istom tehnikom mogao bi se stvoriti i ljudski embrij, što bi moglo pomoći znanstvenicima da otkriju razloge zbog kojih se neki embriji ne razviju u potpunosti u maternici.  Istraživanje je opisano u časopisu Science. Embrij je nastao kombiniranjem dviju različitih vrsta matičnih stanica koje se mogu pretvoriti u bilo kakvo tkivo potrebno za razvoj životinje, od mozga do stanica kože. Jedan tip stanica formira fetus, a drugi se razvija u posteljicu.  Voditeljica istraživanja Magdalena Zernicka-Goetz izjavila je: "Embrijske i izvanembrijske stanice počnu međusobno komunicirati i organiziraju se u strukturu koja izgleda i ponaša se kao embrij."  Na redu je ljudski embrij?  Istražiteljica Sarah Harrison rekla je da "definitivno treba istražiti mogućnost" korištenja ljudskih stanica kako bi se stvorila slična struktura.  "To bi bio samo model, ne prava stvar... ali moglo bi biti nešto što će nam pomoći shvatiti razloge prekida trudnoće", rekla je.  Voditeljica istraživanja zaključila je: "Ovo otkriće omogućuje nam da istražujemo ključnu fazu ljudskog razvoja bez potrebe za proučavanjem prirodnih embrija. Znanje o tome kako se točno razvoj odvija pomoći će nam u razumijevanju razloga zbog kojih često dođe do greške ili zastoja u razvoju".