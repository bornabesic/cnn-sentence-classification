Identične blizanke Mary i Mae cijelog svog života žive zajedno pa su tako nedavno zajedno proslavile 100. rođendan. Vremešne, ali vesele i aktivne, blizanke i dalje nose istu odjeću, zajedno idu frizeru koji im radi jednake frizure i žive u rodnoj kući u Symsoniji u Kentuckyju. Dijele čak i spavaću sobu.  - Zajedno smo cijelo vrijeme, nikada se nismo razdvojile. I to je jedino što znamo, voljeti se - kažu. Nerazdvojne sestre rođene su 25. ožujka 1916. Obje pamte vremena Velike depresije kada su bile u tinejdžerskim godinama. Tada, kažu, nisu imale ništa. Unatoč teškom životu i siromaštvu uspjele su si priuštiti studij na Murray State Colledge. Radile su isti posao te podučavale u osnovnoj školi. Udale su se za najbolje prijatelje s kojima su odrasle, no kada su im muževi poslani na bojište u Drugom svjetskom ratu privremeno su se preselile u Detroit kako bi radile u tvornici. Nakon rata, muževi su im se sretno vratili kući. Svaki par kupio je kamp-prikolicu te su zajedno proputovali cijele SAD. Tijekom života proputovale su svih 50 država, a putovale su i Europom.  Danas su obje udovice. I dalje su aktivne, šetaju do obližnje dvorane gdje vježbaju, a svakog petka jednako odjevene zajedno idu frizeru. Priznaju da jedna bez druge ne mogu.  - Trebam ju svake sekunde. Dijelile smo prekrasan život, a imamo ga i dalje - kaže Mae.  Slažu se da su tajna njihove dugovječnosti dobri geni. Majka im je doživjela 97 godina. Dodaju i kako nikada nisu pušile ni cigarete niti marihuanu, a ni pile pivo, piše Daily Mail.  