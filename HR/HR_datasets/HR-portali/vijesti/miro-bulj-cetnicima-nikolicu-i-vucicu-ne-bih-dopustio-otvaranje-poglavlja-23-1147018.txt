Saborski Odbor za ratne veterane tematski raspravlja o ulozi Hrvata u ratu u BiH, a Mostov Miro Bulj optužio je hrvatsku politiku od rata na ovamo da je prodala interese bosanskohercegovačkih Hrvata. - Političari su slali poruke da je Hrvatska tamo bila agresor, što je pogubno za Hrvate u BiH. Politika je zaboravila na časnike HVO-a u Haagu, iako nam po prvostupanjskoj presudi prijeti opasnost da budemo osuđeni za zločinački pothvat. Oni su bili prepušteni sami sebi, bez adekvatne obrane i tek u posljednjih godinu dana pokušava im se pomoći – tvrdi Bulj. Aktualnoj vlasti, u kojoj sudjeluje i njegova stranka, Bulj zamjera što je Srbiji dopustila otvaranje pregovaračkog poglavlja 23, a kaže da sam to ne bi dopustio dok se Srbija ne odrekne regionalne jurisdikcije. - Mi smo u pregovaračkom postupku morali poniziti svoje generale, Markača i druge smo proganjali kao zvijeri, a Srbija nam se ruga. Dopustili smo im otvaranje poglavlja 23, a poglavlje 26 smo privremeno blokirali samo kao paravan za to. Ja osobno četnicima Nikoliću i Vučiću nikad ne bih dopustio da imaju nadležnost nad hrvatskim braniteljima – rekao je Bulj. Suprotnog je mišljenja Željko Raguž (HDZ), koji tvrdi da je riječ o univerzalnoj jurisdikciji kakvu su primjenjivale i druge europske zemlje. Smatra da bi na isti način trebalo postupiti i hrvatsko Državno odvjetništvo kad se radi o ratnim zločinima na području BiH. Tužiteljstvo BiH prozvao je za manipuliranje pravnim kvalifikacijama i nejednak pristup Hrvatima i Srbima s jedne i Bošnjacima s druge strane, kako bi se sakrile činjenice i kreirala politička stvarnost u toj državi. - Iako bi se iz broja podignutih optužnica moglo zaključiti da se radi korektno, Tužiteljstvo zapravo zloupotrebljava mogućnosti koje mu je dala međunarodna zajednica, dok hrvatska politika ne pokazuje da joj to smeta – uvjeren je Raguž. Pojasnio je da se Hrvatima i Srbima na teret stavlja zločin protiv čovječnosti opisan Krivičnim zakonom iz 2003., koji predviđa visoke kazne i podrazumijeva politički cilj i razrađenu zapovjednu odgovornost, dok se Bošnjacima sudi po starom zakonu, koji ne poznaje takvu kvalifikaciju. Njih se, kaže Raguž, tereti za zločin protiv civilnog stanovništva. - Za kazneno djelo zločina protiv čovječnosti optužena su svega trojica visokih časnika Armije BiH, no ni jedan nije osuđen – tvrdi Raguž. Viši znanstveni suradnik u Hrvatskom institutu za povijest Ivo Lučić požalio se, pak, na nezainteresiranost medija u Hrvatskoj za rat u BiH. - U hrvatsko-muslimanskim sukobima ubijen je 1051 hrvatski civil, od čega 221 dijete. Muslimanske snage imale su 331 logor i zatvor, u kojima su bila 14.444 Hrvata, od čega 10.346 civila. 632 logoraša su ubijena, a 50 ih je ubijeno posebno okrutno, ritualnim odsijecanjem glave – upozorio je Lučić. >> Potvrđena optužnica protiv deset pripadnika HVO s područja Orašja 