Potpredsjednik Vlade i ministar obrane Damir Krstičević danas je izjavio da nema službenu potvrdu da je i njegovo ime na optužnicama iz BiH kojima se terete pripadnici HVO-a i HV-a, a cijeli slučaj, koji je u središtu javnosti nakon uhićenja desetorice pripadnika HVO-a u Orašju, ocijenio je političkim procesom s ciljem destabilizacije Hrvatske. Krstičević je u izjavi novinarima u Banskim dvorima rekao kako ne zna je li i on na optužnicama iz BiH, ali da o tome čita u novinama. "Čitam o tome već 15 godina, a gdje je istina ne znam", rekao je te na upit novinara i kazao kako od službenih institucija nije dobio nikakvu informaciju je li na optužnicama. Novinari su ga pitali hoće i putovati u BiH, a on je odgovorio da je slobodan čovjek te da se osjeća slobodno. 'Cilj je destabilizacije Hrvatske' Cijeli slučaj vidi kao politički proces s ciljem destabilizacije Hrvatske. "Jasno je da se radi o jednoj strategiji, jednom političkom procesu s ciljem da se destabilizira Hrvatska, da se nesigurnost unese u branitelje i taj proces dugo traje", rekao je. Zadaća je države, dodao je, da na to odgovori nizom mjera. "Hrvatska je članica NATO-a i Europske unije i preko naših saveznika moramo snažno zaštititi sigurnost svakog našeg čovjeka i moramo snažno zaštititi hrvatske nacionalne interese. Vjerujem u Hrvatsku, vjerujem da Vlada i država mogu to učiniti", dodao je. U tom kontekstu istaknuo je i važnost pokretanja postupka izrade strategije nacionalne sigurnosti i zakona o sustavu domovinske sigurnosti, o čemu je Vlada odluku donijela na današnjoj sjednici. Povjerenstva, koja je tim povodom Vlada osnovala, a kojima je Krstičević na čelu, kazao je, radit će na tome da se stvori sustav nacionalne sigurnosti koji polazi od sigurnosti građana kao pojedinca. 