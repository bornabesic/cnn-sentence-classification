Pentagon je danas uspješno izveo pokusno presretanje interkontinentalnog balističkog projektila kakav želi proizvesti Sjeverna Koreja, priopćila je danas američka vojska. Ovo je prvi put da je američka vojska uspješno testirala interkontinentalni projektil, dodaje Missile Defense Agency (MDA) u priopćenju. Projektil za presretanje ispaljen iz baze američkih zračnih snaga Vandenberg u Kaliforniji "uspješno je presreo metu – interkontinentalni balistički projektil" ispaljen iz poligona Reagan na Marshallovim otocima, dodaje MDA. "Ovaj sustav presudan je za obranu naše zemlje i ovo ispitivanje pokazuje da imamo vjerodostojno sredstvo za odvraćanje stvarne prijetnje", rekao je viceadmiral Jim Syring, ravnatelj MDA-e, prenosi se u priopćenju. Prethodni pokus iz 2014. uspješno je izveden, ali su propala prijašnja tri . Sjeverna Koreja u ovom trenutku izvodi pokuse jedan za drugim ne bi li proizvela interkontinentalni nuklearni projektil kojim bi mogla gađati Sjedinjene Države. Stručnjaci ocjenjuju da bi joj to moglo poći za rukom za nekoliko godina.