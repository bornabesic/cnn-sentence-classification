Nova srbijanska vlada bit će imenovana do 20. lipnja, ali se još ne zna tko će biti njezin predsjednik, a za to mjesto za sada ima šestero kandidata. Srbijanski ministar unutarnjih poslova Nebojša Stefanović izjavio je da će se premijer i novoizabrani predsjednik Srbije Aleksandar Vučić konzultirati sa svim političkim strankama oko formiranja vlade, a da je odluka tko će biti mandatar u njegovim rukama. Vučić za sada ima šest potencijalnih kandidata za budućeg premijera, no pitanje je hoće li novi šef vlade biti iz redova vladajuće Srpske napredne stranke, što bi bila prepreka za aktualnog ministra vanjskih poslova i čelnika Socijalističke partije Srbije (SPS) Ivicu Dačića koji je ozbiljan pretendent na premijersku dužnost, navode srbijanski mediji. Od kandidata iz SNS izdvaja se njih nekoliko među kojima gradonačelnik Novog Sada Miloš Vučević, koji uživa veliku naklonost Vučića, kao i njegov vrlo blizak suradnik - ministar unutarnjih poslova Nebojša Stefanović. U kombinaciji za mandatara su i potpredsjednica vlade Zorana Mihajlović, ministrica državne uprave Ana Brnabić, te ministar financija Dušan Vujović. Dačić je rekao u nedjelju kako su "male šanse" da bude novi premijer Srbije, jer, kako navodi, iako je "srpski čovjek", kod Zapada je okarakteriziran kao čovjek ruskog predsjednika Vladimira Putina. Dačić je dodao da još nije razgovarao s Vučićem o tome tko će biti novi premijer, prenosi list “Alo”.