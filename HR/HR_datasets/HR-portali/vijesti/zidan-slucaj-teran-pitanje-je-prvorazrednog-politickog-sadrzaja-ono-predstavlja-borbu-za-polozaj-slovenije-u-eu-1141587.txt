Slovenski ministar poljoprivrede Dejan Židan sastat će se u četvrtak u Bruxellesu s europskim povjerenikom za poljoprivredu Philom Hoganom, te mu izraziti protivljenje kompromisnom rješenju prema kojemu bi hrvatski vinari iz Istre na zajedničkom tržištu EU-a mogli prodavati svoj istarski teran. Sastanak sam zahtijevao jer se protivimo planiranom rješenju Bruxellesa po kojemu bi se za Hrvatsku glede korištenja imena teran uveo izuzetak, rekao je Židan na konferenciji za novinare u Ljubljani, najavljujući razgovor s Hoganom. "Moja će glavna poruka povjereniku Hoganu biti da mora biti svjestan kako je to pitanje za Sloveniju vrlo važno po sadržaju, da se radi o pitanju od prvorazrednog političkog značaja", kazao je Židan. "Borba za teran je za nas ključna, ona predstavlja i borbu za položaj Slovenije u Europskoj uniji", kazao je Židan, te dodao da će Slovenija pravo na teran kojega je ekskluzivno zaštitila kao svoje vino s geografskim podrijetlom na razini Europske unije "beskompromisno" braniti. "U tom pitanju smo u Sloveniji jedinstveni i spremni na različite scenarije", kazao je slovenski ministar poljoprivrede, dodavši da u Bruxelles odlazi s nekim prijedlozima o kojima ne može govoriti dok ih ne predstavi europovjereniku Hoganu. Slovenski su mediji prije tri tjedna, pozivajući se na izvore u Bruxellesu, javili da Europska komisija ima kompromisno rješenje oko spora Hrvatske i Slovenije oko vina teran koje se proizvodi u hrvatskoj Istri i slovenskom primorju. Slovenija je vino "kraški teran" zaštitila na razini EU-a pred ulazak Hrvatske u EU, te tvrdi da se vino pod tim imenom u Hrvatskoj ne bi smjelo proizvoditi ni prodavati. Nakon objave tih neformalnih vijesti iz Bruxellesa, Židan je protestirao, rekavši da bi se tim komromisnim rješenjem kršila pravna stečevina EU-a, te da ne isključuje da bi u tom slučaju Slovenija tužila Europsku komisiju pred sudom EU-a u Luksemburgu. Kompromisno rješenje za koje se zalaže Europska komisija navodno je takvo da bi proizvođači terana iz Istre boce sa svojim teranom morali opremiti naljepnicama na kojima bi uz naziv vina - istaknut malim slovima - velikim slovima pisalo i "hrvatska Istra", kako bi potrošači znali razlikovati između slovenskog i hrvatskog vina pod tim imenom. >> Slovenci ljutiti na Europsku komisiju: Hrvatima ne damo teran