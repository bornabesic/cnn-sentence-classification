Čelnici SDP-a, HNS-a, HSS-a i HSU-a danas će točno u 12 sati u Zaboku potpisati sporazum o zajedničkom izlasku na parlamentarne izbore u Narodnoj koaliciji. Prema tom sporazumu, HNS dobiva 24 mjesta na listama, od čega bi ih sedam trebalo biti sigurnih te jedno rubno. HSS dobiva 14 mjesta, od čega bi ih pet trebalo biti sigurno, dok je HSU-u pripalo devet mjesta, odnosno dva sigurna. S obzirom na to da je najavljeno da će kandidat HSU-a u prvoj izbornoj jedinici biti bivši predsjednik Stjepan Mesić, koji je rekao da će predložiti da bude na posljednjem mjestu na listi, postoji mogućnost da zahvaljujući preferencijalnim glasovima HSU dobije i treće “sigurno” mjesto. Iako su se svi čelnici u Narodnoj koaliciji složili s kandidiranjem Mesića, kako doznajemo, u SDP-u su podijeljena mišljenja o njegovoj kandidaturi. Za Mesića se kaže da ga građani ili vole ili ne vole, da nema sredine, a mnogi se brinu kakve bi se priče oko njega mogle otvarati. Još se vodi bitka i unutar HNS-a gdje će kandidirati Anku Mrak Taritaš koja je vodstvu stranke jako zamjerila što ju je pozicioniralo tek na osmo mjesto u drugoj izbornoj jedinici, pa postoji mogućnost da je “premjeste” na četvrto mjesto u šestu izbornu jedinicu, što znači da bi Goran Beus Richembergh ostao bez još jednog mandata u Saboru. SDP će do 17. kolovoza, kada počinje službena kampanja, birače putem društvenih mreža podsjećati na svoje uspjehe te upozoravati na loše poteze aktualne Vlade. Ovaj tjedan počeo je s porukama vezanim uz sektor obrazovanja u kojem podsjećaju birače da su oni pokrenuli kurikularnu reformu, kao i da su uvijek pronalazili novac za subvencioniranje srednjoškolskog prijevoza... Od ponedjeljka bi se trebali početi baviti zdravstvom podsjećajući na plan ove Vlade da poskupi dopunsko osiguranje, ali i cjelokupnu uslugu za građane. Tjedan nakon bavili bi se gospodarstvom, a uoči početka službene kampanje jedan tjedan posvetit će općim ljudskim pravima i slobodama. >> Orešković: Donio sam odluku, na ove izbore ne izlazim 