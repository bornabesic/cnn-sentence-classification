Screenshot: YouTube BRITANSKE vojne snage bit će raspoređene kako bi pojačale sigurnost, rekla je u utorak premijerka Theresa May, a zemlja je povisila opasnost od terorizma na najvišu, "kritičnu" razinu nakon napada bombaša samoubojice u Manchesteru, u kojemu je ubijeno 22 ljudi, među kojima i djeca.  May je rekla kako će pripadnici oružanih snaga biti razmješteni na ključnim mjestima kako bi oslobodili policiju za ophodnje, a vojnici bi mogli biti raspoređeni na javnim događajima poput koncerata i sportskih događaja jer se smatra da potencijalno neposredno prijeti novi napad. "Novi napad mogao bi se dogoditi vrlo brzo"  May je također rekla kako je neovisno tijelo koje određuje razinu prijetnje preporučilo da se povisi na "kritičnu" s "ozbiljne" odmah nakon što je muškarac kojega je policija imenovala kao Salmana Abedija izazvao eksploziju improvizirane bombe u noći na utorak dok je publika izlazila s koncerta.  "Ovo znači kako je njihova procjena ne samo da napad ostaje vrlo vjerojatan, nego da novi napad možda neposredno prijeti", rekla je May u televizijskoj izjavi nakon sastanka vladina odbora za reakcije na krize. Britanska razina prijetnje međunarodnog terorizma bila je zadnji put na razini kritično u lipnju 2007. godine. "Postoji mogućnost da je šira skupina ljudi povezana s napadom"  May, koja bi trebala izaći na nacionalne izbore 8. lipnja, rekla je kako je muškarac kojega je policija imenovala kao napadača, Salman Abedi, rođen i odrastao u Britaniji i da se provodi istraga o tome je li djelovao sam.  "Napori poduzeti tijekom dana otkrili su kako postoji mogućnost koju ne možemo zanemariti da postoji šira skupina pojedinaca povezanih s ovim napadom", rekla je.