Tijekom jutra policijski službenici PU šibensko-kninske i Ravnateljstva policije nastavili su kriminalističko istraživanje vezano uz trostruko ubojstvo u Brodarici s ciljem utvrđivanja svih okolnosti i osoba koje su povezane s ovim događajem.  Na mjestu događaja nalaze se vještaci iz Centra za kriminalistička istraživanja, ispitivanja i vještačenja ''Ivan Vučetić'' i policijski službenici PU šibensko-kninske, koji u suradnji sa ŽDO Šibenik provode očevid.  Osumnjičeni Boris Luketa, koji je pucao sebi u usta, tijekom noći prevezen je u KBC Split, a prema posljednjim informacijama i dalje se nalazi u životnoj opasnosti. Pokušali ga spriječiti uz pomoć elektrošokera "Unatoč višesatnom pregovaranju, osumnjičeni je stavio pištolj u usta iz kojeg je došlo do opaljenja. Iako su ga policijski službenici pokušali spriječiti uporabom elektrošokera, nisu uspjeli. S ozljedama u predjelu glave, Luketa je prevezen u OB Šibenik, gdje daje znakove života", navodi se u priopćenju Ravnateljstva policije. Dodaje se i da policijski službenici PU Šibensko-kninske u suradnji s policijskim službenicima Ravnateljstva policije nastavljaju kriminalističko istraživanje. Pokušavali ga nagovoriti da se preda Luketa (59) se do tog trenutka nalazio u policijskom okruženju u Partizanskoj ulici u blizini kuće gdje su se ubojstva dogodila, zbog čega je policija blokirala sve ulaze u naselje Brodaricu kroz koje prolazi i Jadranska magistrala D8, koja je također bila zatvorena za sav promet. Svemu je prethodilo, kako je priopćila policija, da su u 21.18 sati Luketu zatekli naoružanog na jednoj lokaciji na području Šibenika i od tada su ga pokušavali nagovoriti da se preda, pri čemu je on prijetio i samoubojstvom. Motiv nepoznat Iako policija nije izašla s identitetima ubijenih, neslužbeno se doznaje da je među njima i Ivan Bajić Pajdo (65), čovjek koji je nekada bio tjelohranitelj Zlatka Bagarića, neokrunjenog “kralja kocke”, kako su Bagarića titulirali mediji. Bajićevo mrtvo tijelo nađeno je u vozilu pred kućom u Gomljaniku u šibenskom naselju Brodarica. U kući su pak mrtvi nađeni supružnici H.K. i M.K.. Njihova tijela policija je otkrila nakon što je dobila dojavu o pucnjavi te je izišla na teren kako bi provjerila o čemu je tu riječ.   Policija je poslijepodne provodila opsežan očevid, prikupljajući sve korisne tragove, a u potragu za Luketom poslani su i policajci s dugim cijevima te su sve prometnice u Šibeniku i okolici bile pod policijskim nadzorom. Što je motiv ubojstva za sada nije poznato. – Okolnosti događaja i identitet umrlih osoba se utvrđuju – kratko je rekla Marica Kosor, glasnogovornica PU šibenske.  "Ubijeni su vam susjedi, muž i žena" Neposredno nakon pucnjave na Brodarici su se pojavili policajci s dugim cijevima, a na mjestu tragedije, u Ulici Gomljanik, policija je vrpcom ogradila područje 50-ak metara od kuće te novinarima nisu mogli prići mjestu zločina. – Vidjela sam kako preko zida dvorišta bježi jedan prosjedi visoki muškarac, a drugi, niži, hodao je polako. Sumnjivo se ponašao pa mi se čini da je imao nešto s tim događajem – rekla je susjeda koja je nazvala policiju čim je to vidjela, ali policija je, dodala je, već bila tu. Druga susjeda rekla je da je s mužem gledala televiziju kad im je na vrata došla poznanica i rekla: – Pa zar ne znate što se dogodilo u našoj ulici? Ubijeni su vam susjedi, muž i žena. Nakon toga muž te gospođe zamolio je novinare da odu i da ih više ništa ne pitaju. I drugi susjedi povukli su se u svoje kuće. Vrata i prozori svima su zatvoreni, a policija je blokirala pristupe mjestu tragedije.  