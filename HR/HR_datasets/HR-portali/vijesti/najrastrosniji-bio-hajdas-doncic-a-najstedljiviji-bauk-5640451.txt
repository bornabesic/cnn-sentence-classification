Knjiga trilogija “Vino i kuhinja” za 907 kuna, konzumacija jela i pića restoran Trnjanka za 1456 kuna, radni ručak restoran Maredo 2771 kunu, troškovi službenog puta u Norvešku i Veliku Britaniju 49.949 kuna... Samo su neki od troškova koji se navode u specifikaciji potrošnje po poslovnim kreditnim karticama iz Ministarstva branitelja, koje smo dobili iz Vlade, a na kojima je od 2012. do kraja 2015. godine napravljen ukupan trošak od 238.000 kuna. Slučaj isplate fiktivnih dnevnica zbog kojeg je u petak pritvoren Tomislav Saucha, predstojnik Ureda premijera u mandatu Zorana Milanovića, otvorio je pitanje potrošnje na službena putovanja, reprezentaciju i kreditne kartice u vremenu Vlade premijera Milanovića koji osobno nije koristio kreditnu karticu, no koristio ju je, među ostalima, Tomislav Saucha. U mandatu Milanovićeve Vlade potrošnjom po poslovnim karticama istaknuli su se najviše u HNS-ovu Ministarstvu kulture Andrea Zlatar i Berislav Šipuš koji su svoje kartice od 2012. do 2015. godine “ispeglali” u ukupnom iznosu od 311.415 kuna. Protiv Šipuša je u međuvremenu podignuta optužnica u kojoj ga se tereti da je novac sa službene kartice “podizao za vlastite potrebe”, dok je Zlatar Violić još pod istragom. Prema podacima iz Vlade o potrošnji po karticama, vidiljivo je da je Šipuš 2012. potrošio 45.465 kuna, 2013. godine 37.140 kuna (smještaj 15.835, reprezentacija 21.305), 2014. godine 28.038 kuna, a 2015. godine, kad je preuzeo Ministarstvo, ukupno je preko kartice potrošio 79.444 kune. Šipuša se u optužnici tereti da je napravio trošak od 64.387 kuna i da je uz pomoć kartice podigao 17.827 kuna gotovine. Istražitelji su utvrdili da je dio proračunskih sredstava Šipuš vratio, a u pitanju je iznos od 14.077 kuna, no sebi je ostavio 68.603 kune. Uglavnom se potrošnja po poslovnim kreditnim karticama u vrijeme Milanovićeve Vlade po pojedinim ministarstvima kretala od samo 26.908 kuna, koliko je potrošilo Ministarstvo uprave Arsena Bauka, do oko 650.000 kuna, koliko je potrošeno tijekom mandata Siniše Hajdaša Dončića u Ministarstvu prometa u kojem je poslovne kreditne kartice koristilo od četiri do šest ljudi. Prvi ministar prometa Zlatko Komadina u kratkom mandatu na poslovnoj kartici potrošio je 276 kuna za reprezentaciju. Ministarstvo Arsena Bauka ističe se kao najštedljivije, a osobno je ministar Bauk tijekom mandata od 2012. do 2015. napravio trošak od 8151 kunu. Poslovnu karticu koristio je još zamjenik ministra Zoran Pičuljan koji je ukupno napravio trošak od 18.757 kuna. Kartice su se “peglale” i u HNS-ovu Ministarstvu gospodarstva u kojem je Radimir Čačić krenuo u 2012. godini s potrošnjom od 58.332 kune, a ukupno je tijekom mandata na kreditnim karticama potrošeno oko 606.000 kuna. Bivši ministar Ivan Vrdoljak najviše je potrošio 2014. godine, kad je izdvojio 45.733 kune. Poslovne kreditne kartice “peglale” su se i u Ministarstvu turizma u kojem su također ministar te njegovi pomoćnici i zamjenici napravili ukupan trošak tijekom mandata u visini oko 550.000 kuna. Malom potrošnjom po kreditnim karticama istuče se nadalje Ministarstvo obrane u mandatu Ante Kotromanovića koji je od 2012. do 2016. godine napravio trošak od 26.185 kuna, a njegova zamjenica 24.817 kuna, te ukupno 51.000 kuna. I u Ministarstvu zdravlja su bili skromniji pa su ukupno potrošili oko 66.000 kuna.   U mandatu premijera Tihomira Oreškovića, doznajemo iz Vlade, ministar kulture Zlatko Hasanbegović je, primjerice, preko kreditne kartice potrošio 11.008 kuna, i to na troškove smještaja. Njegova tadašnja zamjenica je na poslovnoj kreditnoj kartici napravila trošak od 7701 kunu (smještaj 6024 kune, 1677 kuna). Ministrica uprave Dubravka Jurlina Alibegović u tri mjeseca je na službenoj kartici napravila trošak od 5483 kune, a ministrica socijalne politike i mladih Bernadica Juretić je tijekom 2016. napravila trošak od 6844 kune. Ministar prometa Oleg Butković u tom je mandatu potrošio nešto više, i to 19.725 kuna, a poslovne kartice imali su zamjenik ministra Miro Škrgatić koji je napravio trošak od 9578 kuna i Jure Šarić, pomoćnik ministra, koji je potrošio 6598 kuna. Ministar unutarnjih poslova Vlaho Orepić je 2016. potrošio 10.857 kuna.