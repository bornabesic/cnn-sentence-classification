Sberbank neće pružati nove financije za Agrokor dok se ne postigne dogovor s Vladom, rekao je direktor te ruske banke, jedne od najvećih Agrokorovih kreditora, German Gref. Kako prenosi Reuters, Gref je novinarima u Moskvi rekao da suradnja s Vladom dosad nije bila jednostavna. - Ne biste trebali donijeti zakon koji kreditorima post factom oduzima prava - rekao je Gref. Dodao je da Sberbank planira idući tjedan održati razgovore s Vladom. na pitanje o mogućnosti pravnog postupka protiv Vlade, Gref je odgovorio da ne bi htio takvo što. - Spasi nas Bože od nečeg takvog. Ali danas smo održali pregovore s glavnim kreditorima. Svi su zbunjeni - rekao je Gref. - Ako je Vlada preuzela odgovornost za vođenje tvrtke, onda bi trebali preuzeti odgovornost i za njezine dugove. Neka daju suvereno jamstvo za te dugove. Ako nisu spremni za to, to znači da bi se trebali vratiti na normalnu tržišnu praksu - rekao je Gref.