Neke pojedinosti u predloženoj poreznoj reformi možda se mogu još malo poboljšati, ali u cjelini reforma treba ići kako je predložena, izjavio je u srijedu u Bruxellesu hrvatski ministar financija Zdravko Marić. Ministar Marić, koji je u Bruxellesu sudjelovao na sastanku ministara financija zemalja članica EU-a, nije želio odgovoriti što će se dogoditi ako porezna reforma ne prođe u predloženom obliku. "To su sve hipotetska pitanja. Pričekajmo proceduru koja slijedi. Za ovaj tjedan smo predvidjeli da ide na sjednicu vlade, a onda u saborskoj proceduri očekujemo dinamičnu raspravu. U skladu s tim komentarima, siguran sam da možda još možemo malo poboljšati određene stvari, ali u globalu porezna reforma ide ovakva", rekao je Marić. Na upit hoće li se povećavati minimalna plaća, Marić je odgovorio da se to ne rješava poreznom reformom i poreznom politikom, nego u okviru drugih zakona. Na pitanje što očekuje od ekonomskih prognoza koje će u srijedu objaviti Europska komisija, Marić je izrazio optimizam, ističući da je prvi put u povijesti nominalno smanjen javni dug, a deficit sveden na nisku razinu. "U svakom slučaju stopa rasta od 2,5 posto nakon šest godina recesije je dobra, ali nije dovoljna da bismo bili zadovoljni. Nama trebaju stope rasta debelo iznad tri posto, koje će početi generirati nova radna mjesta", rekao je Marić. Dodao je da je, dugoročno gledajući, vladin cilj podići potencijalne stope rasta te da tome može pomoći i smanjivanje poreznih opterećenja kakvo je predloženo poreznom reformom. >> Marić otkrio prve poteze na čelu novog ministarstva 