Županijsko i gradsko izborno povjerenstvo je u ponedjeljak na tiskovnoj konferenciji objavilo rezultate izbora za Bjelovarsko – bilogorskog župana i gradonačelnika Bjelovara, te članove Skupštine i Vijeća. Na razini županije glasovalo je 44 509 birača odnosno 45 posto od ukupno upisanih u biračke spiskove.  Aktualni župan Damir Bajs, sa zamjenicima Nevenom Alić i Bojanom Hribljan, dobio je potporu od 52,05 posto ili 23 171 glas, dok je Miro Totgergeli, kandidat HDZ-a osvojio gotovo 5 500 glasova manje od Bajsa koji je pobijedio u prvom krugu. Na razini glavnog grada županije Bjelovara, gotovo do posljednjeg listića se vodila izjednačena borba u kojoj je tek na kraju glavni favorit iz redova HDZ-a, Ante Topalović dobio 133 glasa manje od nezavisnog Davorina Posavca koji zajedno s Dariom Hrebak, ide u drugi krug. Hrebak je dobio 27,69 posto ili 3 514 glasova, dok je Posavcu povjerenje dalo 3 201 osoba ili 25,22 posto. Topalović, koji je predsjednik GO HDZ-a je osvojio 3 067 ili 24,16 posto naklonosti birača.  Što se tiče sastava županijske Skupštine tu HDZ-e i Bajsova lista imaju po 17 vijećnika, SDP pet, a preostala dvije stolice u Skupštini BBŽ pripadaju Mostu.  Gradsko Vijeće Bjelovara koje broji 25 članova će biti popunjeno sa šest lista. Osam vijećnika iz redova HDZ-e, pet ih ima Hrebakova lista, Bajsova četiri. Akcija bjelovarsko – bilogorska koju je predvodio sadašnji gradonačelnik Antun Korušec s kandidatkinjom za gradonačelnicu Lidijom Novosel ima tri, kao i SDP. Preostala dva vijećnička mjesta su osvojili Davorin Posavec i njegova zamjenica Jasna Višnjević koji ostaju u utrci s Hrebakom i njegovim zamjenicima koja će se „ponoviti“ u nedjelju, 4. lipnja, kada bi Bjelovar trebao dobiti nasljednika Antuna Korušeca.    Aktualni župan, Bajs, koji i naredne četiri godine ostaje na toj funkciji se javno zahvalio svim glasačima, a posebice onima koji su mu dali potporu, uz obećanje da će i nadalje raditi na dobrobit svih građana.  Tema: Lokalni izbori 2017.