I nakon posjeta Vladimiru Putinu, od kojeg nije dobio očekivanu potporu za nedjeljni referendum, predsjednik Republike Srpske Milorad Dodik ne odustaje od svojeg nauma da se provede izjašnjavanje građana o obilježavanju dana Republike Srpske. Jako osiguranje Sigurnosni rizik bit će posebno visok, pogotovo nakon izjava s bošnjačke strane kako bi provođenje referenduma moglo rezultirati novim oružanim sukobima u Bosni i Hercegovini. Banjalučki mediji javljaju kako je tamošnja policija, ali i vojska na najvišem stupnju pripravnosti te kako će mjesta na kojima će građani glasovati biti zaštićena dugim cijevima. “Kako bi sigurnost svih građana bila na najvišem nivou, još početkom rujna oformljen je stožer „Izbori 2016“. U stožeru su do detalja organizirali i isplanirali osiguranje svih glasačkih mjesta na kojima će se pojaviti građani”, poručuju iz policije, naglašavajući kako će pojačane mjere sigurnosti biti na snazi ne samo tijekom referenduma već i tijekom izbora koji se održavaju 2. listopada. Odustanite, besmisleno je Istovremeno šef delegacije Europske unije u Bosni i Hercegovini Lars-Gunnar Wigemark te voditelj misije OESS-a u toj zemlji Jonathan Moore u petak su ponovno pozvali vlasti RS da odustanu od referenduma i da poštuju odluke Ustavnog suda BiH. – EU zagovara odgovorno ponašanje svih, bez poigravanja simbolima na provokativan način – kazao je Wigemark u Banjoj Luci. Američki diplomat Jonathan Moore u Sarajevu je rekao da je potpuno besmisleno organizirati izjašnjavanje ishod kojega je zadan i kojim se krše i odluke Ustavnog suda BiH.• 