Teroristička organizacija Islamska država teritorijalno će uskoro potpuno nestati, kazao je jučer profesor na fakultetu Političkih znanosti u Sarajevu i stručnjak za terorizam Vlado Azinović. Međutim, problem će stvarati džihadisti povratnici u domicilne zemlje, od čega svi strahuju pa tako i države nastale raspadom Jugoslavije – BiH, Kosovo... “Narativ žrtvovanja” nastavit će živjeti u glavama brojnih pristalica pa tako i onih u BiH izloženih radikaliziranju koji će čekati drugu priliku odnosno novu organizaciju koja će ih pozvati u sveti rat. – ISIL je u 2014. i 2015. mjesečno regrutirao po dvije tisuće novih boraca. Sada je ta brojka svedena na njih pedesetak – kazao je Azinović ističući da je precizno evidentirano 240 osoba iz BiH koje su otišle u Siriju i Irak i pridružile se teroristima. On već vidi potencijalnog nasljednika ISIL-a. – Al-Qa’ida uči od ISIL-a i čeka – upozorio je Azinović ističući kako je ta organizacija također zagovornica uspostave globalnog kalifata, poput ISIL-a, samo na to računa dugoročno i manje je sklona “revolucionarnom” načelu “sada i odmah”. 