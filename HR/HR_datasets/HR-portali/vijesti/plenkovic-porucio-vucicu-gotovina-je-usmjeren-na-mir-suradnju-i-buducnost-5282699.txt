OSIJEK - Predsjednik Vlade Andrej Plenković izjavio je u petak navečer u Osijeku kako je svim političkim akterima jasno da Vlada treba pomoći Slavoniji, u prometnom povezivanju, socijalnim i demografskim problemima te gospodarskim projektima te da će Vlada nastojati voditi računa o ravnomjernom regionalnom razvoju svih krajeva Hrvatske. Nakon sastanka s osječko-baranjskim županom Vladimirom Šišljagićem i osječkim gradonačelnikom Ivanom Vrkićem, premijer Plenković je rekao da je razgovor bio koristan. Dometnuo je kako se u svim sredinama sastaje s čelnicima lokalne samouprave, neovisno o stranačkoj pripadnosti, da bi se neposredno informirao o njihovim prioritetima i projektima i kako bi se za raspravu o određenim temama na sjednicama Vlada dobio "refleks onoga što je bitno". Na pitanje novinara kako komentira izjavu srbijanskog premijera Aleksandra Vučića da su u Srbiji "razumjeli poruku koju nosi postavljanje Ante Gotovine za savjetnika za nacionalnu sigurnost u hrvatskoj Vladi" te kako je "sasvim izvjesno da Srbi, prije svega prognani Srbi koji su živjeli na području Krajine i Hrvatske, ne mogu biti sretni zbog toga", premijer Plenković je ocijenio da general Gotovina "svojim iskustvom i svojim pristupom u politici može biti izuzetno koristan upravo u usmjeravanju ka budućnosti". "Kada razgovarate s generalom Gotovinom vidite da je on usmjeren na mir, suradnju, budućnost, stabilnost i na analizu jednog kompliciranog okružja u kojemu se danas nalaze Hrvatska i Europa. Vjerujem da će on svojom mudrošću i smirenošću biti koristan savjetnik ministru obrane", istaknuo je Plenković. General Ante Gotovine imenovan je na sjednici Vlade u četvrtak posebnim savjetnikom ministra obrane Damira Krstičevića.  Zbog te odluke ne očekuje zatezanje odnosa sa Srbijom, nego obrnuto, a na dodatni upit novinara je li iznenađen reakcijom iz Srbije, Plenković je odgovorio kako "ne vidi da je reakcija nešto problematično". Osječki gradonačelnik Ivan Vrkić je izjavio da su razgovarali o tome kako probleme ovoga područja staviti u fokus hrvatske politike i središte pozornosti hrvatske Vlade te da je poručio premijeru kako Osijek i Slavonija od Vlade ne traže pomoć, nego ravnopravnost.Tražio sam i da budemo ravnopravniji od ostalih, upravo zbog toga jer su Osijek i Slavonija u ratu dali najviše, a u miru dobili najmanje. Rekao sam da nam treba sustav koji će oduzimati od onih u koje smo do sada ulagali, i gdje ima viška, a uložiti tamo gdje novca nema, a to su Slavonija i Baranja, istaknuo je Vrkić.Dodao je kako je upozorio da je potrebno riješiti problem poljoprivrede, jer Hrvatska ne može ulagati samo u turizam, a zaboraviti na ljude koji se iseljavaju jer od poljoprivrede ne mogu živjeti. Osječko-baranjski župan Vladimir Šišljagić je izvijestio kako je s premijerom razgovarao o projektima za koje je Županija zainteresirana, te o projektima koji "zapinju" već godinama, iako je riječ o strateškim, projektima od nacionalnog interesa.Dodao je kako je premijera Plenkovića pozvao da se u Osječko-baranjskoj županiji održi sjednica Vlade kako bi se razmotrila otvorena pitanja u gospodarstvu, poljoprivredi i prerađivačkoj industriji te očekuje da će premijer i njegovi suradnici prihvatiti taj prijedlog. Predsjednik Vlade i HDZ-a Andrej Plenković  večeras se, u povodu 27. obljetnice osnutka osječkog HDZ-a, sastao i s članovima županijskog i osječkog Gradskog odbora HDZ-a. Nakon sastanka je rekao da se razgovaralo o aktivnostima koje su povezane s radom Vlade, posebice u kontekstu prioriteta za Slavoniju i regionalni razvoj, te pripremama za lokalne izbore.