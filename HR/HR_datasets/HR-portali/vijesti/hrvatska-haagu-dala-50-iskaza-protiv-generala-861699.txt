Iza relativno naklonog izvješća glavnoga tužitelja Haaškog suda Sergea Brammertza Bruxellesu, u kojemu daje “uvjetni prolaz” Hrvatskoj, vjerojatno stoji dogovor s hrvatskom državom pod neuobičajenim uvjetima. Hrvatska je, naime, priznala postojanje 23 vojna dokumenta koja potražuje haaško tužiteljstvo, a za koje tvrde da im trebaju za “osudu Gotovine”.  Iza te diplomatske igre, otkriva se, stoji obveza Hrvatske da njezini policijski organi – Kriminalistički odsjek Vojne policije RH (i MUP RH) – obave na desetke obavijesnih razgovora s bivšim i sadašnjim pripadnicima topništva HV-a. Vojni policajci, otkad je izbila afera s tzv. topničkim dnevnicima (od lipnja 2008.), obavili su desetke razgovora s topnicima. Iskazi su dokaz Pedesetak službenih bilježaka s tih razgovora, upućenih putem Vladina ureda za suradnju s Haagom, poslano je izravno haaškom tužiteljstvu. S obzirom na to da neki od ispitivanih hrvatskih topnika tvrde kako su ih vojni policajci obmanuli, kazavši im da daju iskaze u svrhu pomoći optuženima Gotovini, Čermaku i Markaču, obrane optuženih generala ljutite su na postupak hrvatske države. Kažu da se, po bilješkama poslanim u Haag, vidi da su topnici ispitivani o stvarima koje, službeno, Haaški sud nije naložio.  Umjesto o eventualno nestaloj dokumentaciji, hrvatski vojni policajci istraživali su do detalja o djelovanju topništva i postrojbi u Oluji. Obrane drže da je upućivanjem, zasad više od 50 iskaza tužiteljima, “opranih” u Vladinu uredu za suradnju s Haagom, počinjena šteta generalima.  Tim činom, naime, iskazi hrvatskih topnika postali su službeni dokazni materijal haaškog tužiteljstva. Tužitelji sada raspolažu osobnim iskazima i dnevnicima pedesetak topnika!  Neki od njih čudili su se pitanjima naših vojnih policajaca, jer, smatrali su, odgovorima zadiru u vojne tajne.  Prema iskazu Ante Karduma vidi se da je naše istražitelje zanimalo sve o dužnostima Karduma u Oluji, tko mu je izdavao zapovijedi, sve o izradi planova djelovanja topništva, zemljovidima, ucrtanim paljbenim sektorima i kvadratićima označenim ciljevima, vrsti topništva, promatračnicama, sastancima sa zapovjednicima, operativnim dnevnicima i kodnim kartama. Obrane su sada u nezavidnoj situaciji. Da bi pobile eventualne dokaze protiv generala (tužitelji mogu “izabirati” dijelove ovih iskaza i slobodno ih koristiti kao dokaz protiv generala), obrane će morati pozvati navedene topnike kao svjedoke u Haag. Znači da obrane ove pisane iskaze ne mogu koristiti kao svoje dokaze. Brammertz zadovoljan Ministar Ivan Šimonović želi za Večernji govoriti isključivo o svom dogovoru s Brammertzu. – Raščišćeno je koji dokumenti postoje, a koji ne. Haag traži 23 vojna dokumenta, a za Hrvatsku to znači da ih mora pronaći ili utvrditi kod koga su bili u posjedu – tumači ministar.  Najavljuje da će, utvrdi li se da su dokumenti nestali, počinitelji odgovarati. Kaže da je Brammertz zadovoljan suradnjom koja se odnosi na MUP i da od njih tužiteljstvo više ne traži ništa. 