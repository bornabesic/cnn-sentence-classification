Izvor iz vrha Vlade najavio nam je skore smjene u ravnateljstvu policije i policijskom USKOK-u, moguće i širu čistku u policijskim redovima. Iz istog izvora doznajemo da su partnerima u Vladi Mostu, u čijoj je ingerenciji Ministarstvo unutarnjih poslova, već zadali rokove za provedbu smjena jer smatraju da te kadrovske promjene idu presporo. Pogotovu u svjetlu raznih optužbi za zloupotrebe funkcija u policijskom aparatu koje su proteklih dana, ali i tijekom mandata, na račun policije i MUP-a stizale iz tada oporbenog HDZ-a. Navodno Most nije za instantne smjene, nego za korak po korak. Kad je riječ o ravnatelju policije Vladi Dominiću, on je s te funkcije ujedno i pomoćnik ministra unutarnjih poslova, no ravnatelj policije bira se na natječaju, odnosno politički se ne imenuje kao ostali pomoćnici (osim još ravnatelja Carine). Njegova smjena/razrješenje zahtijeva raspisivanje natječaja i odabir novog ravnatelja policije. Šefa policijskog USKOK-a postavlja pak ministar unutarnjih poslova, sada Vlaho Orepić, ali Mostu se, čini se, ne žuri sa smjenom Marija Bertine. U prošlom mandatu ministar Ranko Ostojić šefa PNUSKOK-a postavio je čak pet mjeseci nakon što je postao ministar. I Dominić i Bertina i dalje su na svojim pozicijama, na što u HDZ-u ne gledaju blagonaklono. U HDZ-u nisu najsretniji ni s izborom Vlahe Orepića, kojeg je Most postavio za ministra unutarnjih poslova, a animozitet se još pojačao otkad je Visoka policijska škola, koja je u ingerenciji MUP-a, odmah nakon njegove nominacije za ministra najavila ponavljanje postupka oduzimanja diplome Milijanu Brkiću zbog navodnog plagijata. Nakon što se Most javno suprotstavio želji HDZ-a da se ekspresno smijeni ravnatelj SOA-e Dragan Lozančić, novi sukob sasvim je izvjestan jer HDZ želi da se ekspresno smjene i Dominić i Bertina. Izvor iz Mostova dijela Vlade kaže nam kako oni neće popustiti na pritiske HDZ-a i da neće biti političkih čistki u vrhu policije. Kako doznajemo, moguće je da ravnatelj policije Vlado Dominić svoj mandat odradi do kraja, do lipnja 2017. Isto tako doznajemo da ministar unutarnjih poslova Vlaho Orepić zasad ne razmišlja ni o smjeni šefa PNUSKOK-a Marija Bertine te da Orepić i Bertina tek trebaju sjesti i razgovarati. Štoviše, doznajemo kako su u Mostu jako ljutiti na pritiske iz vrha HDZ-a i njihovu želju za čistkom u policiji. Naš izvor tvrdi kako je ministar Vlaho Orepić spreman napustiti Vladu ako “bilo tko pokuša vršiti bilo kakve pritiske na njega” te da je ministar u tome tako odlučan da je spreman, ako takvih pritisaka bude, javno prokazati sve aktere. >> Orepić: traži se zajedničko europsko rješenje za migrantsku krizu  