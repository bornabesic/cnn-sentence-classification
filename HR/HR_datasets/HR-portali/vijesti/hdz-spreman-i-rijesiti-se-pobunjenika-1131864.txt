Vrh HDZ-a odlučio je ojačati stranačku stegu u Klubu zastupnika pa će ubuduće zastupnici trebati glasati sukladno dogovoru u Klubu. Na zastupnike koji će se odmetati od tih odluka i raditi po svom u Hrvatskom saboru, u vrhu HDZ-a neće računati kao na dio Kluba. To znači da će uže vodstvo HDZ-a i mimo targetiranih “problematičnih” zastupnika, osiguravati 76 potrebnih ruku u Saboru. Nezadovoljni promjenama To je smjer razmišljanja jednog od bliskih suradnika Andreja Plenkovića nakon što se u petak desetak HDZ-ovih zastupnika odmetnulo i nije glasalo za skidanje imuniteta HDZ-ovu zastupniku Stevi Culeju. Taj isti izvor kaže da je situacija od petka, prema razmišljanju vrha HDZ-a, kombinacija nesnalaženja kod dijela zastupnika i zlonamjernosti kod drugog, manjeg dijela HDZ-ovaca. – Jasno nam je da postoji dio zastupnika koji nisu zadovoljni izborom novog predsjednika HDZ-a i koji nisu sretni s promjenama u stranci, ali pogubno je koliko se zastupnika dalo uvući u igru koju je igrao i Stevo Culej – rekao nam je taj izvor iz vodstva HDZ-a. Prema dijelu odmetnutih zastupnika, Branko Bačić, šef Kluba zastupnika HDZ-a, napravio je propust jer nije ukidanje imuniteta Stevi Culeju na zahtjev suda zbog razbijanja ćiriličnih ploča u Vukovaru prepoznao kao potencijalno problematičnu situaciju. To se prometnulo u raspravu o tome tko je u taj grad uveo ćirilicu pa sad u vrhu HDZ-a uvjeravaju da će se ubuduće sve sporne situacije rješavati u Klubu zastupnika. – Nisam zabrinut zbog situacije od petka, pojačat ćemo rad u Klubu i osiguravati saborsku većinu i bez onih koji bi mogli opstruirati glasanja. Ne želim isticati imena zastupnika koji spadaju u zlonamjerne – poručio je taj izvor. Među zastupnike koje u vrhu HDZ-a doživljavaju kao nezadovoljne promjenama u vrhu stranke sigurno spada Zlatko Hasanbegović, koji to svojim postupcima i ne krije, zatim Miro Kovač, Anton Kliman, Stevo Culej... Prva trojica u prošloj su Vladi bili ministri, a dolaskom Plenkovića tek su saborski zastupnici, pa osobno sigurno smatraju da Plenkoviću ništa ne duguju niti imaju što izgubiti. Hasanbegović od samog početka, a Kovač u posljednje vrijeme jasno su se pozicionirali kao svojevrsna oporba, dok je Kliman prigovorio na Predsjedništvu HDZ-a zbog porezne reforme, odnosno dizanja PDV-a ugostiteljima na 25 posto. U petak u Saboru bio je suzdržan na glasanju o ukidanju imuniteta Culeju. Nije ugodno vodstvu Kovač u petak nije bio dio HDZ-ove ekipe koja se odmetnula na glasanju. Dio pobunjenika sada komentira da mu je sigurno žao, a izvori bliski bivšem ministru vanjskih poslova kažu da mu nije cilj pošto-poto biti oporba, nego se želi držati principa i upozoravati na poteze koji su loši. Kombinacija Hasanbegovića, Kovača i Klimana sigurno nije ugodna vrhu HDZ-a jer su sva trojica i na izborima ostvarili visok postotak preferencijalnih glasova, a Kliman je s 14. mjesta izborio ulazak u Sabor.   >>Plenkovićevu Vladu i politiku podupire većina, SDP gubi birače Zlatko Hasanbegović nije se u petak odazvao pozivu da dođe na “ribanje” kod Andreja Plenkovića, premijera i šefa HDZ-a, na koje su bili pozvani pobunjeni zastupnici. U Hasanbegovićevu krugu kažu da se u gužvi u kojoj je bio (napustio je sabornicu prije glasanja) ne bi odazvao ni vlastitoj mami. Smiješnim smatraju način komunikacije s premijerskih visina prema zastupnicima jer im je poziv za razgovor kod premijera došao SMS-om od tajnice Kluba zastupnika. – Žurno se uputite premijeru Plenkoviću... – tako je glasila poruka za sastanak, prenosi nam osoba bliska Hasanbegoviću kojoj je to smiješno, kao uopće i taj razgovor na kojem je Plenković disciplinirao zastupnike. – Je li Plenković razgovarao s Hasanbegovićem kad je odlučio da više ne bude ministar? Nije. A sada bi se Hasanbegović žurno trebao uputiti k njemu na razgovor!? – prenio nam je taj izvor. Ponižavajućim smatra i to što se Milijan Brkić s Plenkovićem upustio u kritiku zastupnika.      