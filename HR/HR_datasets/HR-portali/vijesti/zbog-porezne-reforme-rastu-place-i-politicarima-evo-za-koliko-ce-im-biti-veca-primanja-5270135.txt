S novom poreznom reformom od 2017. državnim dužnosnicima stižu povišice. Iz Mosta poručuju da to ne podržavaju, a ministar financija i premijer poručuju kako je Mostov stav čisti populizam i demagogija. Ipak, državnim dužnosnicima plaće će rasti više nego većini, a RTL je izračunao i za koliko. Tako će od 2017. predsjednici plaća porasti za 2000 kuna - bit će 24.800 kuna. Andreju Plenkoviću porezna reforma će donijeti 1500 kuna više - zarađivat će 19.780 kuna. Zanimljivo je da veću plaću od premijera ima Božo Petrov, koji u Metkoviću plaća manji prirez i ima troje djece. A još će mu se povećati za 1300 kuna - na 21.400. Ministar financija od Nove godine ima 18.750 kuna - 1200 više nego dosad. Iz SDP-a se načelno s MOST - om slažu, no na njihove ruke u Saboru ne mogu računati. Njihov stav je da se to treba riješiti uredbom na razini Vlade. - Naš načelan stav na Klubu je da se baš ne želimo petljati s MOST-ovim zakonima ni amandmanima jer su oni vladajući, to se onda ne rješava u parlamentu, to oni moraju rješavati u Vladi kao partneri - prokomentirao je Siniša Hajdaš-Dončić.  Plaće neće rasti samo sadašnjim državnim službenicima nego i onima koji to više nisu. Zastupnici i ministri koji koriste povlasticu 6 plus 6 - imat će veće plaće nego dok su radili, piše RTL.