Iako se posljednjih dana u političkoj areni, osobito u koalicijskoj vlasti, osjećala pojačana naelektriziranost, jučerašnji su događaji bili iznenađujući. Jesu li oni pokazali da je premijer Andrej Plenković sazrio u odlučnog i odrešitog lidera, vođu koji je povlačenjem radikalnih poteza čvrsto zgrabio uzde vođenja i stranke i države? I je li se, nakon slavodobitničkog statusa zbog rušenja Karamarka, čelnik Mosta i Sabora Božo Petrov malo previše zanio i umislio pa u liku ministra Zdravka Marića zaigrao na krivu kartu? Želi učvrstiti Vladu – Plenković je već na Badnjak išao s tipom jake poruke vezano uz ideju o preuzimanju Ine, no tada je ta poruka shvaćena kao preuranjena u odnosu na okolnosti i na brzinu kojom je to predloženo. Ova je nova poruka puno promišljenija. On se za nju pripremao shvaćajući da nema velikih političara bez jakih poteza. Morate pokazati svoj karakter i stil političkog djelovanja. Ne možete biti lider ako vam ljudi ne vjeruju. Plenković je napravio ono što je mogao i time je postigao ono što je htio, a to je – učvrstiti vlastitu Vladu. Je li ga pritom vodio strah od novih političkih nesigurnosti ili osjećaj da se zna što se radi, pokazat će idući dani – ocijenila je komunikologinja Smiljana Leinert Novosel dodajući pak da je Petrov od početka, još u onoj prijašnjoj Vladi, a pogotovo u sadašnjoj, znao tko je Zdravko Marić pa mu u ovoj Vladi nove spoznaje o Mariću nisu mogle biti okidač za ovako suprotstavljenu reakciju. – Sve se ovo može staviti u okvire atmosfere lokalnih izbora gdje biračima šaljete poruku je li vam u prvom planu vlast ili briga za ljude. Ne znam koliko će to bodova donijeti Mostu, no odnosi na nacionalnoj razini djeluju na lokalnu, i obrnuto – rekla je Novosel. – Plenković je jučer pokazao državničku, lidersku zrelost. Neki kao da su previdjeli da je on već prvog dana mandata rekao da će biti predsjednik Vlade i da u tom slučaju on ima zadnju riječ. I toga se držao. A Mostovi ministri opet su igrali kao i s Karamarkom, a Plenković nije Karamarko. Ovim najnovijim potezima i Plenkovićev utjecaj u HDZ-u mogao bi biti ojačan jer u stranci zapravo nema jakog protivnika, već su to samo neki nevidljivi. Sve dok nema izravnog izazivača u stranci oko njega će se zbijati redovi – procjena je PR stručnjaka Krešimira Macana koji Petrovljeve poteze komentira ovim riječima: “Ovisi što je Petrov htio postići. Ako je htio biti neki faktor u državi, onda se prešao jer su sve oči sad uprte u Plenkovića. Plenković nije meta na streljani kao Karamarko, već Plenković sad vuče poteze. U ovoj situaciji Plenković je vjerodostojan. Osobno, između nedokazanih sumnji i kompetentnog ministra uvijek bih izabrao kompetentnog ministra”. Petrov se preplašio – Plenković se doista ponaša kao lider, ali lider iz očaja, jer igra na dvovisinski razboj. S jedne strane igra protiv unutrašnje oporbe u stranci, a s druge protiv oporbe u koaliciji. Povukao je jak potez u pogrešnom trenutku. Da je to učinio početkom travnja, mogao je izazvati nove parlamentarne izbore s lokalnim izborima i vjerojatno dobro proći. Da je to učinio početkom lipnja, nakon lokalnih izbora, mogao bi kombinirati novu većinu. Ovako je u situaciji da će dok ne prođu lokalni izbori imati većinu koja će se mijenjati od točke do točke dnevnog reda, a nakon što prođu lokalni izbori, postoji mogućnost da se formira neka nova većina, ovisno kako HNS i Most prođu na lokalni izborima. Ako to ne uspije do kraja lipnja, parlamentarni izbori su krajem rujna – kaže analitičar Žarko Puhovski koji je za Petrova mislio da je odlučan sve dok se jučer “na onako kiseli način” nije pojavio pred kamerama i kazao da Most ne ruši Vladu. Ističe: – Ispada da se Petrov preplašio. Možete vi s malim brojem ljudi ucjenjivati, ali ako se preigrate, onda vam se to može obiti o glavu. Očekivao sam da će Petrov odvažno reći da napušta Vladu zbog netransparentnog ministra, a ispalo je da ga je Plenković izbacio van, a on još nije otišao. 