Demografska obnova jedna je od glavnih politika Domoljubne koalicije, a rodiljske naknade od 1000 eura, kao predizborno obećanje, jedan od glavnih alata za ostvarenje toga cilja. Demografi se slažu da to nije dovoljno i neće zaustaviti “bijelu kugu”, a isto tvrdi i nezavisni načelnik podravske općine Ferdinandovca Branko Kolar, koji je nedavno predložio smanjenje iznosa što se iz općinskog proračuna isplaćuje obiteljima s prinovom. Demografska obnova? – Iako već sedam godina isplaćujemo rodiljske naknade od 2000 kuna za prvo dijete pa do 5000 kuna za treće i svako sljedeće dijete, broj stanovnika postojano se smanjuje. Primjerice, prije desetak godina imali smo 30-ak novorođenčadi godišnje, a 40-ak umrlih. Lani se rodilo samo 20 djece, dok su umrla 42 mještanina. Između dvaju zadnjih popisa stanovništva, od 2001. do 2011. godine, broj stanovnika smanjio nam se za oko 400 – navodi Kolar. Predložio je da se rodiljske naknade prepolove i zbog toga što se iz godine u godinu smanjuje Inina naknada za eksploataciju nafte i plina što se vade na općinskom području, koja je uvelike punila proračun. Prijedlog nije prošao u Općinskome vijeću, u kojemu većinu drže stranke iz Domoljubne koalicije. – Općina ne isplaćuje samo rodiljske naknade; sufinanciramo vrtić, školski prijevoz i dajemo stipendije, pa nam se svejedno broj srednjoškolaca smanjio sa 65 u 2013. na 40-ak ove godine. Rodiljske naknade, dakle, dugoročno gledano, neće pridonijeti demografskoj obnovi, one mogu biti samo kamenčić u mozaiku, u paketu mjera kojima će se prije svega oživiti gospodarstvo i ljudima dati stalan posao i plaće – tvrdi Kolar. Domeće kako se nitko neće odlučiti na povećanje obitelji zbog tri ili pet tisuća kuna. A možda je u iznosu poanta. Možda bi demografsku obnovu potakle mnogo veće rodiljske naknade, recimo one od 25.000 kuna za svako dijete? – Ne bi – odgovara Branko Sobota (HDZ), načelnik Ferdinandovcu susjedne općine Kalinovac, u kojoj se roditeljima prinova desetak godina isplaćivalo upravo toliko. Sve do lani, kada je općinska vlast, također pritisnuta znatnim smanjenjem Inine eksploatacijske naknade, srezala rodiljske naknade na 5000 kuna po djetetu. Nije garancija sigurnosti – Ne samo da nije bilo rezultata kakve smo očekivali nego nam se broj stanovnika u tome desetogodišnjem razdoblju smanjio sedam posto. Iznos od 25.000 kuna svakako je bio stimulativan, ali to ipak nije bio postojan izvor prihoda za obitelj koja bi se odlučila na dijete – rekao je Sobota, načelnik općine u kojoj je vrtić za roditelje bio besplatan, a studenti su primali nepovratne potpore. >> Najveća je floskula u Ustavu da država posebno štiti majke i djecu >> Ova je općina rekorder po davanjima za djecu! Bol na Braču također isplaćuje naknadu za svako novorođeno dijete, a njihova su iskustva pozitivna. Za svako prvorođeno dijete Općina Bol roditeljima isplati 7000, za drugorođeno 15.000, a za svako treće dijete 30.000 kuna. Predviđene su naknade i za četvrto dijete od 60.000, za peto 90.000, a za svako šesto rođeno dijete 120.000 kuna, ali u posljednjih desetak godina, koliko vrijedi odluka, ni u jednoj obitelji nije se rodilo više od troje djece. Isto tako, parovima koji imaju teškoća zbog neplodnosti pomažu novčanim iznosom od 7000 kn. (sv) Osijek je do travnja 2015. izdvajao 3000 kuna za prvorođeno dijete, 6000 za drugo te 9000 za treće. Danas se za svako novorođenče uplaćuje 1600 kuna roditeljima, a iznimka su socijalno ugroženi, za koje se izdvaja 3000 kuna po bebi. Rodiljska naknada u Slavonskom Brodu iznosi 1000 kuna za svako dijete, a u Požegi 1000 kuna za prvo i drugo te 3000 kuna za treće i svako iduće dijete. Porodiljne naknade kreću se od tisuću kuna u Karlovcu. Najviše daju u općini Bosiljevo, 5000 kuna po djetetu, a plaćaju i udžbenike za osnovnu školu. (sl,vb,sb) 