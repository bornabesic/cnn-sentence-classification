Istarska policija i dalje je na nogama Policija traga za Danijelom Brnosem (1987.) za kojega se sumnja da je pucao u 19- godišnju djevojku i 23-godišnjeg mladića, koji su zbog zadobivenih ozljeda prevezeni u Opću bolnicu Pula. Danijel Brnos je u vrijeme izvršenja kaznenog djela bio odjeven u sivu majicu s kapuljačom, a sumnja se da se sa šireg mjesta događaja udaljio u tamnom sportskom vozilu, najvjerojatnije marke BMW. Ono što je posljednjih dana “procurilo” o traženom bjeguncu njegov je podeblji dosje. >>> Debeli dosje mladića koji je pucao u djevojku: Napao policajce, zbog krađe auta lovili ga i helikopterom Ozlijeđeni 19-godišnja Martina Terlević iz Seline kraj Svetog Lovreča i njezin kolega, 23-godišnji Robert Cuccurina iz Bala pod 24-satnom su zaštitom policije. Naime, dvoje policajaca s dugim cijevima stoje pred njihovom bolničkom sobom, a cijela bolnica i odjel na kojem je smješteno dvoje ranjenih pod pojačanom je prismotrom policajaca. U redakciju Novog lista javio se muškarac  koji je svojevremeno služio zatvorsku kaznu u vrijeme kada je i Brnos bio iza rešetaka. Kazao je da je Brnos uvijek bio željan medijske pažnje. “U zatvoru nam je stalno ‘prodavao’ neke priče da bi si davao na pažnji i pravio se da je ‘netko’. No, svakodnevno je nazivao mamu i slao pisma novinarima. Napričao nam je brdo gluposti, ali iznenadio sam se kada sam pročitao da se ovoga puta nije libio ni vatrenog oružja”, prepričao je bivši zatvorski cimer Danijela Brnosa za Novi list. Danijelova očajna majka Dolores Rajačić dala je izjavu za neke istarske medije preko kojih moli sina da joj se javi ako vidi njezinu poruku: “Krivim i njega, krivim i nju jer to što je ona napravila nije smjela. U biti ona je našla drugoga i on je napravio što je napravio. Sin mi se još nije javio, htjela bih da mi se javi jer ne mogu više ovako, to me ubija. Ne znam gdje je sada. Šaljem mu poruke, ali ništa, nema odgovora. Poručujem mu da se hitno javi mami i neka se javi policiji. Hitno, da znam da je živ. Mama je uz njega. Nema što bježati, što je napravio, napravio je. Da li je moj sin uopće živ? On je meni uvijek govorio da ću ja njemu doći na sprovod, a ne on meni. Nisam više normalna, mrtva sam”, kazala je Danijelova očajna majka Dolores Rajačić. 