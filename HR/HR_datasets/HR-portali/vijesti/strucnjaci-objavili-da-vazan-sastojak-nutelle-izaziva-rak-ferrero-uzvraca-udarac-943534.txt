Foto: 123rf  PROIZVOĐAČ Nutelle Ferrero bori se protiv nove studije Europske agencije za sigurnost hrane (EFSA), u kojoj se navodi kako je palmino ulje - jedan od sastojaka Nutelle - kancerogen, piše Reuters. Industrija palminog ulja teška je 44 milijarde dolara, a nalazi se pod pritiskom u cijeloj Europi zbog navedene studije koja povezuje palmino ulje i rizik od raka.  Ferrero je javno ustao u obranu sastojka koji neke druge kompanije u Italiji već bojkotiraju te je pokrenuo marketinšku kampanju kako bi uvjerio javnost u to da je Nutella sigurna. Ferreru je to veoma važno, s obzirom na to da prodaja Nutelle čini oko petine ukupnih prihoda kompanije. Namaz Nutella ujedno je i jedan od najpoznatijih talijanskih brendova te popularni doručak mnoge djece, a palmino ulje u njemu se koristi kako bi se dobila glatka tekstura i kako bi mu se produžio rok trajanja, ističe Reuters. Ferrero pokrenuo kampanju da smiri kupce "Proizvodnja Nutelle bez palminog ulja dovela bi do manje kvalitetne zamjene za pravi proizvod, to bi bio korak unatrag", rekao je Ferrerov direktor prodaje Vincenzo Tapella za Reuters. On je i dio reklame te kompanije koja se već tri mjeseca prikazuje u Italiji te koja je privukla kritike dijela talijanskih političara. Eventualni prestanak korištenja palminog ulja u Nutelli imao bi i ekonomski učinak na proizvod, pošto je palmino ulje najjeftinije biljno ulje, a tona istog košta oko 800 dolara. Suncokretovo ulje, na primjer, košta oko 845 dolara po toni.  Ferrero koristi oko 185.000 tona palminog ulja godišnje, što znači da bi zamjena palminog ulja skupljom varijantom moglo za tu kompaniju značiti desetke milijuna dolara više troškove svake godine, navodi Reuters. Jači kancerogen od drugih biljnih ulja Europska agencija za sigurnost hrane još u svibnju je objavila kako je palmino ulje jači kancerogen od drugih biljnih ulja kada ga se obrađuje na temperaturama koje su više od 200 Celzijevih stupnjeva. Agencija ipak nije preporučila građanima da prestanu konzumirati palmino ulje. Navodi se kako su potrebna daljnja istraživanja da bi se utvrdio stupanj rizika.  Nadalje, EFSA u ovom trenutku još nema ovlasti po pitanju propisivanja pravila, no glasnogovornik agencije Enrico Brivio objavio je kako će EFSA do kraja godine objaviti smjernice za postupanje u slučaju palminog ulja. Ferrero: Mi obrađujemo ulje na nižim temperaturama Iz Ferrera su pak objavili kako koriste industrijski proces putem kojega se palmino ulje obrađuje na temperaturi manjoj od 200 Celzijevih stupnjeva, uz visoki tlak. "Taj proces traje duže i 20 je posto skuplji od obrade ulja na visokoj temperaturi", poručili su iz Ferrera za Reuters. "Palmino ulje koje koristi Ferrero je sigurno jer dolazi iz svježe iscijeđenih plodova, a obrađeno je na kontroliranim temperaturama", Tapella navodi u TV reklami, koja je snimljena u sjevernom talijanskom gradu Alba te koja je popraćena kampanjom u novinama i na plakatima.