KANDIDAT Mosta za zagrebačkog gradonačelnika Marko Sladoljev izjavio je u srijedu u Sesvetama kako je došlo vrijeme da se raskrinkaju sve malverzacije i prevare koje je počinio sadašnji gradonačelnik Milan Bandić, te da građani Zagreba zaslužuju saznati kako se trošio njihov novac.  Uz Sladoljeva govorio je bivši zastupnik u zagrebačkoj Gradskoj skupštini Tomislav Jelić, koji je ustvrdio da ima neosporne dokaze o Bandićevom pogodovanju pri prodaji zemljišta u Sesvetama tvrtki simboličnog naziva "Samo treba delati d.o.o.", a koja je u suvlasništvu potpredsjednika ogranka Bandićeve stranke u Samoboru.  "Investitor četiri zgrade u Sesvetama, tvrtka Novaki d.o.o., imao je ugovor s Gradom Zagrebom u kojem je navedeno da on sam mora realizirati komunalnu infrastrukturu. Prometnicu na kojoj stojimo bio je dužan ustupiti Zagrebu kako bi dobio pravomoćnu građevinsku dozvolu", rekao je Jelić novinarima. Samo treba delati  Nakon što je prodao svoje stanove, investitor je zapao u financijske probleme i otišao u stečaj. Radi se o ukupnoj površini od tri čestice s 1003 četvorna metra. Nakon što je tvrtka otišla u stečaj, nije oglašena javna prodaja površine na Trgovačkom sudu, već je vrijednost čestice odredio sudski vještak. Određena je cijena od 28.300 kuna i po toj cijeni zemljište je kupila tvrtka simboličnog naziva "Samo treba delati d.o.o.", kaže Jelić.  Suvlasnik tvrtke "Samo treba delati d.o.o." potpredsjednik je samoborske gradske organizacije Bandićeve stranke, i on kupuje park i prometnicu u Sesvetama za 28 kuna po kvadratu. "Poučeni dosadašnjim iskustvom, možemo samo pretpostaviti kako je cilj bio da Grad kasnije otkupi zemljište po znatno većoj cijeni ili da ga zamijeni s nekim gradskim zemljištem koje je i peterostruko skuplje", ustvrdio je Jelić.