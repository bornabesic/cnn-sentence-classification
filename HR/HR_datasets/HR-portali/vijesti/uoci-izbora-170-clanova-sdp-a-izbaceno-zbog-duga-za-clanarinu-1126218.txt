Oko 170 članova izbrisano je u zadnjih nekoliko dana iz evidencije sisačkog SDP-a, a predsjednik SDP-a Sisačko-moslavačke županije Zoran Vasić smatra da je ta “skandalozna odluka usmjerena prema eliminaciji pojedinih članova i članica stranke i evidentnom pogodovanju pojedinim kandidatima i kandidatkinjama u unutarstranačkim izborima”. To Vasić navodi u pismu koje je u petak uputio središnjoj izbornoj komisiji SDP-a te čelništvu stranke. Naime, oko 170 članova sisačkog SDP-a, od njih 375, dobilo je na kućne adrese obavijest o brisanju iz članstva na osnovi neplaćene članarine, a kako se o njihovoj žalbi odlučuje u roku od 30 dana, to znači da će im za vrijeme izbora 19. studenoga status u stranci biti zamrznut te neće moći glasati. Vasić upozorava da je riječ o pisanoj obavijesti koju nisu ni potpisale ni ovjerile ovlaštene osobe Gradskog odbora sisačkog SDP-a i u kojoj se navodi da je riječ o odluci donesenoj na sjednici Gradskog odbora SDP-a Sisak od 4. listopada za koju on poziv nije dobio pa sumnja da je i održana. Šefica sisačkog SDP-a Kristina Ikić Baniček sklonija je struji Orsata Miljenića, a Vasić Davoru Bernardiću. >> 'Nisam nanio štetu stranci jer nisam ništa prešutio' 