Srbijansko ministarstvo vanjskih poslova uputilo je u ponedjeljak prosvjedne note Hrvatskoj zbog ukidanja presude Branimiru Glavašu za ratne zločine nad srpskim civilima u Osijeku te zbog otkrivanja spomenika Miri Barešiću, osuđenome 70-ih godina u Švedskoj za ubojstvo tadašnjeg jugoslavenskog veleposlanika.  Kako je priopćeno iz srbijanskog ministarstva, u prosvjednoj noti u povodu odluke Vrhovnog suda Hrvatske da ukine presudu Glavašu i proces vrati na početak naglašava se da je "ta odluka neobjašnjiva i s pravne i s moralne točke", a "uperena je izravno protiv srpskog naroda". "Posljedice presude dodatno otežavaju i kompliciraju situaciju u kojoj se nalazi srpski narod u Hrvatskoj. Ministarstvo vanjskih poslova drži da ukidanje presude protiv Glavaša predstavlja jasnu politiku Hrvatske koja rehabilitira ne samo fašističku NDH, već i zločince iz posljednjeg rata", navodi se u priopćenju srbijanskog ministarstva. Pogoršanje statusa Srba u Hrvatskoj Takvo postupanje hrvatskog pravosuđa, kako se navodi u noti, šalje poruku da je dopušteno i normalno nekažnjeno vršenje zločina nad Srbima, čime je, tvrdi ministarstvo, osim stalnog govora mržnje otvoren lov na Srbe u Hrvatskoj. "Ministarstvo vanjskih poslova očekuje od pravosudnih organa Hrvatske da u ponovljenom postupku i uz postojeće dokaze na temelju kojih je Glavaš osuđen u prvom stupnju, postupi na temelju pravnih propisa Hrvatske, uvažavajući činjenicu da posljedice ovakve i sličnih presuda mogu značajno narušiti bilateralne odnose sa Srbijom, kao i dodatno pogoršati status Srba u Hrvatskoj", navedeno je u priopćenju. Vrhovni sud ukinuo je prošlog četvrtka prvostupanjsku presudu Glavašu u slučajevima "garaža" i "selotejp" iz proceduralnih razloga i od zagrebačkog Županijskog suda zatražio novo suđenje za ratne zločine nad osječkim Srbima. Traže od Vlade da se ogradi od veličanja teroriste U drugoj prosvjednoj noti, upućenoj Hrvatskoj zbog otkrivanja spomenika Miri Barešiću, hrvatskom emigrantu osuđenom 1971. za ubojstvo jugoslavenskog veleposlanika u Švedskoj Vladimira Rolovića, srbijansko ministarstvo ocjenjuje da je "riječ o neprimjerenom i necivilizacijskom aktu koji nema presedana u modernoj Europi". "Ministarstvo vanjskih poslova Srbije očekuje da se Vlada Hrvatske nedvojbeno ogradi od veličanja osuđenog teroriste i ubojice veleposlanika Rolovića i time jasno stavi do znanja da ne podupire terorizam koji se u sadašnjem vremenu ponovo događa, sijući nedužne žrtve", naglašeno je u prosvjednoj noti. Također, poručeno je kako "Srbija očekuje da taj sramni spomenik bude uklonjen". Hrvatski emigrant Miro Barešić osuđen je 1971. na dugogodišnju zatvorsku kaznu zbog ubojstva Rolovića. U Hrvatsku se vratio 1991. i poginuo u borbenoj akciji u Domovinskom ratu. Spomenik Barešiću podignut je blizu njegove rodne kuće u Dragama, mjestu između Šibenika i Zadra, a nositelji projekta podizanja spomenika su Općina Pakoštane i Udruga "Hrvatski vitez Miro Barešić".  Hrvatski otpravnik poslova odbio primiti prosvjedne note Istodobno, ministarstvo vanjskih poslova u priopćenju napominje da je hrvatski otpravnik poslova u Beogradu Stjepan Glas odbio primiti prosvjedne note, ali da ih je ministarstvo "dostavilo redovitim putem, čime je formalno uručenje izvršeno". Srbijanski ministar vanjskih poslova Ivica Dačić poručio je ranije da Hrvatska treba prestati s propagandom i postupcima "koji liče na četrdesete godine prošlog stoljeća" i "na nacističku, ustašku NDH". "Rehabilitiranje Stepinca, ustaško divljanje u Srbu i diljem Hrvatske, davanje imena ulicama po Mili Budaku, ustaškom ministru koji je tvorac ideje da trećinu Srba treba pobiti, trećinu protjerati i trećinu pokatoličiti, pa čak i po 10. travnju, danu stvaranja NDH - što je to ako ne rehabilitiranje fašističke ustaške NDH”, ocijenio je Dačić. On je u tom kontekstu naveo i primjere fašističkog ustaškog pozdrava 'Za dom spremni' po stadionima i koncertima, kukaste križeve na terenu u Poljudu i podizanje spomenika Miri Barešiću. Kako je priopćilo ministarstvo vanjskih poslova, Dačić je dodao da, "pridoda li se tome poništenje presude Glavašu, praktično oslobađanje veterana Veljka Marića, najava da će Thompson na godišnjicu 'Oluje' u Kninu ponovo vikati ustaški pozdrav 'Za dom spremni', šta je to nego poruka da je moguće nekažnjeno ubijati Srbe". 