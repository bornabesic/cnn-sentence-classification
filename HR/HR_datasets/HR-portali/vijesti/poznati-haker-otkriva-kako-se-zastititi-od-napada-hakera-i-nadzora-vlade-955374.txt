Foto: 123rf VEĆINA ljudi zna da računala mogu biti zaražena zloćudnim softverom, ali mnogi ne znaju da se on može naći i u mobitelima, prenosi portal Business Insider.  Portal je objavio video u kojem poznati haker i autor knjige "Umjetnost nevidljivosti" Kevin Mitnick iznosi dva jednostavna načina na koji vaš mobitel može biti hakiran.  Softver za hakiranje može se kupiti na internetu  U videu Mitnick kaže: "Vrlo je jednostavno hakirati vaš telefon, recimo iPhone, ako mu netko ima fizički pristup i zna vašu lozinku. Postoji softver koji možete kupiti na internetu za par stotina dolara".  "Jedna je od takvih web stranica FlexiSPY.com. Takvim softverom možete uključiti nečiju kameru na telefonu i pročitati sve sms poruke, čak i one izbrisane. Također im možete prisluškivati pozive".  "Uz pomoć takvog softvera može se vidjeti i vaša točna lokacija, kao da imate GPS na sebi. Njime se najčešće služe partneri u vezi bez povjerenja".  Hakiranje Androida puno lakše od drugih operativnih sustava  "Drugi je način hakiranje da daljinu. Njega obično koriste države, državne sigurnosne službe poput američke NSA te obavještajne službe kao što je FBI."  "Oni najčešće napadaju greške u softveru. Za iPhone operativni sustav cijena hakiranja je oko 1,5 ili više  milijuna dolara. Za Android je mnogo jeftinije jer ga je mnogo lakše hakirati. Košta samo oko 200 000 dolara".  Vratite telefon na tvorničke postavke  "Ako vas država hakira, nema načina da to otkrijete. Nema načina da otkrijete zloćudni softver na svom telefonskom uređaju".  "Jedan od načina da zaštitite svoju privatnost je da koristite najnoviju verziju operativnog sustava koju Apple objavi. Koristite snažnu lozinku i nemojte ju nikome govoriti."  "Ako ikada posumnjate da vam je telefon zaražen zloćudnim softverom, možete ga vratiti na tvorničke postavke. To će ga očistiti od zloćudnog softvera".