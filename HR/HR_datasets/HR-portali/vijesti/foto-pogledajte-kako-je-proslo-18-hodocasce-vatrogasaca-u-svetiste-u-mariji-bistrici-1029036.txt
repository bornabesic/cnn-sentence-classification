„Vi ste dokaz da vatrogastvo u Hrvatskoj ima dugu tradiciju, ali i sigurnu budućnost“, rekao je župan Kožić Tradicionalno 18. hodočašće vatrogasaca u svetište u Mariji Bistrici održano je 28. svibnja 2017. godine. Glavni organizator hodočašća je bila Hrvatska vatrogasna zajednica, a suorganizatori su Vatrogasna zajednica Krapinsko-zagorske županije, Vatrogasna zajednica općine Marija Bistrica i Dobrovoljno vatrogasno društvo Marija Bistrica. Kao ovogodišnji sudomaćin hodočašća sudjelovala je Vatrogasna zajednica županije Zagrebačke. Na hodočašću je sudjelovali oko 2000 vatrogasaca iz svih dijelova Hrvatske, koji su se u svečanom mimohodu, uz pratnju Puhačkog orkestra DVD-a Petrovina uputili prema crkvi na otvorenome „Blaženi Alojzije Stepincac“ gdje je održana sveta misa. Uz okupljene vatrogasce, na svečanoj svetoj misi su sudjelovali u ime premijera saborski zastupnik Žarko Tušek, pomoćnik ministra unutrašnjih poslova Damir Trut, ravnatelj Državne uprave za zaštitu i spašavanje Dragan Lozančić, glavni vatrogasni zapovjednik Slavko Tucaković, župan Krapinsko-zagorske županije Željko Kolar, župan Zagrebačke županije Stjepan Kožić, župan Koprivničko-križevače županije Darko Koren, načelnik Općine Marija Bistrica Josip Milički, predsjednik Hrvatske vatrogasne zajednice Ante Sanader, načelnik HVZ-a Željko Popović, počasni predsjednici HVZ-a Teodor Fricki i Franjo Gregurić, počasni načelnik HVZ-a Vinko Pošta te predstavnici lokalne uprave, udruga i hodočasnici. Prije početka svete mise okupljene vatrogasce je pozdravio predsjednik Hrvatske vatrogasne zajednice Ante Sanader, koje istaknuo ulogu vatrogasaca kao nositelja sustava civilne zaštite. Župan Zagrebačke županije Stjepan Kožić je istaknuo da je doprinos vatrogasaca cijeloj zajednici neizmjeran. „Vi ste dokaz da vatrogastvo u Hrvatskoj ima dugu tradiciju, ali i sigurnu budućnost“, rekao je župan Kožić. Nakon svečanog misnog slavlja koje je predvodio rektor Svetišta Majke Božje bistričke Domagoj Matošević, vatrogasci su sudjelovali u križnom putu na bistričkoj kalvariji.