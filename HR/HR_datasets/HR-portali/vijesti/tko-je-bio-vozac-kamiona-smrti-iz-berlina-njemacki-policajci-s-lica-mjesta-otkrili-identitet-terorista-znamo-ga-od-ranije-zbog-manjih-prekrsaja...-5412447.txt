Tražitelj azila iz Pakistana navodno je napadač koji se kamionom teškim 25 tona zaletio brzinom 65 kilometara na sat među posjetitelje na božićnom sajmu u Berlinu i ubio 12 ljudi te ozlijedio još 48. Maskirani 23-godišnjak za volanom, koji se kako biše njemački Berliner koristio različitim imenima, pobjegao je s mjesta, a potom je uhićen kraj obližnjeg zoološkog vrta. Dvojica njemačkih policajaca za Washington Post su kazali kako je muškarac pakistanskog porijekla i kako je u Njemačku stigao kao tražitelj azila 16. veljače. Njemački mediji pišu i kako je uhićena osoba od ranije poznata policiji zbog počinjenih manjih kaznenih prekršaja nevezanih uz terorizam. Policija je potvrdila i kako je pravi vozač kamiona, koji je prevozio čelične grede iz Poljske u Njemačku, Poljak koji je pronađen mrtav u kabini kamiona. Sumnja se kako je bio otet, a poljski vlasnik kamiona potvrdio je kako im je jedan vozač nestao. - To je bio moj rođak. Znam ga od rođenja i mogu jamčiti na njega. Mislim da su mu nešto učinili - oteli su vozilo jer je praktički bilo u centru Berlina i imali su dobro vozilo s kojim mogu ostvariti svoju nakanu. Mom vozaču su učinili nešto, Bože im oprosti, nešto ozbiljno. Barem tako izgleda. Od popodneva se nisam čuo s njim. Ne znamo što se dogodilo. Policija je također, izvijestila i kako vjeruju da se vozač kamionom namjerno zaletio u gomilu na božićnom sajmu, međutim još ne koriste riječ 'terorizam'. Više informacija o napadu znat će se u 13 sati za kada je berlinska policija najavila press konferenciju.