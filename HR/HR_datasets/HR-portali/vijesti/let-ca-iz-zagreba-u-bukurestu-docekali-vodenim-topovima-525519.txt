Vodenim topovima u bojama hrvatske zastave delegacija iz Bukurešta dočekala je prvi izravni let iz Zagreba. Croatia Airlines uvela ga je sezonski, na šest mjeseci, a u tom periodu očekuju 10.000 putnika. - Bukurešt je postao 37 odredište u našoj mreži letova. Rumunjsko tržište ima veliki potencijal i uvjeren sam da će ovo ojačati suradnju naših država u poslovnom smislu - rekao je Krešimir Kučko, predsjednik Uprave Croatia Airlinesa. Aktualan je i natječaj za šefa CA na koji se ponovno prijavio upravo Kučko uz sedam drugih kandidata. Za poziciju se natječe i bivši direktor Zračne luke Zagreb Boško Matković. - Međunarodna zračna luka Bukurešt Henri Coanda glavni je ulaz u Rumunjsku, kroz koji je tijekom lanjske godine ušlo 10,98 milijuna putnika - naglasio je Valentin Iordache, direktor odjela za vanjske poslove. - Izravna linija bit će poticaj za još veći broj dolazaka turista te za još veću poslovnu suradnju zemalja. Nadamo se da će to postati redovna linija - rekao je Davor Vidiš, hrvatski veleposlanik u Rumunjskoj. Osim Bukurešta novost za ovu turističku sezonu iz Croatie Airlines su i izravni letovi u Stockholm, Helsinki i Oslo. Croatia Airlines ove sezone izravno leti u 39 odredišta u 24 zemlje te planiraju u ovoj godini prevesti rekordnih dva milijuna putnika.