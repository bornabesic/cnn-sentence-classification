Predsjedništvo HDZ-a i Nacionalno vijeće jednoglasno su podržali izvješće o rezultatima pregovora i postignut dogovor o sastavljanju vlade između HDZ-a i Mosta uz potporu nacionalnih manjina i drugih stranaka koje su im tu potporu pružile, izvijestio je danas predsjednik HDZ-a Andrej Plenković.  – Imali smo vrlo sadržajnu i kvalitetnu raspravu u kojoj je sudjelovalo niz kolega i na taj način smo završili ovaj ciklus aktivnosti i od ponedjeljka se počinjemo baviti novom zadaćom – kazao je Plenković novinarima nakon dvoipolsatnog zajedničkog sastanka članova HDZ-ova Predsjedništva i Nacionalnog vijeća. Plenković: Svi su bili vrlo zadovoljni Na novinarski upit je li na sastanku bilo nezadovoljnih, odgovorio je kako nije primijetio da je netko to izrazio, nego su, naprotiv, vrlo zadovoljni. – Naprotiv, mislim da su vrlo zadovoljni. Osobito kada su čuli cjelinu i kontekst razgovora i ono što se u tim procesima odvijalo – kazao je Plenković.  Predsjednik HDZ-a također je istaknuo kako ima više od 90 potpisa potpore za sastavljanje Vlade, a potpise su, uz HDZ-ove, dali svi zastupnici nacionalnih manjina, pet zastupnika HSS-a, tri su potpisa članova budućeg saborskog Kluba Milana Bandića i Reformista te još očekuje 15 potpisa Mosta. Buduća Vlada imat će 18 ministarstava Plenković je demantirao da su na sastanku razgovarali o imenima budućih ministara, rekavši kako imaju koncept da buduća Vlada ima 18 ministarstava. Također, nova hrvatska Vlada imala bi i četiri potpredsjednika koji bi, kako je rekao, izgledno imali i svoje resore. – To je namjera u ovom trenutku. Još ćemo u procesu, kada formalno od predsjednice Republike dobijem ovlasti za sastav Vlade, detaljnije pristupiti toj temi – poručio je.  Najavio je i da će idući sastanak na tu temu biti u ponedjeljak nakon konzultacija kod predsjednice Republike Kolinde Grabar Kitarović. Na pitanje koja bi se ministarstvo ukinulo, uz Ministarstvo poduzetništva koje bi se pripojilo Ministarstvu gospodarstva, Plenković je kazao kako će odgovor na to pitanje dati u u ponedjeljak.  Vezano uz upit kada ćemo imati novu Vladu, kazao je da će početkom idućeg tjedna, u dogovoru s aktualnim i budućim predsjednikom Hrvatskog sabora vidjeti kako će se odvijati konstituirajuća sjednica Sabora sazvana za petak, 14. listopada u 15 sati, a na kojoj treba donijeti niz formalno-pravnih odluka. – Prema Ustavu, imat ćemo 30 dana, a naša je želja da taj rok skratimo – zaključio je Plenković. > > Plenković: Prve 2 godine Petrov će biti predsjednik Sabora. Imat ćemo 90 ili više potpisa. Petrov: Važno je da tri najvažnije funkcije ne pripadaju istoj opciji > > Petrov otkrio kojih 5 jamstava ide u proceduru već drugog petka!