Predsjednik hrvatske Vlade Andrej Plenković izjavio je večeras za HTV-a kako je državni proračun za 2017. racionalan i kvalitetan te da smatra da će ga Hrvatski sabor prihvatiti u ustavnom roku do četvrtka u ponoć, a izrazio je i žaljenje što je nije postignut dogovor sa sindikatima javnih službi i povećanju plaća. Predsjednik Vlade je u razgovoru za Dnevnik HRT po povratku iz Berlina ponovio je kako se proračun temelji na procjeni rasta od 3 posto u 2017.   "Proračun je plod refleksija političkih prioriteta u programu Vlade", naglasio je premijer, dodavši kako su tu gospodarstvo i poduzetništvo, demografska pitanja i povećanje sredstava za ministarstvo obrane. Plenković je istaknuo da Vlada želi koncept domovinske i nacionalne sigurnosti te kako želi napraviti iskorak i prema pravima branitelja.  Izrazio je žaljenje što je propao današnji dogovor sa sindikatima javnih službi o povećanju plaća. No, poručio je kako je njegova Vlada otvorena za socijalni dijalog i da su spremni dogovoriti cjelovito rješenje te je najavio nastavak razgovora sa sindikatima.   Na upit vezano uz najavu osnivanja povjerenstva za pitanje simbola totalitarnih režima, Plenković je rekao kako se nada novim zakonskim rješenjima, jer kod postojećih očito postoje neke praznine.  Predsjednik Vlade istaknuo je kako želi da se, 25, 26 godina nakon neovisnosti Republike Hrvatske, teme vezane uz Drugi svjetski rat i totalitarne sustave i ono što se nakon Drugog svjetskog rata zbivalo, pokuša kanalizirati kroz pluralistički tip razgovora i dogovora u kojem bi sudjelovali i političari i povjesničari. Smatra da Hrvatskoj u ovom trenutku trebaju iskustva drugih zemalja, koje su na puno sustavniji i smireniji način nastojale provesti suočavanje s poviješću. Moj je cilj pokušati pronaći društveni konsenzus jer ovako kako je sada, težit ćemo podjelama u hrvatskom društvu, rekao je premijer Plenković, naglasivši kako Vladu RH zanima budućnost, a o prošlosti želi istinu i jasno određenje.  Premijer je također ocijenio da nije narušeno povjerenje Mosta i HDZ-a. Mi smo partneri, a ministru Orepiću sam odmah rekao da je pozivanje na ostavku cijelog Ustavnog suda čin neprimjeren za člana Vlade, rekao je Plenković vezano za nedavne izjave ministra Vlahe Orepića o Ustavnom sudu.  Bio sam sasvim decidiran i na sjednici vlade prošli tjedan, dodao je. Na upit o INA-i premijer Plenković istaknuo je kako je njegova Vlada prva koja je organizirala sastanak s Upravom INA-e nakon niza godina.  Na cjelovit način pristupamo INA-i kao strateškoj naftnoj kompaniji, zaključio je Plenković, najavivši da  će o INA-i razgovarati i s Europskom komisijom. >> Lovrinović bi HNB-u uzeo 10 mlrd. kuna. Evo za što su amandmane podnosili Hasanbegović, Esih, Fred Matić... 