Novi predsjednik HSP-a dr. Ante Starčević Hrvoje Niče danas je nakon izborne konvencije poručio da je glavni cilj stranke ujedinjenje pravaških stranaka, bilo u jednu stranku, bilo u koaliciju za izbore, a na predstojećim lokalnim izborima iduće godine ogranci mogu koalirati sa svima osim sa SDP-om i SDSS-om.   HSP AS je na konvenciji izabrao cijelo novo vodstvo, a Ničeov zamjenik je Robert Balić, dopredsjednici su Vlatka Vukelić, Florijan Žižić, Igor Jurić i Marinko Pažin, a glavnim tajnikom i dalje ostaje Pero Ćorić. Izabran je i 21 član Predsjedništva stranke, kao i članovi Glavnoga stana stranke kojem je na čelu Ivan Šimunović.   Konvencija je uslijedila nakon što HSP AS na prijevremenim parlamentarnim izborima nije uspio ući u Hrvatski sabor u kojem je do izbora imao tri zastupnika, a ostavku je podnio predsjednik stranke Ivan Tepeš.   Ujedinjenje pravaštva, inzistiranje na smjeni guvernera Hrvatske narodne banke zbog nerada u toj instituciji, ukazivanje na nepravilnosti u poljoprivredi odnosno mjerama ruralnog razvoja koje uopće ne brinu o mladima, neke su od tema na kojima će inzistirati novo vodstvo, najavljuje Niče.   Ističe nužnost ujedinjenja pravaša bilo u jednu stranku, bilo kroz zajedničke nastupe na izborima. „Spreman sam sjesti sa svima za stol, iskrene vjere i srca, jedini je uvjet da nema uvjeta tko smije sjediti za stolom“, kaže. Na terenu će, dodao je, stranačke podružnice moći koalirati sa svim strankama sličnog svjetonazora, „ a ni u kakvoj opciji ne dolazi u obzir sa SDSS-om i SDP-om“.   Smatra kako je upravo to što nisu birače uspjeli uvjeriti u ujedinjenje pravaških stranaka jedan od razloga neuspjeha na nedavnim izborima, kao i to da ih branitelji nisu prepoznali te će se morati „spustiti“ među njih kako bi vidjeli koje su teme koje njih zanimaju te, ali i to da im je Živi zid „uzeo teme“.   Podsjeća pritom da je HSP AS u Saboru prvi otvarao temu nerada HNB-a. „Ali, kad smo došli na vlast nažalost, zašutjeli smo o tim temama“, priznao je dodavši da je Živi zid na toj temi i dalje inzistirao i osvojio mandate.   Novinari su utemeljitelja stranke i njezinog glavnog tajnika Peru Ćorića pitali osjeća li odgovornost za loš izborni rezultat, na što on odgovara da kao čovjek uvijek preuzima odgovornost te se ne skriva ni iza koga, ali da kao političar nije sklon „baciti koplje u trnje“.   Ustvrdio je da je stranka bila u medijskoj blokadi te da su mediji „mjesec i pol dana mediji gurali priču da treba iz vlasti izgurati Tepeša i Ćorića“.   „Načini na koje se išlo prema nama bili su vrlo nekorektni, a stojički smo ih podnijeli, ne zamjeramo nikome, idemo dalje i prilagodit ćemo se vremenu koje je pred nama“, ustvrdio je i dodao kako je i sama konvencija pokazala da stranka ima i kvalitetu i kvantitetu koji će ju „vratiti gdje joj je mjesto“.   „Pravaštvo je jedini izvorni hrvatski politički svjetonazor, naglašava Ćorić te ističe da je 14 tisuća članova, s organizacijama u cijeloj Hrvatskoj, golem potencijal.   Samim rezultatima prijevremenih parlamentarnih izbora djelomično je zadovoljan. „Zadovoljni smo jer je maknuta neokomunistička vlast Zorana Milanovića. Ali ne možemo reći da plješćemo i skačemo od sreće, jer vidimo četnike (Vojislava) Stanimirovića i etnosrbina (Milorada) Pupovca da preuzimaju državne tvrtke“, kazao je.   Novi predsjednik stranke Niče istaknuo je da je upravo Ćorić stranci osigurao preko 360 vijećnika u županijama,gradovima i općinama, kao i dva euromandata. >> 'Znači, Bog, Hajduk i Pero Ćorić su vječni'