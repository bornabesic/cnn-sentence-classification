Blitzkrieg Andreja Plenkovića. Tako se se može sumirati jučerašnji politički dramatični dan u kojem je premijer Andrej Plenković na sjednici Vlade smijenio trojicu Mostovih ministara (Orepića, Dobrovića i Šprlju, Kovačić nije bio na sjednici) jer nisu podržali ministra financija Zdravka Marića, čiji opoziv traži oporbeni SDP. Plenković je smjenom Mostovih ministara raskinuo suradnju s Mostom, ali i krenuo u konačni obračun s Božom Petrovom. Sinoć je Klub HDZ-a odmah počeo prikupljati potpise za njegovu smjenu s pozicije šefa Sabora, ali i za novu parlamentarnu većinu. Danas Plenković počinje pregovore s potencijalnim novim partnerima, a navodno prvo sa Zlatkom Hasanbegovićem i Brunom Esih koji nisu voljni dati potpise. Hasanbegović ne daje bianco potpis, a Bruna Esih, kako je izjavila, ne želi ga uopće dati za formiranje nove saborske većine. Različite perspektive Proljetne političke drame, nakon Vlade Orešković – Karamarko – Petrov, tako nisu zaobišle ni Vladu Andreja Plenkovića. Ili će Plenković uspjeti okupiti novu parlamentarnu većinu, što je najavio jučer nakon Vlade ne otkrivajući na koje zastupnike u Saboru računa nakon raspada suradnje s Mostom (a tu je izjavu relativizirao nakon sjednice Predsjedništva rekavši da je HDZ spreman i za nove izbore) ili ćemo drugi put u dvije godine ponovno na izvanredne parlamentarne izbore. Plenković se praktički našao u istoj situaciji u kakvoj je bio Tomislav Karamarko kada je Most inzistirao na njegovu odlasku iz Vlade pa je odlučio srušiti Vladu HDZ-a i Mosta (ali nije uspio formirati novu saborsku većinu), ali tada je Plenković pisao pismo iz Bruxellesa i na Saboru HDZ-a poručio da HDZ ne može biti talac jednog čovjeka te da je nezabilježeno da se ruši vlastitu Vladu. Plenković sad kaže da nije on narušio stabilnost Vlade nego Mostovi ministri koji su narušili povjerenje jer nisu podržali svoga kolegu ministra Marića. Iz perspektive Mosta situacija je potpuno drukčija. Božo Petrov, šef Mosta i šef Sabora, tvrdi da Vladu ruši Andrej Plenković, a ne Most, i to zbog ministra koji to objektivno više ne može biti. A što je prethodilo političkoj drami? Da će Plenković smijeniti Mostove ministre budu li protiv Marića navodno je znao tek najuži krug njegovih suradnika. Osim, pretpostavljamo, Gordana Jandrokovića i Davora Božinovića i možda još kojeg suradnika, za taj je potez znao i Milijan Brkić, Plenkovićev stranački zamjenik. Plenković je, očito, preko Brkića, koji podržava raskid suradnje s Mostom i novo preslaganje (iako je prije godinu dana bio protiv Karamarkova rušenja Vlade s Mostom), htio osigurati podršku stranačke desnice. Nisu to baš očekivali Noć prije dramatične sjednice Vlade kod Plenkovića je u Banskim dvorima na konzultacijama bio šef IDS-a Boris Miletić, što znači da je Plenković unaprijed počeo razgovore s potencijalnim partnerima. Iako je Plenković prvo tvrdio da ima parlamentarnu većinu, pa to ublažio, izvori iz HDZ-a rekli su nam da ni s kim još ništa nije dogovoreno. Još dan prije te sjednice u vrhu Mosta bili su uvjereni da će Marić sam dati ostavku, ali i da očitovanje Vlade o opozivu ministra financija neće biti na dnevnom redu. Koju minutu kasnije vodstvu stranke dolazi poruka Mostovih ministara: “Plenković je stavio Marića na dnevni red, što da radimo?”. Ministrima se odgovara da glasuju za opoziv Marića. U idućih desetak minuta dolazi nova poruka da ta točka ipak neće biti na dnevnom redu, a onda par minuta poslije nova poruka da je točka vraćena. Koji trenutak kasnije, Plenković smjenjuje Mostove ministre. U Mostu počinju razgovori i sastanci – što sada. Bili su svjesni da njihova odluka o rušenju Marića vodi prema padu Vlade. Sada su, čuje se među njima, uvjereni kako se to dogodilo da bi se u drugi plan stavile istrage u Agrokoru. 1.  Manjinska Vlada: HDZ i partneri koji nisu u Vladi  Ako premijer Plenković uspije sastaviti novu većinu, to bi moglo rezultirati manjinskom Vladom, dakle HDZ-ovom Vladom koja bi imala podršku partnera u Saboru, ali koji nisu članovi Vlade.      2. Preslagivanje: Nova većina i novi koalicijski partneri  Jedan je scenarij i preslagivanje većine u Saboru, što bi značilo novu parlamentarnu većinu i nove koalicijske partnere HDZ-u s kojim bi formirali Vladu. Uoči lokalnih izbora to je teško očekivati.      3.  Izvanredni izbori: HDZ-u zadnja opcija Premijer Plenković dobio je potporu Predsjedništva HDZ-a i za eventualne izvanredne parlamentarne izbore. To je vrhu HDZ-a predstavljeno kao zadnja opcija, ali izbori su prilično izgledni.      4.  Vlada SDP-a i Mosta: Za to nema ni volje ni ruku Iako su se jučer čule i ideje o Vladi Mosta i SDP-a, u oporbenim redovima za to nema dovoljno ruku. Također, iz vrha Mosta doznaje se da im ta opcija ne pada na pamet.      5.  Kako će se kriza vlasti odraziti na lokalne izbore Kriza vlasti uoči lokalnih izbora mogla bi imati veliki utjecaj na ishod tih izbora. Pitanje je može li HDZ kapitalizirati Plenkovićev raskid suradnje s Mostom, ili će Most profitirati na ustrajnosti.      