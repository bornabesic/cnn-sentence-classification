Većina muškaraca i žena našeg vremena živi u svakodnevnoj neizvjesnosti sa zlokobnim posljedicama, kazao je papa Franjo danas u Vatikanu primivši veleposlanike više država. To je bio prvi veliki govor pape Franje o svjetskoj ekonomskoj krizi u kojem je denuncirao tiraniju tržišnih zakona i zatražio reforme i konkretnu pomoć ljudima u teškoćama. Papa Franjo primio je u dvorani Clementini apostolske palače nove veleposlanike Kirgistana, Antigue i Barbude, Luksemburga, Botswane koji su mu predali vjerodajnice. Bila je to prilika za papu Bergoglija da govori o ekonomskoj krizi i korupciji. Prijavio je zavodljivu korupciju koja se proširila sa svojim ticalima, te egoističku utaju poreza, dvije pojave koje su poprimile svjetske dimenzije. Govoreći o tržišnoj ekonomiji, papa Franjo je kazao kako se „uvodi nova nevidljiva, pokoji puta virtualna, tiranija koja nameće unilateralno i bez mogućih popravaka svoje zakone i pravila“. - Zaduživanja i krediti udaljuju države od njihovih realnih ekonomija, a građane od njihove kupovne moći. Želja za moći i posjedovanjem postala je bez limita - kazao je papa Franjo. - Novac je postao idol. Ideologije promiču apsolutnu autonomiju tržišta i financijskih spekulacija - primijetio je Franjo i tu pojavu nazvao „tiranijom tržišnog zakona“, pa je zatražio „financijsku reformu i pomoć siromašnima“. - Treba priznati da većina muškaraca i žena našeg vremena i dalje žive u svakodnevnoj privremenosti, nestalnosti, sa zlokobnim posljedicama. Strah i dešperacija uzimaju srca mnogih osoba i u tzv. bogatim zemljama radost življenja se smanjuje, neuljudnost i nasilja su u porastu, siromaštvo postaje sve očitije - prijavljuje papa Franjo. U sadašnjoj ekonomskoj krizi „dohodak manjine raste na eksponencijalan način, dok se istodobno dohodak većine smanjuje“, kazao je Papa. - Ljudsko biće je smatrano kao potrošno dobro koje se može upotrijebiti i onda baciti. To je zastranjenje koje se uviđa na individualnoj i društvenoj razini i koje biva favorizirano - kazao je Franjo i pozvao na solidarnost. - Papa voli sve ljude, bogate i siromašne, ali ima dužnost, u ime Krista, podsjetiti bogatog da mora pomoći siromašnom, da ga mora štovati i promicati“, kazao je Franjo u svom govoru veleposlanicima, dakle državnicima i ljudima cijelog svijeta. U svom prvom opširnijem govoru o ekonomskoj krizi, papa Franjo je ukazao na mnoge probleme s kojima se susreću muškarci i žene današnjice, te pozvao one koji posjeduju na solidarnost prema onima koji potrebuju. >> Papa: Društvo u kojemu nemaju svi mogućnost da rade nije pravedno