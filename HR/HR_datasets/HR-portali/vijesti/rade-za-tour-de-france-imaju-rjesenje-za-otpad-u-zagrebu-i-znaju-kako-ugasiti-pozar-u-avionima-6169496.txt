Prvi su izradili elektronski modul koji se koristio u poznatoj biciklističkoj utrci Tour de France. Drugi su razvili probijač na električni pogon za vatrogasno vozilo kojom se može gasiti požar unutar aviona. Prvi su fokusirani na uređaje za masovnu proizvodnju i izvoze ih 90 posto preko granice, a drugi nude specifične elektronske i mehaničke komponente koje nigdje drugdje ne možete kupiti. Za njih vjerojatno još niste čuli, ali Byte Lab i Cognitio Elektronika dvije su hrvatske mlade tvrtke koje su na inozemnoj sceni itekako poznate. Javnosti su se predstavile jučer u sklopu tech konferencije TOP week u Alumni klubu na Fakultetu elektrotehnike i računarstva. Krenimo redom. Byte Lab su prije sedam godina osnovali Danijel Babić i Matija Puškar, dva prijatelja koja su već u osnovnoj školi uronili u svijet elektrotehnike. Razvijali su vlastite uređaje, surađivali na međunarodnim projektima, a nakon završenog studija na Fakultetu elektronike i računarstva pokrenuli su svoju vlastitu tvrtku. Tri godine kasnije pridružio im se i Ivan Dodig, koji nam objašnjava čime se točno bave. Marko Todorov / CROPIX Ivan Dodig, jedan od šefova u mladoj startup kompaniji kojoj je sjedište u zagrebačkom Tehnološkom parku u naselju Voltino. Izvezu čak 90 posto onoga što proizvedu   - Razvijamo rješenja koja ne možete samo tako negdje kupiti - kratko je objasnio. Do sada su razvili više od stotinu projekata, a svaki od njih nudi jedno novo rješenje za svakodnevne životne probleme. Primjerice, EcoMobile sustav za automatsku elektroničku identifikaciju posuda i kontejnera za otpad. Pomoću njega odvoz otpada bi se naplaćivao prema stvarnoj količini otpada koja se nalazi u kontejneru ili kanti za smeće, dakle po principu “koliko imaš, toliko plati”. - Sustav se ugrađuje na kamion, a služi za kvalitetno gospodarenje otpadom. Mi smo radili na razvoju uređaja, a cijeli sustav je razvijen u suradnji s tvrtkom EcoMobile d.o.o. - kaže Dodig. Cognitio je jedini na svijetu našao rješenje za e-motor američke tvrtke Alta Motors   Smart Meter je uređaj zbog kojeg više nije potrebno osobno dolaziti i očitati brojilo za struju. Riječ je o kameri koja šalje digitalnu sliku stanja na brojilu pružatelju usluge, a do sada je isporučeno čak 20.000 komada u Belgiju. Ujedno, sva proizvodnja i razvoj uređaja obavlja se u Hrvatskoj, točnije na Tehnološkom parku u Zagrebu, gdje je cijela priča i počela. Danas u njihovoj tvrtki radi 16 zaposlenika koji samostalno razvijaju nova svjetska rješenja. Osim za svakodnevne situacije, razvili su uređaj za bicikliste, profesionalne i one amaterske. Naime, u suradnji s jednom belgijskom tvrtkom napravili su elektronski modul koji se ugrađuje u ramu bicikla i kojim se GPS-om očitava lokacija bicikla, ali i performansi samog vozača. Ovu tehnologiju primijenio je tim biciklista na prošlogodišnjem Tour de Franceu kako bi što bolje mogli pratiti, ali i poboljšati svoju izvedbu. Za svakodnevne bicikliste razvili su “pametnu bravu” kojom bi se uvelike olakšao najam javnih bicikala. - U Zagrebu se javni bicikli mogu unajmiti na malom broju lokacija te se nakon upotrebe moraju vratiti na ta ista mjesta. Pomoću našeg uređaja bicikli se mogu ostaviti bilo gdje i unajmiti bilo gdje, čime više nije potrebna infrastruktura za najam bicikla - rekao je Dodig. Kako to točno funkcionira? Preko mobilne aplikacije korisnik unajmi bicikl, preko kartice ili Bluetootha otključa pametnu bravu i vozi se na biciklu. Kada mu više nije potreban, ostavi bicikl, zaključa ga i on čeka svog sljedećeg vozača. U slučaju da ga netko pokuša otključati na silu, pali se alarm, a moguće je čak i unaprijed rezervirati bicikl na određenoj lokaciji. Već sljedeće godine zakazana je proizvodnja 50.000 takvih uređaja. Izvrsne stvari rade i u Cognitio Elektronici tvrtki iz Buzina. Kakve točno? Američka tvrtka Alta Motors krenula je u razvoj kros motocikla na električni pogon koji će se moći utrkivati s najbržim motorima na unutarnje izgaranje. Imali su plan, krenuli s izradom, ali nisu mogli napraviti sami pogon. Nisu ga mogli ni kupiti jer im je trebao jedinstveni motor baš za njihovo vozilo. Zato su se obratili Cognitio Elektronici, koja im je napravila komponentu koja im je nedostajala. Tvrtku su prije pet godina osnovali Marijan Baranjec, Marko Kičinbači, Marija Krpan i Fran Sabolić, bivši zaposlenici DOK-ING-a, a danas rade na proizvodnji specifičnih elektronskih, mehaničkih i softverskih rješenja. - Svi smo skupa radili u DOK-ING-u. Shvatili smo da se naše sposobnosti savršeno međusobno nadopunjuju i odlučili smo osnovati svoju vlastitu tvrtku jer smo mislili da ćemo tako puno bolje funkcionirati - kaže Sabolić te dodaje kako su im se kasnije pridružili još Marko Bošnjak i Danijela Jovanović. Bytelabov napredni mobilni anemometar koji hvata brzine vjetra od 3 do 200 km na sat   Nije odmah krenulo bajno. Bili su novi na tržištu bez klijenata kojima bi ta ista znanja ponudili. Za njih se  ipak pročulo u svijetu i danas primaju narudžbe od brojnih tvrtki iz Europe i SAD-a.  Njihov ured je jedna velika radionica koja je prepuna žica, strojeva i repromaterijala. Unutra su i njihovi gotovi uređaji koji su sada ugrađeni u razne strojeve diljem svijeta. Između ostalih probijač za vatrogasno vozilo koja je namijenjen za gašenje požara u avionu. On probije metalnu ploču zrakoplova, a na vrhu se nalaze rupe iz kojih izlazi voda i pjena. Probijača je naručila tvrtka Ziegler iz Njemačke koja je tražila baš takvo rješenje, ali na električni pogon, jer je konkurencija stavila patent na takvog istog ali na hidraulični pogon. Ekipa se bacila na posao te isporučila zatraženo, a njihov probijač je već montiran na vatrogasno vozilo. Ista stvar je i s ranije spomenutim električnim motorom za motokros. Trkački motor sada ide rame uz rame s drugim modelima na unutarnje izgaranje, a njihov električni motor se već počeo prodavati dalje po Americi. Nemaju samo strane klijente. Za jednu hrvatsku tvrtku rade kontrolni motor za kolica za osobe s invaliditetom, kojima se mogu penjati uz stepenice. Sve potrebne komponente razvijaju sami, sve po vlastitom tempu i zahtjevnosti zadatka. Zajedničko tvrtkama je i suradnja s FER-om. Byte Lab je sudjelovao na TOPweeku, a i Cognitio ostvaruje čestu suradnju s fakultetom. Razlog je jednak. Potraga za novim, talentiranim studentima koji će upotpuniti njihov razvojni tim i time podići ljestvicu razvoja uređaja na jednu novu, bolju razinu.