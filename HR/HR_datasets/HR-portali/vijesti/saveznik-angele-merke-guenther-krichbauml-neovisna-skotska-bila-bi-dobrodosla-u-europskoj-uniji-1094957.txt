Neovisna Škotska bi bila dobrodošla da se pridruži Europskoj uniji, rekao je njemački dužnosnik i saveznik kancelarke Angele Merkel nakon što je Britanija glasovala za izlazak iz Unije. "EU će se sastojati od 28 zemalja članica, jer očekujem novi referendum o neovisnosti u Škotskoj koji će biti uspješan", rekao je Guenther Krichbaum, pripadnik konzervativaca Angele Merkel i predsjednik odbora za  europske poslove u njemačkom Bundestagu. "Trebamo brzo odgovoriti na kandidaturu za prijam od strane zemlje koja je prijateljski nastrojena prema EU-u", rekao je listu Welt am Sonntag. Premijerka Nicola Sturgeon rekla je u nedjelju da će Škotska učiniti što god bude trebalo kako bi ostala u EU-u, uključujući moguće blokiranje zakonodavstva glede izlaska Britanije iz Unije. Britanija kao cjelina je tijesno glasovala za izlazak iz EU-a na referendumu prošlog četvrtka, ali je Škotska glasovala s 62 posto prema 38 posto za ostanak. Na referendumu 2014. Škotska je s 55 posto prema 45 posto glasovala za ostanak u Ujedinjenom kraljevstvu, ali istraživanja javnoga mišljenja sada pokazuju da je otada porasla potpora neovisnosti. 