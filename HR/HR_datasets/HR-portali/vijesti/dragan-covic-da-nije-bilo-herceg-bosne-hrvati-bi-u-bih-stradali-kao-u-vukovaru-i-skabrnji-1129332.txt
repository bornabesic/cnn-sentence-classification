Hrvatski član Predsjedništva BiH Dragan Čović izjavio je danas da bi Hrvati u BiH doživjeli sudbinu Vukovara i Škabrnje da nisu organizirali Hrvatsku zajednicu Herceg Bosnu te je pozvao Hrvatsku da pomogne sunarodnjacima ostvariti jednakopravnost i ubrzati put zemlje u Europsku uniju. "Svijeće večeras ovdje upaljene su za Vukovar, Škabrnju, za svaku hrvatsku žrtvu i Hrvatskoj i BiH. Da nije bilo Herceg Bosne doživjeli bismo sudbinu Vukovara i ne bi bilo ni Hrvata u BiH. Zato smo je i utemeljili prije 25 godina“, rekao je Čović na akademiji u prepunoj dvorani Hrvatskoga doma hercega Stjepana Kosače u Mostaru. Rekao je kako se raznim projektima nastoji BiH podijeliti na dva dijela, bošnjački i srpski, u kojima neće biti Hrvata. To po njegovim riječima nije uspjelo te je ocijenio da će Hrvati u BiH ostvariti jednakopravnost unatoč pokušajima političara Srba i Bošnjaka da to zaustave kao i put zemlje prema EU i NATO-u. "Pitanje Bosne i Hercegovine i njezinog opstanka je pitanja Hrvata“, rekao je Čović. Čović je s govornice pozdravio i Zdravku Bušić, zamjenicu ministra vanjskih i europskih poslova koja je sjednici nazočila kao izaslanica hrvatske vlade te je pozvao vlasti u Zagrebu da podrže Hrvate u BiH. "Hrvati su danas jedini istinski zagovornici Europske Unije i NATO-a. Stojte danas uz svoj narod u BiH koji je stvarao i hrvatsku državu“, poručio je Čović. On je kritizirao i pristrane pravosudne procese protiv Hrvata navodeći da se u Den Haagu u slučaju šestorice bivših dužnosnika Hrvata iz BiH nastoji presuditi Herceg Bosni, Republici Hrvatskoj i Hrvatima u BiH kako ne bi ostvarili svoju jednakopravnost. Brzojav potpore povodom obilježavanja dana utemeljenja Hrvatske zajednice Herceg Bosne, uspostavljene u Grudama 18. studenog 1991. istoga dana kada je pao Vukovara, uputio je hrvatski premijer Andrej Plenković, ministar branitelja Tomo Medved i general Ante Gotovina. Izaslanstvo hrvatskih dužnosnika iz BiH prije održavanja svečane akademije položili su vijence i upalili svijeće za sve žrtve Domovinskog rata. 