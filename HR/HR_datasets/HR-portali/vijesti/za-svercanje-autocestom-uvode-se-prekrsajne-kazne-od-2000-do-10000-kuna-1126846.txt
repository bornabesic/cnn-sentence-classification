Oni koji se švercaju autocestama uskoro će za to plaćati prekršajne kazne od 2000 do 10.000 kuna. U važećem hrvatskom Zakonu o cestama, naime, nije propisan prekršaj i kazne za one koji se voze autocestom, a ne plate cestarinu. To će se promijeniti kada stupe na snagu predložene izmjene navedenog zakona koje su ovih dana puštene u javnu raspravu. Takav institut već postoji u drugim članicama EU koje naplaćuju korištenje autocesta – Sloveniji, Španjolskoj, Portugalu, Italiji i Francuskoj. Oni koji su dosad uhvaćeni u neplaćanju cestarine u Hrvatskoj dobivali su od HAC-a a samo ugovorne kazne. U HAC-u navode da se ta kazna naplaćuje u visini dvostrukog iznosa cestarine za najdužu relaciju i odgovarajuću skupinu vozila od mjesta izlaza s autoceste. Objašnjavaju i da ugovornu kaznu za odbjegla vozila koja su evidentirana na ulazu autoceste, a izbjegla su plaćanje cestarine na izlazu s autoceste, naplaćuju tako da zatraže podatke o vlasniku vozila nadležnoj policijskoj upravi, a kada dobiju te podatke pošalju mu račun. Ako se pak radi o vozilima s ENC uređajem, ugovorna kazna naplaćuje se terećenjem ENC pretplatnog računa. Uvođenjem prekršajnih odredbi, ti će vozači u državni proračun zbog švercanja plaćati dodatnu globu.      >> Od cestarina 97 milijuna više: Najveću zaradu ostvaruje A3 Bregana - Zagreb - Lipovac