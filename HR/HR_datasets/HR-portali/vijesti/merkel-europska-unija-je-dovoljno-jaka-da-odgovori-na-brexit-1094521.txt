Službeni Berlin izrazio je danas žaljenje zbog ishoda referenduma o izlasku Velike Britanije iz Europske unije, a Angela Merkel je za ponedjeljak sazvala čelnike Francuske, Italije i Europskog vijeća na izvanredni sastanak u Berlin. "S velikim žaljenjem primili smo vijest o odluci građana Velike Britanije o izlasku iz Europske unije. Mislim da ne smijemo okolišati: ovaj dan predstavlja veliki rez za Europsku uniju i integracijske procese unutar Unije“, rekla je Angela Merkel na izvanrednoj konferenciji za novinare. "Nema jednostavnih i brzih rješenja za novu situaciju. Ali Europska unija je dovoljno jaka kako bi dala odgovore na današnji dan“, rekla je Merkel. Dodala je da je za ponedjeljak na izvanredni sastanak u Berlin pozvala predsjednika Europskog vijeća Donalda Tuska, francuskog predsjednika Francoisa Hollandea i talijanskog premijera Matea Renzija. Također je s predstavnicima parlamentarnih stranaka za utorak dogovorila izvanrednu sjednicu Bundestaga na kojoj će biti riječi o posljedicama Brexita. "27 zemalja Europske unije mora dokazati da se ovaj problem može riješiti bez nepromišljenih poteza“, zaključila je kancelarka. Vicekancelar i predsjednik Socijaldemokratske stranke Njemačke Sigmar Gabriel pokušao je nakon prvih vijesti iz Velike Britanije smiriti situaciju. "Brexit ne znači kraj Europe. To je je pucanj upozorenja, ali ne znači da ćemo sad prekinuti sve puteve“, rekao je Gabriel i upozorio na činjenicu da je većina mladih Britanaca glasovala za ostanak u Europskoj uniji. „Europi je potreban novi početak“, dodao je Gabriel. Ministar vanjskih poslova Frank-Walter Steinmeier smatra da je je Brexit šok, ali i prilika za "zbijanje redova“ u Europskoj uniji. "Ovo nije jednostavni dan za Europu. No upravo sad je potrebno da preostalih 27 članica udruži snage kako bi prebrodile i ovu krizu“, rekao je Steinmeier u prvoj reakciji na rezultate referenduma o izlasku Velike Britanije iz Europske unije. Šef zastupničkog kluba SPD-a Thomas Oppermann upozorio je i na mogućnost škotskog referenduma o izlasku iz Velike Britanije. "Ja bih bio jako sretan kada bih mogao Škotima u Europi zaželjeti dobrodošlicu“, rekao je Oppermann. Predsjednik bavarske Kršćansko-socijalne unije (CSU) Horst Seehofer ustvrdio je kako je ishod referenduma signal da se mora prestati s "centralizmom“ iz Bruxellesa. "Europska unija mora sada odaslati jasan signal da je spremna na politiku reformi“, rekao je Seehofer. Dietmar Bartsch, predsjednik zastupničkog kluba stranke Ljevica upozorio je i na to da bi ishod referenduma u Velikoj Britaniji mogao predstavljati poticaj za populiste u ostatku Europe. "Ovdje su pobijedili nacionalisti i populisti i bojim se da će to ojačati slične snage u Europi. Nadam se da će sad političari učiniti nešto protiv jačanja populista“, rekao je Bartsch. U prvim komentarima o ishodu referenduma u Velikoj Britaniji ističe se kako je tema migracije tijekom kampanje koja je prethodila referendumu igrala veliku ulogu te se povlače paralele sa situacijom u ostatku Europe te mogućim jačanjem desno-populističkih snaga. U Njemačkoj je godinu dana uoči održavanja parlamentarnih izbora stranka Alternativa za Njemačku (AfD), koja se profilira isključivo kroz politiku odbijanja migracije, u stalnom uzletu. Predsjednica AfD-a Frauke Petry izravno je optužila njemačku kancelarku za ishod referenduma o Brexitu. "Mislim da je Angela Merkel svojom izbjegličkom politikom građane Velike Britanije otjerala iz Europske unije", rekla je Petry. >> Velika Britanija izlazi iz EU! Funta pala najviše u 30 godina, euro najviše od uvođenja. Cameron daje ostavku, Merkel i Holland sazivaju hitne sastanke >> Ovo su najgori scenariji nakon izlaska Velike Britanije iz Europske unije! 