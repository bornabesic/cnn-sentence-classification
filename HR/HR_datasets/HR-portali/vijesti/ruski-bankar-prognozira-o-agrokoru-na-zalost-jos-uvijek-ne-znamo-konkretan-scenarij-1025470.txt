Dodao je da su otvoreni za razne scenarije, ali da se moraju pričekati konkretni prijedlozi Financijski direktor VTB-a Herbert Moos izjavio da će ruska VTB banka imati strpljenja čekati rješenje Agrokorovih dužničkih problema. “Na žalost, još uvijek ne znamo konkretan scenarij koji je trebala predložiti kompanija, ili njeni savjetnici, tako da ćemo biti strpljivi”, izjavio je Moos na telefonskoj konferenciji, navodi Reuters. Dodao je da su otvoreni za razne scenarije, ali da se moraju pričekati konkretni prijedlozi. Iako još nije objavljen službeni plan, vladin povjerenik za Agrokor Ante Ramljak proteklog je tjedna izjavio da će se ići u rasprodaju kompanija. “Mi sad definiramo grupu u četiri matične cjeline: maloprodaja, operativne kompanije u prehrambenoj proizvodnji, treća je poljoprivreda i četvrta je non core. Non core djelatnosti ćemo vrlo vjerojatno prodavati i iz toga realizirati povrat određenog dijela duga”, istaknuo je Ramljak, dodavši da za godinu dana grupa neće postojati, kao ni Agrokor holding: “Postojat će Konzum, Mercator, Jamnica, Ledo i slične tvrtke koje stvaraju dobit”. 