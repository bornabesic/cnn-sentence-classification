Britanska premijerka Theresa May potpisala je u utorak pismo kojim obavještava predsjednika Europskog vijeća Donalda Tuska da je njezina država odlučila aktivirati članak 50 Lisabonskog sporazuma kojim se uređuje izlazak pojedine članice iz Europske unije. Nedugo nakon što su u utorak navečer objavljene službene fotografije premijerke kako potpisuje pismo, stigla je i informacija da je ono dostavljeno u Bruxelles. Kako javlja dopisnik The Suna, dostavio ga je jedan službenik britanskog Foreign Officea koji je iz Londona u Belgiju doputovao vlakom Eurostarom, a pratilo ga je nekoliko dobro naoružanih zaštitara. Odluka o aktiviranju članka 50 na snagu stupa u srijedu i time otpočinje proces pregovora Ujedinjenog Kraljevstva s Europskom komisijom o izlasku te zemlje iz članstva, nakon čega će Europska unija spasti na 27 članica. Odluku je May potpisala na temelju rezultata referenduma, na kojemu je većina britanskih građana bila za izlazak iz EU, odnosno kako se to kolokvijalno naziva Brexit. Velika Britanija je prva članica koja je odlučila napustiti Uniju od njezina osnutka.