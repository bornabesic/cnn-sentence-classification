Josip Manolić kazao je za televiziju N1 da rado prihvaća najavljenu tužbu predsjednika HDZ-a Tomislava Karamarka kojega je optužio da je bio suradnik Službe državne sigurnosti, odnosno Udbe. - On (Karamarko, op.a.) bio je mobiliziran iz neprijateljskih redova i na taj način je sigurno u jednom periodu bio u sukobu s Udbom. Ali to ne znači da je sve vrijeme bio u sukobu. U jednom trenutku, dok nije prihvatio suradnju - rekao je Manolić te dodao da pretpostavlja da je Karamarka SDS vjerojatno ucijenio jer se bavio švercom robe. "Tuđman je bio za to da prihvaćamo sve" - Zbog nekih sitnih preprodaja u koje je upao. Uostalom, to je bio onda nekakav trend. Kupio si robu u Trstu ili u Turskoj pa si prodavao ovdje kod svojih prijatelja ili na tržnici - kazao je Manolić koji je dodao da je za navodno Karamarkovo suradništvo sa SDS-om znao i Franjo Tuđman. - Tuđman je bio za to da prihvaćamo sve. Ako smo prihvatili čitav aparat Udbe koji je dotada djelovao u Jugoslaviji,  a prihvatili smo sve šefove,  onda nema razloga da odbacujemo i progonimo nekakvog doušnika. Je li to normalno? - zapitao se Manolić. Dodao je da optužbe protiv Karamarka nije iznio pod utjecajem SDP-a te to dokazuje riječima da "pet godina nije bio na Iblerovu trgu". Podsjetimo, Tomislav Karamarko je za Večernji list kazao da će tužiti Manolića, a bivši djelatnici Službe državne sigurnosti spremni su na sudu posvjedočiti da su Manolićeve optužbe na Karamarkov račun lažne. Predsjednik HDZ-a tvrdi da će svjedočiti kako je on bio pod obradom tajne službe bivšeg režima i žrtva operativne akcije, a ne dio režima. >>'Tužit ću Manolića, a svjedočit će ljudi koji su me obrađivali' >>Dva svjedoka protiv Tomislava Karamarka >>Manolić i Mesić služe se udbaškim metodama 