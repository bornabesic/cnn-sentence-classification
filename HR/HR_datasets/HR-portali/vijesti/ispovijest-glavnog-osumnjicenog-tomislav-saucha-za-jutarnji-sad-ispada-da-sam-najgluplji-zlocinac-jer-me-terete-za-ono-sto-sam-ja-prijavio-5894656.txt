NOVO 14:35 Ivana Saucha, odvjetnica i supruga SDP-ovog zastupnika Tomislava Sauche, dala je izjavu nakon ročišta pred Općinskim sudom u Selskoj ulici u Zagrebu. - Želim vam reći nekoliko konkretnih stvari o ovom slučaju. 4.2. je moj suprug nazvan s HRT-a i bio upitan za mišljenje o nalazu Revizije. Nakon što ga je pogledao stao je pred sve kamere i izjavio kako je riječ o ozbiljnoj greški ili ozbiljnom kaznenom djelu. Tako se ne ponaša kriv čovjek. Nekoliko dana kasnije hitno mu je skinut imunitet i završio u pritvoru. Nakon toga se okrenula slika i to samo zbog premijera Plenkovića. Vidjeli ste presicu, vidjeli ste akciju koja je slijedila. Skinut mu je imunitet zbog 117 putnih naloga i putovanja koja se nisu desila. Što se dogodilo? Saznalo se da su putovali kasnije. Ne tražimo odgovornost g. Božinovića, no znamo da je Sandra Zeljko danima sjedila u uredu premijera i na nju se sada proširuje istraga. Premješteni su i neki drugi ljudi. Moj suprug je smijenjen nakon što su izgubljeni izbori. Zašto mislite da ne bi utjecao na svjedoke, pa imao je vremena... Niti g. Božinović ni g. Zelić ne bi trebali biti odgovorni jer ni oni nisu znali. Neka se Vlada uhvati posla oko svoje uprave, a pozivam i vas kao novinare da istražite kako oni rade. Sada se spominje novih osam naloga ljudi koji do sada nisu putovali, što dokazuje da se i kasnije dosta toga dešavalo. Moj suprug se ne smatra krivim, a lakše je braniti krivog čovjeka nego li nevinog... Ako ga sada ne proglase krivim, kazat će da je ukrao bombone - kazala je Ivana Saucha.   -------------------------------     - Ovo je osveta i pakiranje. A glavni državni odvjetnik Dinko Cvitan je kolega političar koji se bori za još jedan mandat. Pritom ispada da sam najgluplji kriminalac na svijetu jer sam samoga sebe inkriminirao ukazavši i na dodatnih osam spornih putnih naloga preko kojih sam navodno u dogovoru s tajnicom Sandrom Zeljko izvlačio novac - rekao je Tomislav Saucha, predstojnik Ureda predsjednika Vlade u premijerskom mandatu Zorana Milanovića, reagirajući na informaciju da je Državno odvjetništvo protiv njega proširilo istragu u takozvanoj aferi dnevnice te da od Sabora ponovo traži skidanje imuniteta. Umjesto velikog obrata u aferi koji se očekivao prije mjesec dana, kada je Saucha otkrio da se lažiranje putnih naloga i izvlačenje novca iz blagajne Vlade i Sabora nastavilo i tijekom 2016. godine, dakle u mandatu Vlade Tihomira Oreškovića, ali i u mandatu Andreja Plenkovića, za Sauchu je sada nastupio potpuni šok. Rekao nam je kako je u ponedjeljak, nakon što je čuo da se protiv njega širi istraga, bio toliko slomljen da nije imao snage odgovarati na telefonske pozive. - Zvali su me novinari, ali se nikom nisam mogao javiti. I sada mi je teško. Ne znam mogu li to podnijeti. Uništit će mi život. Opet me prikazuju kao kriminalca. Otkad je sve ovo počelo ne spavam, stalno sam pod stresom, napet... Uzeli su mi život - rekao je Saucha, a podrhtavanje glasa potvrđivalo je njegove riječi. Prvotna istraga koju je USKOK otvorio sumnjičila ga je da je od 2013. godine pa sve do siječnja 2016. lažirao čak 117 putnih naloga i na ime dnevnica ukrao oko 540.000 kuna i 1360 eura. Putni nalozi su se otvarali na troje savjetnika premijera: Slavka Goldsteina, Sinišu Petrovića i Nevena Budaka. Izmišljale su se destinacije za koje su najviši iznosi dnevnica (Švicarska je bila česta odrednica), a onda u gotovini podizale akontacije. Nakon što je Saucha otkrio da su se putni nalozi lažirali i nakon njegova odlaska iz Vlade, sumnja se prebacila na njegovu bivšu tajnicu (koja je u međuvremenu postala tajnica premijeru Plenkoviću) Sandru Zeljko koja je dotad bila u ulozi glavnog svjedoka protiv njega. Nakon razotkrivanja tajnice, Saucha je očekivao da će se protiv njega odbaciti optužbe. - Ne znam što bih rekao. Ne znam ni smijem li išta reći o proširenju istrage i novom zahtjevu da mi se skine imunitet. Bojim se da, ako išta kažem, ne završim opet u pritvoru. Ne želim ponovo u Remetinec, a znam da me neće pustiti na miru. Mojim otkrićem da su se putni nalozi lažirali i nakon mog odlaska DORH je pretrpio veliku štetu i sada mi se osvećuju - kaže Saucha. Skreće pažnju na to da je kaznena prijava PNUSKOK-a datirana na 5. travnja, što je bila srijeda. - USKOK je komotno mogao u četvrtak podnijeti zahtjev za skidanje imuniteta, a Sabor je u petak mogao donijeti odluku. No, oni su odlučili to razvući. Čekali su da se malo stiša kriza u Agrokoru, da padne medijski interes za Alvareza III. i da dobiju više medijskog prostora za tvrdnju da sam lopov. Njima je potreban medijski odjek, potreban im je prostor i nisu slučajno skidanje imuniteta tempirali sada kada znaju da Sabor ne zasjeda idući tjedan i da će ovo biti jedna od dominantnih tema - smatra Saucha, koji i dalje osporava grafološko vještačenje na kojem se temelji većina optužbi protiv njega. - Centar za kriminalistička vještačenja ‘Ivan Vučetić’ u jednom je danu obavio vještačenja svih potpisa, a sudskom vještaku kojega smo mi angažirali za taj isti posao trebala su tri tjedna. U Centru za kriminalistička vještačenja potpise s putnih naloga počeli su vještačiti u srijedu 8. veljače, a USKOK je već u četvrtak poslijepodne Saboru uputio zahtjev da mi se skine imunitet - kaže Saucha i navodi da je MUP-ov vještak u specifikaciji troškova naveo samo 16 sati rada i pita se kako je u tako kratkom roku moglo biti obrađeno čak 117 potpisa. U razgovoru se Saucha više puta vraćao na motive DORH-a i svaki put iznova zaključivao da iz osvete proširuju istragu na njega. - Ukazao sam na velik propust DORH-a. Nisu obratili pažnju na to što se događalo nakon mog mandata i pustili su Sandru Zeljko da tri tjedna sjedi ispred vrata premijera Plenkovića i uništi sve dokaze - ogorčen je Saucha. Dvojeći oko toga koliko može govoriti o samome slučaju, ipak navodi kako se njegov odnos prema tajnici Zeljko opisivao kao vrlo loš. - Govorilo se da je zlostavljam i mobingiram, da bi me se sada optuživalo kako sam s tom istom osobom bio u sprezi - kaže bivši predstojnik Ureda predsjednika Vlade, ukazujući na nelogičnosti i kontradiktornosti u postupku. U odnosu na novi detalj - odobravanje ugovora o djelu iz 2013. godine u iznosu od nekoliko tisuća kuna osobi koje nije odradila posao iz ugovora, nego je novac proslijedila tajnici Zeljko, Saucha negira. - Ne sjećam se ugovora o djelu. Ali je to bilo vrijeme ulaska u EU i tada sam svašta potpisivao. Nisam uvijek imao vremena procjenjivati što potpisujem, nego sam davao povjerenje osobama koje su sastavile i donijele mi dokument - rekao je Saucha.