Da je strah globalne ekonomije od ponavljanja gubitaka vezanih uz financijsku krizu 2008. i dalje prisutan najbolje pokazuje histerična reakcija američkih tržišta i bonitetnih kuća na rezultate referenduma o izlasku Velike Britanije iz Europske unije. Iako će otočna monarhija tek krenuti u proces razdruživanja od kontinentalne Europe, Standard&Poor’s i Fitch Ratings preko noći su joj srezale kreditni rejting, a američka tržišta i nakon dva dana trgovanja bilježe minuse u tisućama milijardi dolara. Reakcija je pretjerana, ali je izbrisala vrijednost mnogim tvrtkama među kojima su najviše propatile bankarske kuće. Usporit će britanski BDP Britanci više neće uživati status ekonomije sa savršenim kreditnim potencijalom, a investitori će im moći naplatiti nešto veću kamatu od trenutačnih dva posto za desetogodišnje zaduženje. Politička neizvjesnost i očekivanje usporenog rasta razlog je što su u S&P-u odlučili srezati rejting Velike Britanije za čak dvije ocjene, a u Fitchu su istaknuli da ih zabrinjava i škotski referendum o nezavisnosti. Nijedna od agencija nije istaknula da ih zabrinjava opstanak financijske industrije odnosno londonskog Cityja. Sam grad London nosi 22 posto ukupnog britanskog BDP-a, a ako se velike banke isele iz Londona mogla bi se srušiti kompletna britanska ekonomija. Prve analize već najavljuju usporavanje rasta BDP-a sa dva posto na manje od 1 posto, a sramežljivo se najavljuje i mogućnost recesije. Europa, koja je bila glavni klijent financijskih usluga, neće zbog toga previše patiti, ali će svakako osjetiti udar pada ekonomske snage Britanaca kroz turizam i narudžbe usluga i roba. Burze u utorak rasle To anticipiraju tržišta kapitala, koja su se nakon dva dana žestokog pada u utorak ipak počela oporavljati. Ukupno je dosad njemačko tržište mjereno kroz indeks DAX izgubilo 87 milijardi eura vrijednosti, a londonski FTSE100 koji objedinjuje najveće tvrtke Velike Britanije oporavio se u jednom danu za čak 30 milijardi funti pa sada gubi oko 60 milijardi funti na Brexitu. Američke burze u utorak su počele trgovanje snažnim rastom, većim od 1%, što daje naznake da će znatan dio gubitka, više od 1000 milijardi dolara, ipak biti nadoknađen. Oporavlja se čak i funta, ali vrlo blago i sporo. 