Hrvatski eurozastupnik Tonino Picula (SDP) ocijenio je danas u Neumu da će Bosna i Hercegovina morati mijenjati ustav i zakone na putu prema Europskoj uniji ističući kako bi veliki korak k stabilizaciji predstavljala izmjena izbornog zakona kojom bi se onemogućilo nametanja političkih predstavnika između triju konstitutivnih naroda. „Ako BiH želi biti članica Europske unije, a podnijela je zahtjev, i ukoliko EU zaista želi, a pustila je u proces da BiH jednoga dana postane članica, mislim da će ta pitanja morati biti rješavana“, rekao je Picula upitan oko izmjena izbornog zakona i prilagođavanja ustava te zemlje na konferenciji o Hrvatima u BiH. Po njemu radi se o dugoročnome procesu kojega bi BiH trebala početi provoditi kako bi funkcionirala kao "demokratska, multietnička, gospodarski perspektivna i socijalno pravedna zemlja". Pri tome je naveo kako je nedopustivo zlorabiti zastupljenost pojedinih naroda u institucijama države nadglasavanjem i izborom nelegitimnih predstavnika zbog čega su Hrvati u BiH majorizirani. „Ono što ja kao zastupnik i ne samo ja u Europskom parlamentu pokušavam uvjeriti jeste da je složenost BiH i prava njezinih konstitutivnih naroda doista da budu pravično zastupljeni i to ne smije dolaziti u pitanje“, rekao je Picula pojašnjavajući da bi izmjena izbornog zakona kojom bi se uklonili strahovi u višenacionalnoj državi od nadglasavanja, da bi došlo do ubrzavanja drugih reformi. Picula je u četvrtak sudjelovao na znanstvenoj konferenciji Hrvati u BiH nositelji europskih vrijednosti koja se održava u Neumu te govorio na panelu posvećenom europskome putu kao okviru za demokratizaciju BiH. Potrebu izmjene izbornog zakona naglasili su tijekom dana u svojim obraćanjima i hrvatska predsjednica Kolinda Grabar-Kitarović te ministar vanjskih i europskih poslova Davor Ivo Stier. >> 'Za EU je od strateške važnosti da BiH nastavi napredovati na putu ka članstvu' >> EU smiruje napetosti na zapadnom Balkanu