SUBOTA, 10.12. U Saboru rasprava o proračunu. Iz oporbenih klupa paljba iz svih oružja. Premijer Plenković izdržava prekomjerno granatiranje, bez većih potresa. Zbunjuje ga jedino nezavisni zastupnik Tomislav Žagar, koji je nedavno napustio SDP. Žagar kaže: “Ministar Marić ga je skockao kao Golfa dvojku pred registraciju!” Plenković je u čudu: “Kolega Žagar, jeste vi u oporbi ili u vlasti?” Iako je Žagar vjerojatno namjeravao izreći kritiku na prijedlog proračuna, Plenković, svjestan kultnog statusa spomenutog modela, nije to tako shvatio. Bude li proračun pouzdan kao “skockana dvojka”, neće biti problema. NEDJELJA, 11.12. “Kod nas su u statistiku ušla djeca s posebnim potrebama i nacionalne manjine.” Ovako je državni tajnik u ministarstvu znanosti i obrazovanja Matko Glunčić gostujući u programu N1 televizije prokomentirao činjenicu da su hrvatski učenici mahom odlikaši i vrlodobri, a na međunarodnim natjecanjima postižu loše rezultate. Diskriminatornu izjavu osudili su i iz vlasti i iz oporbe, a na nastavak Glunčićeve karijere u ministarstvu, na kladionicama je vrlo nizak koeficijent. Najoštriji je bio HNS-ovac Beus Richemberg: “Mi nismo u prosjeku glupi. Samo nam u statistiku ulaze i državni tajnici.” PONEDJELJAK, 12.12.  Kasno navečer stiže vijest iz Bruxellesa. Hrvatska je blokirala Poglavlje 26 u pregovorima Srbije s Europskom unijom, koje se odnosi na obrazovanje i kulturu. Hrvatska manjina u Srbiji godinama se bori da se udžbenici za njihovu djecu prevedu na hrvatski i dijelom sadržajno prilagode. “Dosta mi je hrvatskog iživljavanja”, poručuje srbijanski premijer Aleksandar Vučić i napušta pregovore u Bruxellesu. Kažu da je jutro pametnije od večeri. Međutim, Vučić se ujutro vraški potrudio kako bi uspješno demantirao ovu narodnu poslovicu. UTORAK, 13.12.  “Hrvatska je falsifikat Europe i europskih vrijednosti... ...u srpskim grudima ništa neće kucati na fašizam... ..Europa nije nešto čemu Srbiju mogu učiti oni za koje su partizani teroristi, a ustaše vojska”. To i još puno više poručio je Hrvatskoj srbijanski premijer, uvrijeđen jer se hrvatska diplomacija usudila primijetiti da ne ispunjava preuzete obveze i odugovlači tiskanje par tisuća školskih knjiga, puno manje vrijednosti od uvreda koje je sasuo u lice susjednoj zemlji. Budistička reakcija ministra vanjskih poslova RH Davora Stiera koji je uspaljenom Vučiću poručio kako RH samo traži ispunjavanje kriterija i pri tome nudi susjedima svoju pomoć, smirilo je situaciju. Za sada. SRIJEDA, 14.12. U sirijskom Alepu drama. Pred očima cijelog svijeta ginu djeca, ginu civili. Zapadni mediji prozivaju Assada, ruski slave oslobođenje grada od terorista. Izbjeglice pokušavaju pomoći. Neće daleko, možda samo do Turske. Europa je svoje granice zatvorila. I kod nas se nastavlja rat, ali onaj za koji smo bili uvjereni da je završen. Nova runda je na Ustavnom sudu, koji daje mišljenje o spornoj ploči u Jasenovcu. Ustavni suci poručuju Vladi da mora zaštititi žrtve ustaših zločina, ali i riješiti pitanje regulacije totalitarnih simbola. Na zaraćenim stranama malo je zadovoljnih ovom odlukom... ČETVRTAK, 15.12. Ministar obrane Damir Krstičević u posjeti vojnicima HV-a u Afganistanu. Hrvatske vojnike tamo hvale svi i to je lijepo znati. Međutim, dok oni čuvaju nesretne Afganistance, blagajnu Bandićevog Holdinga ne čuva nitko. Pljačka usred Zagreba otkriva da su 800 000 kuna koje su Zagrepčani uplatili za preskupe režije “čuvala” dvojica zaštitara bez oružja i bez mogućnosti javljanja policiji da je pljačka u tijeku. Svaka sličnost s nekada popularnim češkim dvojcem iz crtića “A je to”, nameće se sama. U vrijeme pljačke, u saboru se usvajao proračun. Tamo su svi napadi u vidu 131 amandmana oporbe odbijeni. Stradao je i amandman zastupnika Hasanbegović i Esih. Borba se nastavlja. PETAK, 16.12.  Nakon višednevnih prijetnji hrvatskih i srbijanskih nogometnih navijača, ispuhao se još jedan probni balon o možebitnom osnivanju Regionalne lige u nogometu/fudbalu u kojoj su se trebali okupiti najbolji klubovi bivše Jugoslavije s dodatkom Mađarske. Početkom prosinca blagoslov osnivanju dali su predstavnici spomenutih nogometnih saveza na skupu u organizaciji HNS-a u Zagrebu. Reakcija navijača Dinama, Hajduka, ali i Partizana i Crvene zvezde, bila je jasna – protiv regionalne lige, ako treba “i kolcem i lancem i bokserom u glavu.” presudio je predsjenik UEFA-e Aleksandar Čeferin poručivši kako njegova organizacija preferira nacionalna prvenstva. Dakle, “kolci, lanci i bokseri”, ostaju samo za lokalnu upotrebu. Do daljnjeg. >> Kao u filmu Beskrajni dan, svakog se jutra budimo u istom košmaru. Ima li kraja? 