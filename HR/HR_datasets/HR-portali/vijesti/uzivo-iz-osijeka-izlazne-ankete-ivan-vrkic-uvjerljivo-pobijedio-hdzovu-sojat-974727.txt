Foto: Index U DRUGOM krugu su se za mjesto gradonačelnika u Osijeku borili nezavisni kandidat Ivan Vrkić i kandidatkinja HDZ-a Ivana Šojat, a za mjesto župana nezavisni kandidat Vladimir Šišljagić i kandidat HDZ-a, Ivan Anušić.  U prvom krugu lokalnih izbora Ivan Vrkić je ostvario veliku prednost sa 37,05 posto osvojenih glasova dok je Ivana Šojat osvojila 17,17 posto glasova. U utrci za župana u prvom krugu Ivan Anušić je osvojio 39,13 posto glasova dok je Vladimir Šišljagić osvojio 30,37 posto glasova.   Prema podacima koje je u 16.30 sati objavio DIP, osječko-baranjska županija se opet našla među županijama s najslabijom izlaznošću te je u odnosu na prvi krug izlaznost pala za 8 posto.   Izborni stožeri  Ivan Vrkić preliminarne rezultate dočekat će u svojem izbornom stožeru koji je ovaj put u restoranu Muzej okusa, otvorenom krajem prošle godine, a kojega je povodom Dana grada otvorio premijer Andrej Plenković. Radi se o restoranu otvorenom u nekadašnjem paviljonu u Gradskom vrtu izgrađenom sredinom 19. stoljeća, a koji je bio oštećen za vrijeme Domovinskog rata.   Stožer kandidata HDZ-a, Ivane Šojat i Ivana Anušića i u ovome je krugu u Hotelu Osijek, dok se izborni stožer Vladimira Šišljagića smjestio u obližnjem Esseker centru. Tijek događaja : 21:45 Na 100 posto obrađenih glasova, Vrkić je pobijedio s 62.74 posto glasova. 21:05 Kandidatkinja za gradonačelnicu HDZ-a, Ivana Šojat, poručila je za Index kako je rezultat koji je ostvarila s obzirom na to da je novo lice u politici fenomenalan.  "Ja sam sasvim novo lice, a moj protukandidat je čovjek s iskustvom u politici dužim od pola stoljeća. Rezultat je sjajan i mogu čak reći da je ovo veličanstvem ulazak u politiku za mene", poručila je Šojat.  O odnosu snaga u gradskom vijeću i o suradnji navodi kako će dizati ruku samo za dobre i kvalitetne projekte.  "Uspjeh u gradskom vijeću je sjajan. U prošlom sazivu smo imali 4, a sada imamo 10 vijećnika. Mi smo u gradskom vijeću respektabilna snaga. Trebamo stati na kraju vremenu kada su političke grupacije bile u stanju koalirati s crnim vragom kako bi se zubima i noktima zadržali na vlasti. Želim stati na kraj tom trendu. Bolje biti časna opozicija nego pozicija pod svaku cijenu. Svojim djelovanjem ću potvrditi kako ću uvijek dizati ruku za dobre i kvalitetne projekte, ali ne za nešto čime ću naštetiti građanima grada Osijeka", dodala je.  O maloj izlaznosti smatra da je poražavajuća.   "Izlaznost je katastrofalna, ali i vrlo simptomatična. Govori o odnosu građana prema politici i govori koliko se srozala u očima građana. U razgovorima s građanima sam vidjela kako ne vjeruju da će svojim izlaskom na birališta išta promijeniti. Oni neprestano gledaju kako političke elite zadovoljavaju svoje političke interese. To moramo promijeniti ili srljaml u ono što bih ja nazvala karikaturom demokracije", zaključila je. 20:45 Nakon objave prvih rezultata, u stožeru skandira: "Ivane, Ivane!" 20:05 Na 44 posto obrađenih glasova, Ivan Vrkić ima 64.30 posto podrške, a Ivana Šojat 32.28 posto. 19:54 Ivan Vrkić dao je kratku izjavu za Index te prokomentirao rezultate. "Kao ozbiljan, odgovoran i konzervativan čovjek još uvijek ne proglašavam pobjedu. Čekam službeni rezultat. Vjerojatno je da je to sve skupa točno, ali pričekat ćemo službene rezultate. Uostalom, ja ne volim riječ pobjeda jer to znači da je netko izgubio, a u demokraciji smo svi pobjednici, samo je netko na vlasti a netko u opoziciji", poručio je Vrkić.  Zahvalio je građanima Osijeka koji su ga podržali.   "Oni koji su glasali za mene potvrdili su da imaju povjerenja u mene, a oni koji nisu bit će mi dodatni motiv da i njih uvjerim da ću raditi isključivo u korist grada i oko onoga za što oni misle da je najvažnije", poručio je i prokomentirao nisku izlaznost.  "Mislim da je ljudima dosta prepucavanja političara i izbora. Zato se zalažem da se što prije stabilizira nacionalna vlast, da počnemo raditi a ne da se prepucavamo i bavimo se sami sobom. Daleko je važnije da rješavamo probleme građana u Republici Hrvatskoj", zaključio je Vrkić za Index. 19:35 "Ja sam posve novi igrač, pa je rezultat sjajan. Očekivala sam više, ali jedno je očekivati, a drugo dobiti. Nemojmo zaboraviti ni dosta malu izlaznost, mogli su glasati i oni koji više nisu u Osijeku. Za mene je razočaravajuća svaka izlaznost ispod 50 posto. Ovoga puta Vrkić ne može računati na potporu HDZ-a u Gradskom vijeću, ovoga puta samo posebnim projektima dajemo potporu", kazala je Šojat. 19:34 "Čekamo službene rezultate. Velika je razlika po izlaznim anketama, hvala svima onima koji su mi povjerenje iskazali, oni koji nisu, njima ću pokazati da ću raditi za Osijek", kratko je rekao Vrkić. 19:22 Stožer se polako puni, krenula je i glazba. 19:15 Jela i pića još uvijek nema, ali stolovi su pripravljeni. Slavlje još nije započelo. 19:00 U 19 sati zatvorena su birališta na kojima su građani u drugom krugu lokalnih izbora birali župane, gradonačelnike i načelnike za osam županija i Grad Zagreb, 54 grada i 102 općine. Prvi privremeni rezultati drugog kruga lokalnih izbora očekuju se ranije nego inače – već od 20 sati, a bit će dostupni na internetskim stranicama Državnog izbornog povjerenstva. 18:59 U Vrkićevom stožeru je tiho te se unutra nalazi 10-ak osoba. 18.55 Prema rezultatima izlaznih anketa koje je objavila Nova TV, Ivan Vrkić je pobijedio u drugom krugu s 66,67 posto glasova, dok je HDZ-ova Ivana Šojat dobila 33,33 posto glasova. Uskoro opširnije...