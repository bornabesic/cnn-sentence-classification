Predsjednik Mosta i dopredsjednik vlade u tehničkom mandatu Božo Petrov u subotu je ocijenio sramotnim bonus koji je, prema pisanju medija, direktoru Hrvatskih šuma Ivanu Paveliću omogućilo Ministarstvo poljoprivrede na čelu s bivšim ministrom Tihomirom Jakovinom. "Jednostavno je sramotno da u Republici Hrvatskoj na čelu državne tvrtke direktor dobije višemilijunski bonus jer je otpustio 1.100 radnika i uspio prodati nešto sirovina bez jasne strategije", rekao je Petrov u subotu navečer u Omišu gdje je nazočio završnici Festivala dalmatinskih klapa, odgovarajući na novinarsku zamolbu da iznese svoj stav o tom slučaju. Na novinarski upit kako komentira postupak bivšega ministra poljoprivrede Tihomira Jakovine, Petrov je rekao kako bi to pitanje trebalo uputiti Jakovini i ljudima iz SDP-a, te da on o tome ne želi pričati. "Neka o tome pričaju oni i neka im to honoriraju, ako će honorirati, birači 11. rujna. To je nešto što trebate pitati SDP-ovce - jesu li oni suglasni i jesu li oni to znali",  kazao je Petrov. Na dodatni novinarski upit što buduća vlada može učiniti u vezi toga slučaja, Petrov je kazao kako se takve stvari ne mogu dogoditi kada se sklopi ugovor kakav bi, po njemu, trebao biti uobičajen. Dodao je kako Ministarstvo poljoprivrede nije prihvatilo isplatiti bonus, te da bi mogao uslijediti sudski epilog. Prema pisanju medija, Uprava Hrvatskih šuma na čelu s predsjednikom Ivanom Pavelićem i članom Uprave Ivanom Ištokom tuži Hrvatske šume jer im nisu isplaćeni bonusi. Pavelić, kako tvrde mediji, traži isplatu oko 2,3 milijuna kuna, a Ivan Ištok oko 1,6 milijuna kuna, na temelju ugovora koji je 2012. godine Skupština Hrvatskih šuma zastupana po bivšem ministru poljoprivrede Tihomiru Jakovini, sklopila s Upravom Hrvatskih šuma. Taj ugovor navodno sadrži članak o isplati bonusa u slučaju ostvarivanja dobrih rezultata. Odgovarajući na pitanja u vezi koalicija nakon izbora, Petrov je kazao kako ne želi trošiti vrijeme niti na HDZ niti na SDP. "Ne želim trošiti vrijeme na HDZ i SDP i njima praviti promidžbu, neka to rade sami", rekao je i dodao da s predsjednikom HDZ-a Andrejem Plenkovićem nije nikada do sada razgovarao. Po njegovim riječima Most na izborima očekuje barem ponavljanje izbornog rezultata kakvi su bili na prošlim redovnim izborima te da, ako ljudi vide što je Most učinio, očekuje i više od toga. 