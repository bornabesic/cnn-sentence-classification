Vladajuća irska stranka Fine Gael (Irska obitelj) izabrala je u petak za novog čelnika tridesetosmogodišnjeg Lea Varadkara, političara gay orijentacije i sina indijskog imigranta koji će na novoj dužnosti zamijeniti Endu Kennyja, što je očigledan znak brzih društvenih promjena u toj zemlji. Varadkar je, kako se očekivalo, pobijedio kolegu Simona Coveneya, ministra poljoprivrede, dobivši uvjerljivu većinu među zaastupnicima stranke desnog centra, koja se nada da će ih taj "Dubliner" bez dlake na jeziku, uspjeti dovesti do trećega uzastopnog mandata zaredom. Varadkar će premijerom i službeno biti proglašen 13. lipnja, kada će postati prva osoba gay orijentacije u nekoć "striktno katoličkoj" zemlji na toj dužnosti, kao i najmlađa osoba dosad na premijerskoj funkciji. Njegov izbor označava novo poglavlje kada su posrijedi društvene promjene u zemlji s 4,6 milijuna stanovnika koja je homoseksualnost dekriminalizirala tek 1993., a s druge strane postala prva zemlja koja je 2015. narodnim referendumom ozakonila brak za istospolne parove. Varadkarov izbor pokazuje još jedno lice moderne Irske. Njegov otac Ashok, liječnik poput sina, rođen je u Mumbaiju. Suprugu Miriam, irsku medicinsku sestru, upoznao je u Engleskoj 1970. prije preseljenja u Irsku u kojoj je rođen Leo. Inače, Varadkar je 2008. godine bio optužen zbog rasizma jer je sugerirao da bi nezaposlenim imigrantima trebalo platiti da napuste državu. On je te optužbe odbacio tvrdeći da je govorio o dobrovoljnom programu, a ne prisilnoj deportaciji.