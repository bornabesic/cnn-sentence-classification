U austrijskom parlamentu u utorak je izglasan zakon kojim se zabranjuje nošenje odjevnih predmeta u javnosti, kojima se potpuno prekriva lice, a prijestupnici će od listopada ove godine moći biti novčano kažnjavani iznosom od 150 eura za nepoštivanje ove odredbe. Izglasane zakonske odredbe dio su opsežnijeg integracijskog zakona, na kojem austrijska vlada nastavlja raditi, iako su za listopad najavljeni izvanredni parlamentarni izbori. Između ostalog, u ovom zakonskom paketu usvojene su odredbe kojima se zabranjuje distribucija Kurana, a imigranti su obvezni godinu dana sudjelovati u integracijskom procesu tijekom kojeg će učiti njemački jezik i etiku. Ova je mjera usmjerena prema izbjeglicama i tražiteljima azila, za koje postoji procjena kako imaju dobre izglede za ostanak u Austriji. Od tražitelja azila se također očekuje spremnost na volonterski rad za javno dobro, a oni koji to odbiju automatski će izgubiti stečene povlastice. Ovim bi se zakonskim prijedlogom migrante trebalo učiniti poželjnijim radnicima kod austrijskih poslodavaca.