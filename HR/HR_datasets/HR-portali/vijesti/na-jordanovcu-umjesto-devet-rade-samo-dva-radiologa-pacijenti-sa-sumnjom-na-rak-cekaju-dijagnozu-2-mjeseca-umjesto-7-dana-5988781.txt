“U posljednjih sedam godina s devet radiologa pali smo na dva. Obojica imaju 63 godine, što znači da će uskoro u mirovinu pa zbog toga pacijenti kojima treba hitna radiološka pretraga, a takvi su u našoj bolnici većina, čekaju dva do tri tjedna, a neki i mjesecima na dijagnozu. Od ravnatelja KBC-a Zagreb prof. dr. Ante Ćorušića zatražio sam da se hitno riješi problem koji opasno prijeti da zatvori našu kliniku.” Alarmantne su to riječi predstojnika Klinike za pulmologiju na Jordanovcu, akademika Miroslava Samaržije, kojima zvoni na uzbunu ne bi li pulmološki pacijenti na vrijeme dobili i dijagnozu i liječenje. Ovaj nedostatak radiologa u KBC-u Zagreb još je nezgodniji za tu najveću bolničku ustanovu u Hrvatskoj ako se zna da liječnici nisu otišli iz Hrvatske, pa čak niti kod privatnika, nego su se samo ‘preselili’ u domove zdravlja i druge bolnice, primjerice u KB Merkur ili KBC Sestara milosrdnica, nezadovoljni svojim statusom u najvećoj hrvatskoj zdravstvenoj ustanovi.  “U našoj se bolnici godišnje liječi oko 40.000 pacijenata od kojih je 70 posto s karcinomom, a za njih je najvažnija brza dijagnoza koje nema bez torakalne radiologije. To znači da se pacijentu sa sumnjom na rak dijagnoza mora postaviti u pet od sedam dana, a ne da čeka na nalaz dva i više mjeseca. Naprosto, pulmologija bez radiologije ne može opstati. Nama je CT ili rendgen osnovni alat za rad”, rezolutan je Samaržija. Dodaje kako situaciju na Jordanovcu može usporediti s kardiologijom koja ne može raditi bez EKG-a odnosno nemoguće je liječiti pacijente bez te osnovne pretrage. “S obzirom na to da se problem ne rješava, predlažem da se formira Zavod za torakalnu radiologiju na Jordanovcu i siguran sam da ću uspjeti naći i kadar odnosno radiologe koji će u konačnici smanjiti liste čekanja odnosno omogućiti pulmolozima da na vrijeme liječe pacijente. Činjenica je da naši pacijenti traže hitnu dijagnostiku jer uglavnom je riječ o raku, upalama pluća, iskašljavanju krvi, problemima s disanjem...”, naglašava Samaržija. Dodaje da se kod njih sve mora odmah rješavati odnosno najdulje unutar sedam dana, a neki problemi u samo 24 sata, što je s dvojicom radiologa nemoguća misija. Da problem, prije svega kadrovski, postoji, potvrdio nam je i prof. dr. Marko Radoš, predstojnik Kliničkog zavoda za dijagnostičku i intervencijsku radiologiju KBC-a Zagreb. “U tijeku su razgovori s kolegama liječnicima koji su prije nekoliko godina otišli iz KBC-a i uvjeren sam da će se barem dvojica vratiti. Tako bi se povećao obim dijagnostike za pacijente na Jordanovcu”, kaže prof. dr. Radoš. Dodaje kako ne misli da je rješenje osnivanje novog Zavoda za torakalnu radiologiju na Jordanovcu. Smatra da KBC treba imati jedinstvenu radiologiju. No, odluku o tome ipak prepušta ravnateljstvu koje ima zadnju riječ u organizaciji rada bolnice. Problemom funkcioniranja radiologije na Jordanovcu raste još od spajanja s KBC-om Zagreb prije sedam godina. Naime, tada je spajanje ‘odrađeno’ administrativno, a istodobno nije postojao plan budućeg rada ujedinjenih zdravstvenih ustanova. ‘U hodu’ su se pojavljivali problemi, a najveći je bio onaj s radiološkom dijagnostikom. Naprosto, liječnici su nezadovoljni svojim statusom na Jordanovcu odlazili, a novi nisu stizali. I ravnatelj KBC-a Zagreb, prof. dr. Ante Ćorušić, kaže da je nužno što prije dogovoriti način rada i osigurati da pacijenti na Jordanovcu dobiju dijagnozu na vrijeme. “Uvjeren sam da ćemo s kolegama s Jordanovca i iz Zavoda za dijagnostičku i intervencijsku radiologiju uskoro naći rješenje odnosno zaposliti nove radiologe, a dio će se ‘popuniti’ specijalizantima koji uskoro završavaju svoje specijalizacije”, kaže Ćorušić.