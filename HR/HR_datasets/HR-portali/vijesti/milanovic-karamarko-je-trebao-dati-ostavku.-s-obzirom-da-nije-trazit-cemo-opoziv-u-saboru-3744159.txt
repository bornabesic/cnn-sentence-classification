Šef SDP-a Zoran Milanović sazvao je press konferenciju u 12 sati u sjedištu SDP-a na Iblerovom trgu. Predsjednik SDP-a govorio je o aktualnim političkim zbivanjima. Zoran Milanović govorio je prvo o političkoj odgovornosti potpredsjednika Vlade Tomislava Karamarka.   - Šef HDZ-a mora odlučiti želi li se baviti javnim ili privatnim poslom. Ugovor koji je objavljen u javnosti pokazuje jasan poslovni odnos između obitelji Karamarko i lobista MOL-a. Mi smo u sporu s MOL-om, a  HDZ želi da se prekine taj postupak, kao što i MOL to traži, a lobist MOL-a ima na platnom spisku suprugu Karamarka. Ja ne kažem da tu postoji kaznena odgovornost: Karamarko je trebao dati ostavku, a kako to nije učinio tražit ćemo da se u Saboru pokrene njegov postupak opoziva. Želimo vidjeti što o tome misle koalicijski partneri HDZ-a. Mi nemamo Vladu, mi nemamo vlast i nije jasno koja je većina održava. Ponavljam, sve je jasno. Riječ je o kompromitirajućim odnosima Karamarka i najmoćnijeg lobista MOL-a u Hrvatskoj i šef HDZ trebao je dati ostavku na poziciju u Vladi - rekao je Milanović. Šef SDP-a nakon toga je komentirao najavljenu prodaju državnih tvrtki:  - Ova Vlada na netransparentan način želi rasprodati državnu imovinu, što mi nismo radili. Upitno je zašto su neke tvrtke dobile status strateške, a neke nisu. Zašto ACI nije strateška firma? Ovo pokazuje da vlada nerazumijevanje što je strateški interes države. Kada smo mi prodavali dio u CO, prodali smo je hrvatskoj tvrtki i na transparentan način. Sada će o prodaji odlučivati CERP. Budući da oni o tome ne žele pričati niti na Vladi, mi ćemo tražiti da se priča o tome u Saboru. Na pitanje o stanju u državi, rekao je: - Hrvatska ne funkcionira i situacija je jako loša. Premijer nam je eksperimentalni, ne zato jer on kao osoba nije to u stanju raditi, nego zbog okolnosti u kojima se nalazi. Imamo većinu koja se jedva održava i imamo Most s kojim smo pregovarali u dobroj vjeri, ali su oni otišli HDZ-u. Imamo i potpredsjednika Vlade koji se našao u kompromitirajućoj situaciji, a mandat kao šefa stranke potvrdio je prije mjesec dana.  Na novo pitanje o privatizaciji državnih firmi Milanović je ponovio da nije svejedno odlučuje li o tome DUUDI, CERP ili Vlada. Na pitanje kako komentira da je INA prva na propisu strateških firmi, Milanović je odgovorio: - To je potpuno nebitno u ovim okolnostima odnosa obitelji potpredsjednika Vlade s MOL-ovim lobistima. Oni uopće nemaju ideju što i kako raditi, što pokazuju mahnitom prodajom. To dolazi od onih istih ljudi koji su na početku mandata zabavljali planom da ukinu drugi mirovinski stup i da se novac preusmjeri ministru financija koji kao zna što će napraviti s time O tome zašto nije jučer bio u Saboru, Milanović je rekao: - Ne mislim da sam jučer trebao biti u Saboru, može me plaćati Sabor ili SDP, u svojem prvom mandatu sam imao više aktivnosti nego svi moji prethodnici zajedno. Ne postoji šansa da propustim važne događaje u Saboru. Moj radni dan traje 24 sata, odnosno ovisno koliko imam vremena za spavanje. Na kraju je još jednom ponovio svoj stav o odnosu obitelji Karamarko i lobista MOL-a.   - Tu je riječ o incestuoznom sukobu interesa. Najveći lobist MOL-a njihov novac prelijeva supruzi Tomislava Karamarka.