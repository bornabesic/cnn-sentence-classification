Informacije koje je danas objavio list Večernje novosti o podnošenju zahtjeva za kazneni progon hrvatskih generala koji su bili zapovjednici oslobodilačkih akcija "Maestral" i "Južni potez" ukazuju na pokušaj Republike Srpske da iskoristi trenutnu političku situaciju, te pokuša skrenuti pažnju s gorućih pitanja u BiH, uključujući i neustavni referendum pod režijom Milorada Dodika, poručila je danas eurozastupnica Marijana Petir. "Pokušaj iskrivljavanja povijesnih činjenica i istine o oslobodilačkom Domovinskom ratu nije ništa novo od strane onih koji su izvršili agresiju i na Republiku Hrvatsku, i na Bosnu i Hercegovinu. Da kaznena prijava Ministarstva unutarnjih poslova Republike Srpske ima politički karakter potvrđuje i činjenica da je prijava podnesena i protiv generala Ante Gotovine, koji je pravomoćnom presudom oslobođen krivnje za ratni zločin pred Međunarodnim sudom za ratne zločine na području bivše Jugoslavije u studenom 2012. godine", navodi Petir u priopćenju. Poziva nadležne vlasti Bosne i Hercegovine da ozbiljno razmotre postupanja institucija Republike Srpske,"kojima je očit i jasan cilj destabilizacija i narušavanje teritorijalnog integriteta BiH, kao i narušavanje suradnje i dobrosusjedskih odnosa između Republike Hrvatske i Federacije Bosne i Hercegovine". "Izražavam i uvjerenje da će hrvatske vlasti učiniti sve što je moguće kako bi zaštitile hrvatske državljane i Hrvate u Bosni i Hercegovini od sustavnog i planskog progona", zaključuje Petir. >> Državno odvjetništvo BiH: Hrvatska je još 2014. informirana o svim prijavama >> Grabar-Kitarović: Posljednje događaje u BiH vidim kao pokušaj zastrašivanja Hrvata