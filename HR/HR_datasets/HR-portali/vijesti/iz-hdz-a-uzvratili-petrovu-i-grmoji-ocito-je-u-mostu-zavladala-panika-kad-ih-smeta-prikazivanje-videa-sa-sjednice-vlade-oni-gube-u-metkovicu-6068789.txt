Iz HDZ-a su u ponedjeljak reagirali na izjave čelništva Mosta, čiji je šef Božo Petrov rekao kako mu je drago što su HDZ-ovci na svom nedjeljnom skupu u Dubrovniku emitirali videoisječak smjene Mostovih ministara i tako pokazali što je Plenković učinio da zaštiti čovjeka iz Agrokora. Mostov politički tajnik i kandidat te stranke za dubrovačko-neretvanskog župana Nikola Grmoja je pak kritizirao HDZ-ova župana Nikolu Dobroslavića, koji je kandidat za još jedan mandat, rekavši da je 'nedopustivo da imamo župana u Europi, a ne Europu u Županiji, imamo europske fondove koje ne možemo koristiti' te da će predložiti Županijskoj skupštini smanjenje obuhvata (projekta golfa) na Srđu, što bi bio njegov prvi potez ako pobijedi. Petrovu i Grmoji prvo je odgovorio Branko Bačić, šef kluba zastupnika HDZ-a, koji je izjavu dao večeras tijekom predizbornog skupa u Stonu: - Očito je u Mostu zavladala panika s obzirom na najnovije ankete koje pokazuju da naš kandidat Dalibor Milan pobjeđuje u drugom krugu za gradonačelnika Metkovića. Jer, kako drugačije tumačiti činjenicu da našim suparnicima iz Mosta smeta objava jednog videa s javnog dijela sjednice Vlade na kojemu Mostovi ministri ne daju podršku svom kolegi s kojim su godinu i pol dana sjedili u Vladi, bez da su mu dali mogućnost da se brani od neargumentiranih i neutemeljenih optužaba iz SDP-a? Pokazali smo taj videoisječak upravo kako bismo našim biračima ukazali na trenutak kada Most na sjednici Vlade staje uz oporbu, odnosno SDP, ruši svog ministra, a time i Vladu, te tako destabilizira cjelokupnu političku situaciju u Hrvatskoj. Mi ćemo i dalje ukazivati na dosljednu nevjerodostojnost Mosta. Primjerice, na činjenicu da kandidiraju svog političkog tajnika za župana Dubrovačko-neretvanske županije, iako su do jučer tvrdili da treba ukinuti županije. Sigurni smo u pobjedu Nikole Dobroslavića u županiji, pobjedu Mate Frankovića u Dubrovniku i Dalibora Milana u Metkoviću. To je ono što najviše smeta Mostu - rekao je Bačić. Osim njega, javio se i prozvani župan Nikola Dobroslavić: - Vidjet će se sve kad građani budu odlučivali 21. svibnja. Nikola Grmoja i Most moraju objasniti zašto su rušili Vladu Tihomira Oreškovića i zašto su zajedno s SDP-om pokušali srušiti Vladu Andreja Plenkovića. U tome nisu uspjeli, već su izgubili ministre, predsjednika Sabora i mnoga javna poduzeća te moraju to objasniti svojim sugrađanima - rekao je HDZ-ov župan.