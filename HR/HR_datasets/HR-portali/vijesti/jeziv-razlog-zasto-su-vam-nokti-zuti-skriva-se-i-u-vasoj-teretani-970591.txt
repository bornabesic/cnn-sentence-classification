Foto: Instagram, 123 RF RIJEČ je o atletskom, odnosno sportskom stopalu (lat. tinea pedis). Jeste li primijetili kako su vam u posljednje vrijeme nokti žuti? Ako je odgovor potvrdan, jedan od razloga zašto vam se to događa, službeno se zove "sportsko stopalo". Drugim riječima, žute nokte obično imaju oni, koji redovito vježbaju u teretani, a prilikom hodanja po svlačionici i tuširanja ne koriste japanke.   Pored teretane, gljivičnoj infekciji pogoduje i bosonogo hodanje po kupaonici te na mjestima velike vlage, gdje se okuplja veći broj ljudi, a tu mislimo na javne tuševe, bazene i saune. No, ne smijemo zaboraviti ni na zatvorenu sportsku obuću uz pojačano znojenje nogu, što također pogoduje razvoju infekcija. One mogu promijeniti boju na vašim noktima, u žutu ili zelenu te ih učiniti jako lomljivima. Rasprostranjenost bolesti u Europi doseže 20 posto, a češća je kod pripadnika jačeg spola. Prvi simptomi sportskog stopala uključuju suhu kožu, koja se ljušti, najčešće između nožnih prstiju i na tabanima. Ako se ne liječi, može se pojaviti crvenilo, svrbež, peckanje, ali i rane. Primijetite li ovakve stvari, najbolje što možete učiniti jest posavjetovati se sa svojim doktorom.  Žuti nokti mogu ukazivati i na nedostatak vitamina, posebno vitamina B-12 i cinka, ali mogu biti i nasljedni. Također, žuti nokti se javljaju i zbog nekih zdravstvenih poremećaja, kao što su bolesti jetre, plućne bolesti, dijabetes i bolesti bubrega pa nemojte ignorirati ovakve promjene, za svoje dobro.