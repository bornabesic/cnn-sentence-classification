Neka vas takozvana parlamentarna demokracija i izbori ne zavaravaju Trebalo bi izmisliti novi vic o Rusu, Amerikancu i Plenkoviću čija je narodnost u ovom slučaju nebitna jer su nesposobnost, glupost i pokvarenost univerzalne osobine. Rusi su dali više od deset milijardi kuna a Amerikanci su za „sitniš“ od dvjestotinjak milijuna kupili dug od preko milijarde eura. I sad ako nastave kupovati dugove, imat će prvenstvo naplate od Agrokora za mnogo manje uloženog novca od Rusa, što se ovima zasigurno neće svidjeti. Amerikanci misle kako su jeftino kupili participaciju u frci koju su naši skuhali, te da će loveći u mutnom ugrabiti najveći dio kolača. Oni izgleda nemaju pojma s kime imaju posla. I jedni i drugi su počinili veliku grešku samim time što misle kako se ovdje radi o klasičnom biznisu i transakcijama koje se temelje na općim pravilima međunarodnog tržišta novca i logičnim postupcima svih involviranih strana. Rusi su još u fazi čuđenja. Čude se Todoriću, Plenkoviću, Ramljaku, Vladi i Saboru. Ne mogu shvatiti od kud takvim jazavcima tolika jaja, za tako veliku prijevaru. Ako ovu situaciju preslikamo u svijet malih ljudi onda možemo zamisliti lokalnog gangstera, utjerivača i kamatara na zlom glasu koji je posudio nekakvom jadniku iz kvarta, slatkorječivoj propalici dvadeset tisuća eura. Kasnije isti opasni kamatar sazna kako je prevaren i razmišlja o tome da varalicu prebije. Ali probisvijet ne bježi već mu se javlja i pita ga da mu posudi još para. Kamatar normalno ne vjeruje što se događa. Takvo ponašanje se kosi sa svim njemu poznatim obrascima ponašanja. I tu nije kraj. Nakon što mu odbije daljnju posudbu, ovaj mu drsko odgovora tko te šiša, i najavljuje kako će lako naći drugu budalu koja će mu dati lovu. Da stvar bude gora, kamatara obavijeste kako se isti taj prevarant posredno zadužio i kod kriminalnog konkurenta na zapadnoj strani grada, lika s kojim istočni kamatar ima stalno neraščišćene račune i probleme. Ova dvojac se neće direktno sukobiti jer bi to značilo uništenje cijelog grada, ali sasvim sigurno će si podmetati na razne načine. Biti će tu međusobnih sastanaka, odmjeravanja snaga, pregovora i obostrane špijunaže. Pravi mali hladni rat, a sve radi klošara koji se odaziva na ime i prezime – Ivica Todorić. Naravno, nije to ništa što ne mogu riješiti međunarodni sudovi, samo što smo mi prvaci u skrivanju novca i dok stigne pravorijek, Agrokor će vrijediti manje od zemlje na kojoj se nalaze sve te tvrtke, trgovine, zgrade i skladišta. Naši lopovi će po već uhodanom sistemu piliti čelične uredske stolove i stolce te ih prodavati u staro željezo. Ta gospoda ne prežu od najprimitivnijeg oblika krađe i lopovluka, jer tako su i počeli karijere. Tako oni shvaćaju pojam restrukturiranja. Zato će svi ti dugovi, te silne milijarde eura uvećane za odštete, sjesti na proračun neke buduće lopovske Vlade koja će tada prosto kapitulirati, prepuštajući Hrvatsku nemirima i zakonu ulice. Todorić, Plenković i sva lica koja smo posljednjih dvadeset i više godina dobro upamtili, pobjeći će iz zemlje, ili visjeti s bandera, trećeg nema. Kako bi izbjegli ovaj crni scenarij, bilo bi dobro da se gospoda Rusi i Amerikanci što prije zbroje i pročešljaju tajne račune te utvrde gdje se nalazi novac koji je Todorić prije kolapsa koncerna ali i ranijih godina spremao, kako bi on i njegovi jataci mogli uživati u zasluženoj mirovini. Naći će se na tom računu par stotina milijuna eura, a ako nastave dalje kopati, na nekim drugim računima naći će milijarde. I neka se slobodno posluže, jer oteto je prokleto a mi smo tu lovu davno otpisali. Ali s tim Agrokorovim dugom nemamo ništa, niti ga možemo i mislimo vraćati. Uostalom, ako ćemo otvoreno, najveći vjerovnici Agrokora smo mi, jer nikog nije toliko pokrao i prevario kao hrvatske građane. Na pladnju su mu darovali naša najbolja poduzeća. Sve je kupovao na povlaštene kredite i nije morao uložiti nikakav znatan osobni kapital. I opet, sve je uspio upropastiti. Za tako nešto stvarno moraš biti kreten, osim naravno ako ovakav rasplet nije dio neke šire strategije za potpuno uništenje Hrvatske. Doduše, možda to i nije plan, ali je svakako krajnja posljedica. Zato dragi naši Rusi i Amerikanci, rješavajte svoje probleme s kleptomanima i varalicama kako god znate i umijete. Imate čitav niz mogućih rješenja. I nemojte se ustrčavati jer se tu radi tobože o državnim dužnosnicima. U pitanju je najobičnija farsa. Neka vas takozvana parlamentarna demokracija i izbori ne zavaravaju. Pustite priče o ozbiljnoj državi članici Europske Unije. I budite oprezni s tim „našim“ banditima jer ovo je Hrvatska. Vi možda imate mafiju, ali kod nas mafija ima državu.