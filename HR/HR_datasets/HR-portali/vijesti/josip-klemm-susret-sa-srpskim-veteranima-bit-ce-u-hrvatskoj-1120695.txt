U intervjuu u emisiji Pressing N1 televizije Josip Klemm najavio je kako će se hrvatski branitelji sa srpskim veteranima susresti ili u Osijeku ili negdje drugdje u Hrvatskoj, a sudjelovat će samo oni koji trebaju nešto konstruktivno riješiti. – Ne znam niti hoću li ja biti tamo, a na tome će sastanku biti oni koji trebaju nešto konstruktivno riješiti. Bit će u Osijeku ili negdje drugdje u Hrvatskoj – otkrio je Klemm. – Dijalog je uspostavljen, tko će se susresti, nije bitno, bitno da se sjedne za stol i da se razgovara – rekao je Klemm. Do susreta će doći kad bude vrijeme, tvrdi Klemm, kojem je u interesu da se od spornog sastanka branitelja i veterana ne radi medijski cirkus. Na pitanje boji li se odlaska u Beograd odlučno je odgovorio s "ne'". – Ja sam predsjednik Udruge specijalne policije, naša je udruga donijela zaključak da moramo pomoći obiteljima zatočenih i nestalih hrvatskih branitelja. Jedan od tih načina je uspostavljanje dijaloga. Danas je realnost da obitelji hrvatskih branitelja same dižu kredite i traže po Bosni i Srbiji, a mi veliki branitelji gledamo kako naši roditelji sami idu. Ako netko treba ići u Beograd i moliti i klečati pred srpskim vojnikom, onda su to hrvatski branitelji, bez obzira na to što smo mi pobjednička vojska. Ne smijemo dozvoliti da se naši roditelji sramote i ponižavaju. Danas svi vičemo o zajedništvu hrvatskih branitelja, ali kakvo je to zajedništvo i poštovanje ako ne poštujemo roditelje naših branitelja, kojih više nema? – kazao je. Konkretnog odgovora na pitanje u čije se ime sastanak organizira nije bilo. Klemm je još jednom potvrdio kako većina branitelja sastanak podržava, ali on je taj koji stoji ispred Udruge specijalne policije. – Treba imati hrabrosti. Mnogi nisu imali hrabrosti pomoći Đuri Glogoškom, mnogi nisu našim ratnim invalidima dali podršku. Doći će vrijeme i okrenut će se – dodao je. Za branitelje koji su zgroženi njegovim potezom kaže kako jednostavno nisu informirani, a svima njima poručuje kako su pobjednička vojska pa se time moraju ponašati kao pobjednici.  – Nemojmo zaboraviti naše prijatelje kojih nema, nemojmo zaboraviti minska polja kojih još uvijek ima, zato je potreban dijalog – zaključuje Klemm. >> Branitelji i stradalnici: Ništa od susreta sa srpskim veteranima! 