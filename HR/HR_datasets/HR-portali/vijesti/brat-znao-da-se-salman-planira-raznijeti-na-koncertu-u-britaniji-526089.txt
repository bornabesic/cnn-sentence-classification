Otac i brat terorista iz Manchestera Salmana Abedija uhićeni su jučer u Libiji. Hašem Abedi uhićen je dok je primao 4500 libijskih dinara (oko 600 eura) koje mu je poslao brat Salman. Nakon uhićenja priznao je da je znao za pripreme napada svog starijeg brata Salmana, te da je  i sam bio u Velikoj Britaniji dok se pripremao atentat u areni u Manchesteru Hašem priznao je da je i sam bio član organizacije Islamska država, navela je u srijedu jedna jedinica libijskih službi sigurnosti. Hašema su mjesec i pol pratile policijske ekipe i zaključile su da priprema teroristički napad u Tripoliju, dodala je policija. No, bombašev otac kazao je za Reuters da je on posljednji razgovarao sa sinom prije pet dana telefonom i da je "sve bilo normalno". Ramadan Abedi, kojega su protuterorističke snage zadržale na razgovoru, kazao je da je njegov sin Salman obitelji rekao da će ići na hodočašće u Meku. Osoba bliska obitelji, koja također živi u Manchesteru, rekla je da je Salman Abedi bio u Libiji prije odlaska u Veliku Britaniju i to četiri dana prije atentata. "Njegov otac je želio da sin ostane u Libiji, ali Salman je inzistirao na tome da se vrati u Manchester", rekao je taj neimenovani izvor. Sky News je izvijestio da je manchesterski bombaš u petak snimljen sigurnosnim kamerama u gradskom trgovačkom centru Arndale, dok je nosio ruksak koji je izgledao kao da ga je nedavno kupio. U britanskome Manchesteru policija je dosad uhitila ukupno osam ljudi za koje smatraju da su pomagali u napadu na arenu. Podsjetimo, nakon koncerta Ariane Grande bombaš samoubojica aktivirao je eksploziv. Ubio je 22 ljudi, među kojima je i djevojčica (8). Ranjeno je stotinu ljudi, a jučer ih je u bolnici posjetila britanska kraljica.