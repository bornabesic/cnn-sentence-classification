Foto: FAH  NAORUŽANI napadači ubili su suca na uličnoj barikadi u Venezueli koji je postao posljednja žrtva u dvomjesečnim protuvladinim prosvjedima s dosad 61 žrtvom, objavile su vlasti u četvrtak.  Nelson Moncada (37) ubijen je i opljačkan dok je pokušao proći blokadu na cesti u četvrti glavnog grada Caracasa El Paradiso, otprije poznatom po neredima, rekao je državni odvjetnik.  Prosvjednici često blokiraju ceste smećem i zapaljenim gumama, tražeći ponekad od prolaznika da daju novac za samoproglašeni pokret "Otpor" protiv predsjednika Nicolasa Madura.  Najmanje 61 osoba ubijena je kao rezultat nemira koji su počeli početkom travnja. Neredi i pljačke pokazuju da bi se prosvjedi mogli oteti nadzoru zbog rasprostranjene gladi, gnjeva prema Maduru i lako dostupnom oružju u jednoj od najnasilnijih zemalja na svijetu.