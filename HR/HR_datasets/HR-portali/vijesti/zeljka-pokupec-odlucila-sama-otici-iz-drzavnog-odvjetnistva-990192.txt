Donedavna županijska državna odvjetnica u Zagrebu, Željka Pokupec je nakon smjene s funkcije šefice zagrebačkog tužiteljstva i pokretanja stegovnog postupka odlučila sama otići iz Državnog odvjetništva. – Državnoodvjetničko vijeće je na danas održanoj sjednici, odlučujući o zahtjevu za razrješenje koji je podnijela Željka Pokupec, donijelo odluku kojom je imenovana razriješena s dužnosti zamjenice županijske državne odvjetnice u Županijskom državnom odvjetništvu u Zagrebu s danom 13. veljače 2015. – priopćeno je u ponedjeljak na službenim stranicama DOV-a. Dalje se pojašnjava da, nakon što je DOV Željku Pokupec, na njezin zahtjev, razriješilo dužnosti županijske državne odvjetnice, ona je, sukladno Zakonu, nastavila raditi u tom državnom odvjetništvu kao zamjenica županijske državne odvjetnice. – Današnjom odlukom DOV-a prihvaćen je njezin zahtjev te je razriješena i te dužnosti. O toj odluci Vijeće je dopisom obavijestilo Glavnog državnog odvjetnika budući da je on protiv Željke Pokupec, kao zamjenice županijske državne odvjetnice, podnio zahtjev za pokretanje stegovnog postupka zbog sumnje na počinjenje stegovnih djela – kaže se u priopćenju i završava informacijom da je nakon toga glavni državni odvjetnik Dinko Cvitan, povukao svoj zahtjev od 12. veljače 2015. za pokretanje stegovnog postupka protiv Pokupec jer se protiv osobe koja nije zaposlena u državnom odvjetništvu ne može voditi stegovni postupak.  >> Podnesen zahtjev za stegovni postupak protiv Željke Pokupec  >> Povlači se optužnica protiv Sačića, Željka Pokupec razriješena