Cijelo jutro saborski zastupnici raspravljaju o zabrani kandidiranja na lokalnim izborima, nazivajući te Mostove izmjene Zakona o lokalnim izborima "lex Vlahušićem" uz tvrdnju kako je zakon pisan samo kako bi se dubrovačkog gradonačelnika Andru Vlahušića onemogućilo da se i dalje kandidira, no kada se prijedlog izmjena pročita, jasno je da se one njega uopće ne dotiču. Naime, u izmjenama zakona stoji kako se kandidirati ne mogu osobe za koje u trenutku stupanja na snagu odluke o raspisivanju izbora nisu protekli rokovi rehabilitacije prema posebnom zakonu, a koje su pravomoćnom sudskom odlukom osuđene na bezuvjetnu kaznu zatvora u trajanju od najmanje šest mjeseci ili uvjetnu kaznu od najmanje godinu dana. Međutim, Vlahušiću je odlukom Vrhovnog suda uvjetna od 10 mjeseci smanjena na šest, što znači da ovaj njega ne dira.   Mostov Nikola Grmoja jučer je rekao kako "nema problema reći da je problem da jedna stranka za gradonačelnika grada koji je najpoznatiji u svjetskoj javnosti kandidira čovjeka koji je pravomoćno osuđen i zato mi idemo s ovim zakonom", no danas je rekao da se zakon nije pisao zbog jedne osobe.   – Što mislite o tome kako su ovdje neke kolege iz SDP-a i HNS-a tražili odstupanje pojedinih ministara iz prošle Vlade na primjer ministra Crnoje zbog toga što je bio prijavljen na drugoj adresi i tako oštetio gradski proračun grada Zagreba, a sada za puno teža djela, na primjer za zlouporabu položaja i ovlasti, znači kada to počini nekakav gradonačelnik ili načelnik, njima je to prihvatljivo – kazao je Grmoja u raspravi.   U SDP-u u to ne vjeruju.   – Ne mogu se oteti dojmu, a to je jedan od članova vašeg kluba jučer izravno potvrdio, da su ove izmjene zakona pisane za konkretna imena i da će se ako bude u ovakvom ili sličnom obliku ovaj zakon donesen nazvati "lex Vlahušić" – rekao je SDP-ov Arsen Bauk, a sličan stav ima i čelnik HNS-a Ivan Vrdoljak iz kojeg dolazi i Vlahušić.   – Bez obzira na to što oni žele eutanazirati Andru Vlahušića na neustavan način, u tome neće uspjeti. Morat će ga legalno, pošteno, demokratski pobijediti ili priznati poraz u Dubrovniku, što ja očekujem – komentirao je novinarima Vrdoljak. U saborskoj raspravi i HDZ-ov Tomislav Klarić podsjetio je kako su se već donosili neki zakoni samo zbog jednog čovjeka.   – Izmjenama zakona koji reguliraju neposredan izbor gradonačelnika 2009. u cilju smjenjivanja samo jednog čovjeka ovdje u Zagrebu, omogućeno je općinskim i gradskim vijećima da neizglasavanjem proračuna izazovu krizu i ponovljene izbore. Uglavnom, u SDP-u nisu uspjeli u svojim naumima, ali su napravili ogromne štete gradovima i općinama koje su praktički godinu dana bile bez proračuna s nekim povjerenicima, onemogućavali tog neposredno izabranog gradonačelnika da provodi projekte koje je obećao na neposrednim izborima svojim građanima – rekao je Klarić. SDP je kritizirao i nedorečenost zakona.   – Ako ste osuđeni za počinjenje saobraćajnog prekršaja u kojem su sudionici imali lakše ozljede, vi se nakon toga ne možete kandidirati za općinskog načelnika. Međutim ako sudjelujete u otmici osobe i ta osoba završi sa smrtnom posljedicom vi se možete kandidirati. Dakle to je također jedna od nelogičnosti koja nije niti zdravorazumska – naglasio je SDP-ov Damir Mateljan, a odgovorio mu je Mostov Maro Kristić.   – Kada ste navodili kaznena djela kao zabranu odnosno ograničenje prilikom kandidiranja, niste naveli djelo zloupotrebe položaja i ovlasti, pa vas pitam smatrate li vi djelo zloupotrebe položaja i ovlasti  jednog gradonačelnika koji je nezakonito prisvojio sredstva iz proračuna institucije kojoj stoji na čelu osobito nečasnim kaznenim djelom? – zanimalo je Kristića. >> Mrak Taritaš ostavila poruku na lažni profil B. Petrova: Ne mogu doći u Sabor, imam par šavova 