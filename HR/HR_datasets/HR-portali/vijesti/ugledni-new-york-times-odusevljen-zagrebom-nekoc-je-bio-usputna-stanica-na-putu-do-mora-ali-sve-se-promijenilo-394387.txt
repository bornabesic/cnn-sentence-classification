Vrlo ugledni New York Times objavio je u svojoj megacijenjenoj turističkoj rubrici priču o hrvatskoj metropoli pod naslovom '36 sati u Zagrebu'. Autor Alex Crevar navodi da je Zagreb godinama bio tek usputna stanica na putu do obale, ali da tome više nije tako. 'Turizam je skočio za više od 20 posto u razdoblju od 2011. do 2013., kada se Hrvatska pridružila Europskoj uniji', piše Crevar i spominje da je niz zgrada obnovljen, a da je izgrađeno i mnoštvo novih objekata, uključujući nekoliko desetaka hostela što je, tvrdi on, jako važno za grad koji je dotad bio poznat po neadekvatnim uvjetima za smještaj. 'Oni koji su se u Zagreb zaljubili i prije naglog rasta njegove popularnosti ne moraju biti u strahu', uvjerava Crevar tvrdeći da je Zagreb, unatoč izdašnijoj ponudi, zadržao pregršt starinskog šarma. U nastavku prilično ekstenzivnog teksta u detalje je opisao svoj boravak u hrvatskoj metropoli. U petak poslijepodne posjetio je Kaptol i slastičarnicu Amélie, u kojoj je brk omastio istoimenom tortom. Zatim je skoknuo do vinoteke Bornstein, u kojoj je kušao istarsku malvaziju da bi se potom uputio u restoran Trilogija u Kamenitoj ulici u kojem je pohvalio 'eklektični meni' sa svježim sastojcima s lokalne tržnice. U večernjim je satima reporter NYT-a posjetio Muzej prekinutih veza, iz kojeg je otišao na rakiju u restoran Pod starim krovovima. Subotu je u 9 sati započeo gablecom na Dolcu, a zatim je otišao u šoping u butik Boudoir u Radićevoj, odakle je svratio do Kamenitih vrata i obližnje trgovine Dora. U rano poslijepodne obišao je parkove u Donjem gradu, nakon čega je sjeo u bistro Lari & Penati i pojeo nešto uz čašu vina. Zatim je taksijem otišao do Muzeja suvremene umjetnosti, zbog kojega je, kaže, Zagreb postao središtem progresivne umjetnosti. Večerao je u bistrou Fotić, u kojem je za desert kušao štrudlu, a zatim je otišao do Hrvatskog narodnog kazališta. Večer je nastavio izlaskom u Tkalčićevoj ulici, u kojoj ga je oduševio Melin. Nedjeljno je prijepodne započeo brunchom u Esplanadi, u kojem se počastio štruklima, a zatim je prošetao do obližnjeg Botaničkog vrta. Cijelu je priču, izrazito pozitivno intoniranu, popratio i videoprilogom koji je za potrebe web stranice New York Timesa sačinila šesteročlana ekipa. Cijeli članak i video pročitajte i pogledajte OVDJE .