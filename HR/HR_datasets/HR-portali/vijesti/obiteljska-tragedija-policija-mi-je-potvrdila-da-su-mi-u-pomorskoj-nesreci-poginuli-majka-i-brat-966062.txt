Foto: Facebook (na slici: Jela Kobaš i Daniel Kobaš) PRONAĐENO je tijelo još jedne nestale osobe s gumenjaka koji se sinoć sudario s brodom Lučke kapetanije Dubrovnik, a dalje se traga za četvero od ukupno 9 sudionika pomorske nesreće, priopćilo je Ministarstvo mora. Dubrovačka policija je, nakon višeputnog odbijanja poziva, Nikoli Kobašu iz Velike Gorice potvrdila da mu je majka Jela poginula, dok o bratu Danielu nema službenu potvrdu. >> NESREĆA KOD DUBROVNIKA Vjetar i dalje otežava potragu, u moru pronađeno još jedno tijelo  "Rečeno mi je da mi je mama nađena, a sad zovem prijatelje iz Dubrovnika i javili su mi da je da su mi poginuli i brat i mama, iako o tome nemam službenu potvrdu", rekao je Nikola Kobaš za Media Servis. Rekao je i kako smatra da je brod Lučke kapetanije kriv za nesreću, no da to vjerojatno neće biti službeno potvrđeno.  "Brod koji je prepolovio njihov čamac, to je nemoguća misija da je devetero ljudi na brodu i da nisu vidjeli brod koji ide prema njima. To je nemoguća misija. Imali su i svjetla i GPS, znam jer sam se prošle godine vozio u tom brodu", izjavio je Kobaš. Cijelo jutro traje potraga za nestalima, a situaciju otežava snažan vjetar zbog kojeg je more uzburkano. Uređivali luksuzni restoran za otvorenje Podsjetimo, po priopćenju Ministarstva mora, prometa i infrastrukture, službeni brod lučke kapetanije Dubrovnik "Danče" u utorak 25. travnja u 21.20 sati sudario se u Koločepskom kanalu s gumenom brodicom nepoznate registracijske oznake na kojoj su bili ugostiteljski djelatnici hrvatskog državljanstva, ukupno 9 osoba. Naknadno se doznalo da se radi o ugostiteljima iz poznatog restorana Bowa na Šipanu. Riječ je o luksuznom restoranu, a nesretni putnici jučer su pripremali restoran za otvorenje. U trenutku nesreće vračali su se prema Dubrovniku. >> U nesreći kod Dubrovnika poginuli ugostitelji iz elitnog restorana kojeg posjećuju svjetske zvijezde Velimir Šetka, jedan od preživjelih iz pomorske nesreće, dao je izjavu za HRT u kojoj je opisao potresno iskustvo. "Išao sam s prijateljem, vraćali smo se. Čovjek koji je vozio taj gliser uopće nije imao svjetla, a nas je bilo devet u tom čamcu. Bili su veliki valovi. Malo je dao gas ispočetka, a kada je vidio da nas kvasi, smanjio je gas i krenuo prema Dubrovniku sjeći valove. Kasnije je okrenuo lijevo, ja sam sjedio nazad na krmi i oko mene je bilo još troje ljudi. Moj prijatelj, jedna žena i jedan majstor, a vozač je bio točno ispred mene. Pokraj njega su sjedili sin te žene i troje mladih", prisjeća se trenutaka prije nesreće. Opisao je i trenutak udara.  "Kada je taj brod udario, jer ovaj nije imao svjetla, jedino sam ja ostao na čamcu, svi su ostali bili u vodi, njih sedam, a osmi prijatelj je samo glavom zagnjurio u more, ali se vratio u čamac. Bio sam skroz mokar i 5-6 sekundi sam bio u nesvijesti. Nemam pojma što se desilo. To je kao atomska bomba, jednostavno ne vidiš ništa", prepričao je svoje potresno iskustvo.