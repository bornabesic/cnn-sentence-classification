Tehnički ministar turizma Anton Kliman posjetio je u utorak novigradsku hotelsku kuću Aminess, koja je ušla u proces rebrandiranja i od tvrtke Laguna Novigrad postala Aminess, a komentirajući ostvarene turističke rezultate najavio je da se može očekivati probijanje prošlogodišnjih 80 milijuna noćenja. Tom je prigodom Kliman posjetio Mirami Family Village, koji je otvoren ove godine u kampu Park Mareda kao jedinstveni koncept obiteljskog sela za odmor potpuno prilagođen djeci. "To je izvrsna tržišna niša kojom se ponuda prilagođava djeci i razvija njihove vještine tijekom ljetnog odmora dok nema škole. Aminess pametno ulaže, te funkcionira odlično s destinacijom na kojoj se nalazi", kazao je Kliman.  Mirami Family Village u 2016. godini otvorio je svoja vrata u kampu Aminess Park Mareda, a takav koncept obiteljskog sela za odmor s posebnim tzv. edutainment programom potpuno prilagođenim djeci jedinstven je u Hrvatskoj. Inače, Mirami Family Village sastoji se od 50 mobilnih kućica kraj mora, a u 2017. planira izgraditi još 40 mobilnih kućica. "Kad bi djeca mogla zamisliti savršen svijet, bio bi to svijet istraživanja i igre. Ovdje im posebno osposobljeni edukatori u Mirami Edutainment Factory-ju otkrivaju tajnu formulu koja se sastoji od učenja i zabave, povezujući edukaciju, učenje i zabavu. Do današnjeg dana u Mirami Edutainment Factoriju sudjelovalo je 1.900 djece na radionicama te smo dobili ocjenu 9,6 od 10", istaknula je predsjednica Uprave Aminessa Zrinka Bokulić.  Osvrnuvši se na rezultate turističke sezone, Kliman je novinarima izjavio da je ova sezona pokazala koliko je važna suradnja privatnog i javnog sektora i kako se u kratkom razdoblju mogu napraviti zaista odlični rezultati.  "Rezultati koji su ostvareni od početka godine, a posebice tijekom ovih ljetnih mjeseci nadmašili su dosadašnje rekorde i to je nešto na što trebaju biti ponosni svi u turističkom sektoru.  Najave za posezonu su odlične tako da u skorom razdoblju možemo očekivati probijanje prošlogodišnjih 80 milijuna noćenja i potvrđivanja ove turističke godine kao najbolje u hrvatskoj povijesti", poručio je Kliman.   Od  početka godine do 28. kolovoza u Hrvatskoj je ostvareno 12,4 milijuna dolazaka i 71 milijun noćenja. U tom razdoblju po kriteriju noćenja najviše su ostvarile Istarska županija (20 milijuna noćenja), Primorsko-goranska (14 milijuna noćenja), Splitsko-dalmatinska (12,6 milijuna noćenja), Zadarska (9 milijuna noćenja), Dubrovačko-neretvanska (5,6 milijuna noćenja) i Šibensko-kninska (4,9 milijuna noćenja). Nadalje, tržišta s najviše noćenja bila su Njemačka (13,2 milijuna noćenja), Slovenija (8 milijuna noćenja), Austrija (5,2 milijuna noćenja), Italija (5 milijuna noćenja) i Poljska (4,3 milijuna noćenja). Od 1. do 28. kolovoza, pak, ostvareno je 3,8 milijuna dolazaka i 27 milijuna noćenja. U tom razdbolju po kriteriju noćenja najviše su ostvarile Istarska županija (7,5 milijuna noćenja), Primorsko-goranska (5,5 milijuna noćenja), Splitsko-dalmatinska (4,9 milijuna noćenja), Zadarska (3,7 milijuna noćenja), Šibensko-kninska (2 milijuna noćenja) i Dubrovačko-neretvanska (1,9 milijuna noćenja). Tržišta s najviše noćenja bila su Njemačka (5,8 milijuna noćenja), Slovenija (2,8 milijuna noćenja), Italija (2,6 milijuna noćenja), Poljska (1,8 milijuna noćenja) i Austrija (1,7 milijuna noćenja). >> Turisti donose 400 milijuna eura više, prihod gotovo 8,5 milijardi