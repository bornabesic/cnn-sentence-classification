Foto: FAH PROŠLA su četiri dana od terorističkog napada u samom centru Berlina, u kojem je živote izgubilo 12 osoba, dok su deseci ozlijeđeni. U tijeku je lov na osumnjičenog za napad, 24-godišnjeg Tunižanina Anisa Amrija.  Evo što dosad sa sigurnošću znamo o terorističkom napadu na božićnom sajmu u Berlinu:  - napad se dogodio nedugo nakon 20 sati u ponedjeljak navečer  - napad je izveden kamionom - vozač se zabio u grupu ljudi na božićnom sajmu na Breitscheidplatzu. Vozio je punih 80 metara prije nego što se zabio u kućice na sajmu ispred crkve Kaiser Wilhelm  - poginulo je najmanje 12 osoba, uključujući i vozača na kojeg je kamion bio registriran, Poljaka Lukasza Urbana, koji se prije napada borio s napadačem koji je oteo kamion  - 23-godišnji Pakistanac uhićen je nakon napada u parku u blizini Božićnog sajma samo nekoliko sati nakon napada. Pušten je na slobodu dan kasnije nakon što je policija utvrdila da nema dokaza da je on počinitelj  - policija je u ranim jutarnjim satima u utorak izvršila pretres izbjegličkog skloništa na bivšem aerodromu Tempelhof, budući da je tada osumnjičeni Pakistanac tamo bio registriran  - jučer je izdana potjernica za 24-godišnjim Tunižaninom povezanim s tzv. Islamskom državom koji je identificiran kao osumnjičeni za napad  - radi se o 24-godišnjem Anisu Amriju, Tunižaninu, koji se smatra naoružanim i opasnim i koristio je najmanje šest različitih identiteta tijekom godina. Njegovi dokumenti pronađeni su ispod vozačevog sjedala u kamionu kojim je izvršen napad Tko je Anis Amri?  Njemačka policija započela je potragu diljem Europe za 24-godišnjim Tunižaninom Anisom Amrijem, za kojeg se sumnja da je upravljao kamionom koji je u ponedjeljak usmrtio 12 ljudi na Božićnom sajmu u Berlinu.  Amri je u Njemačku stigao u srpnju 2015. godine. Prema ministru unutarnjih poslova Sjeverne Rajne-Vestfalije (NRW) Ralfu Jaegeru bio je "veoma mobilan", pojavivši se prvo u saveznoj pokrajini Baden-Wuerttemberg, da bi zatim došao u NRW i završio u Berlinu, gdje je većinom živio od veljače.  Amrijev zahtjev za azil odbijen je u lipnju, a vlasti u gradu Kleveu su radili na njegovoj deportaciji, no prema Jaegeru to nije moglo biti učinjeno "jer nije imao valjane identifikacijske dokumente", a i Tunis je sporio da je on njihov državljanin. Ta sjevernoafrička država na kraju je pristala poslati zamjenske papire koji su stigli u srijedu, dva dana nakon napada.   "Ne želim dalje komentirati ovu situaciju", rekao je Jaeger koji se ranije žalio na teškoće pri deportaciji sjevernoafričkih kriminalaca u njihove države.   Amrijevi dokumenti pokazuju da će u četvrtak napuniti 24 godine. Koristio je nekoliko lažnih imena, te su ga pratile sigurnosne službe smatrajući ga prijetnjom. Jaeger ističe kako je Tunižanin bio povezan s islamskim radikalima.   Novine Sueddeutsche Zeitung su između ostalih objavile kako je Amri bio povezan sa salafističkim propovjednikom Abu Walom, koji je nedavno uhićen u gradu Hildesheimu.   Amri je proveo četiri godine u zatvoru u Italiji gdje je stigao 2011. kao izbjeglica. Na Siciliji je smješten u prihvatni centar za maloljetnike, prenosi talijanska novinska agencija Ansa. Tijekom svog boravka u centru je počinio "različite zločine", uključujući i izazivanje požara u njemu, piše talijanska "La Stampa".   Optužen je kad je postao punoljetan, te je poslan u zatvor. Nakon što je odradio svoju kaznu su ga talijanske vlasti pokušale vratiti u Tunis, no zbog problema s tamošnjim vlastima Amriju je bilo omogućeno napustiti Italiju i otputovati na sjever, u Njemačku.   U Njemačkoj su berlinske vlasti već istraživale Amrija zbog sumnje o planiranju terorističkog napada. Imale su informacije o planovima provedbe pljački kako bi se osigurao novac za kupovinu oružja, vjerojatno za teroristički napad. Zbog toga je u Berlinu praćen između ožujka i rujna.  No jedino što su otkrili jest da je radio kao sitni prodavač droge u parku Goerlitzer koji je poznat po raspačavanju narkotika. Državni tužitelji tvrde da su poslali te informacije nadležnim vlastima, te je time završilo njegovo praćenje.   Amrijevi dokumenti su pronađeni u kamionu korištenom za napad, no postavlja se pitanje kako su oni tamo završili. Jesu li tamo ostavljeni namjerno kako bi se preuzela odgovornost, jesu li Amriju ispali dok se borio s poljskim vlasnikom kamiona ili su ukradeni i podmetnuti kako bi policija pratila krivi trag?   "Nije sigurno da je on sudjelovao u napadu", zaključuje Jaeger.