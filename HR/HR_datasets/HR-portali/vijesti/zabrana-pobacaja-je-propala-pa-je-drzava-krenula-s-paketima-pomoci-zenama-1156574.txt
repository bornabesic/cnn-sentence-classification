Grzegorz Górny kod nas je poznat kao autor dviju vrijednih knjiga „Svjedoci otajstva – istraga o Kristovim relikvijama“ i „Dokazi nadnaravnog – istraga o čudima i fenomenima“, koje su izašle u nakladi splitskog Verbuma, no prošlotjedni dolazak u Zagreb toga poljskog Istraživačkog novinara i reportera, publicista, filmskog i televizijskog producenta iskoristili smo kako bismo razgovarali o pravu na život i zabrani pobačaja, što je donedavno u Poljskoj bila „top tema“, baš kao što je ovih dana kod nas. S time što je u Poljskoj već na snazi jedan od najstrožih europskih zakona o pobačaju, onaj iz 1993., kojim je pobačaj zabranjen osim u tri slučaja: silovanja, malformacije ploda ili ugroženosti života majke. - Sva istraživanja javnosti pokazala su da je većina Poljaka protiv tzv. eugeničkog pobačaj, tj. pobačaja u slučaju malformacije ploda ili bolesti djeteta u utrobi majke. O tome govori činjenica da je još za prethodne vlade Građanske platforme pokrenuta inicijativa raspisivanja referenduma za zabranu eugeničkog pobačaja, gdje je prikupljeno oko 600.000 potpisa, no prethodna vlada naprosto je tu inicijativu odbacila, ne želeći niti raspravljati o njoj. Dolaskom PIS-a na vlast stvorila se nova situacija, koju su prolife udruge pokušale iskoristiti i ponovno pokrenuti inicijativu za zabranu pobačaja, prije svega eugeničkog pobačaja. Postojala je velika šansa da se ovaj puta to i dogodi, ali zbog pogrešaka organizatora te inicijative došlo je do odbacivanja zakonskog prijedloga – kaže Górny, objašnjavajući kao je problem bio u tome što je inicijativa Ordo Iuris, koja je osmislila projekt, inzistirali da u zakonskom prijedlogu bude predviđeno kažnjavanje žena, a prema zakonu iz 1993. za ilegalne pobačaje kažnjavaju su liječnici, a ne žene. - Protiv te ideje da se kažnjavaju žene suprotstavila se i Poljska biskupska konferencija. Stvorila se, dakle, situacija u kojoj je bilo teško progurati zakon protiv kojega su se, u nekim odredbama, pobunili i sami biskupi – kaže Górny, dodajući da je druga pogreška Ordo Iurisa bila nedovoljno društveno intenzivna kampanja, koja bi upoznala javnost sa sadržajem prijedloga. - Čim je inicijativa došla do parlamenta, žene su prosvjedovale na ulicama. Razgovarao sam s nekima od njih i vidio da su imale potpuno pogrešne informacije o tome što zakon sadrži, a dobivale su ih iz medija. Primjerice, lagalo se da će zakon zabraniti prenatalna medicinska istraživanja, pričalo se da će biti kažnjavane žene koje dožive spontani pobačaj... Da je prethodila informativna kampanja, te dezinformacije ne bi bile toliko snažne i ne bi napravile toliko štete – kaže on, dodajući da nije bilo niti jedinstva među prolife udrugama, već je Ordo Iuris samostalno djelovao, ali da nije bilo ni koordinacije u cijelome društvu, od biskupske konferencije i političkih snaga koje su bile sklone tome zahvatu. Međutim, nakon što je zakonska inicijativa odbačena, poljska premijerka Beata Szydlo najavila kako će se tim pitanje pozabaviti osmišljavanjem nekoliko zakonskih paketa. - Jedan takav program već je realiziran, a to je paket zakona koji bi trebao pomoći majkama koje su odlučile roditi dijete unatoč tome što je ono bolesno. Dakle, zabrane nema, ali se pomaže majci koja to odluči. Jer je problem bio u licemjernosti cijele situacije, gdje se te žene, premda je pobačaj dopušten, iz Crkve i prolife udruga, nagovara da dijete rode, a onda se ništa ne čini kad se dijete rodi da im se pomaže i da ih se uključi u neki sustav pomoći. Radi se isprva o jednokratnoj novčanoj pomoći i kasnije sustavu pomoći od psihološke, socijalne, financijske... To je bio prvi korak, čeka se na sljedeće zakone, koji će činiti zajedno cijeli sustav pomoći – kaže Grzegorz Górny. >> Biskupi poručili svećenicima: Ne smijete uskratiti ispovijed pobačaja >> 'Trenutkom začeća ne započinje život osobe koja ima pravo na život, pobačaj nije ubojstvo'