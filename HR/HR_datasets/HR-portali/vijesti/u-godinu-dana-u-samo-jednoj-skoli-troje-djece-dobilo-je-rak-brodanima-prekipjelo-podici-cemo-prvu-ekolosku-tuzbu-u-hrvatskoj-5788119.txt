Aktivisti iz Slavonskog Broda i Zelena lista ukazali su u nedjelju na zagađenost zraka u tome gradu protestnim performansom ispred zgrade Ministarstva zaštite okoliša i energetike tijekom kojega su u bačvi zapalili manju količinu nafte te pozvali odgovorne da riješe problem zagađenja, najavivši u suprotnom prvu ekološku tužbu u Hrvatskoj. Pojačanim dimljenjem koje je izazvala zapaljena nafta aktivisti su simbolično prikazali zagađenje zraka u Slavonskom Brodu sumporvodikom i drugim supstancama, upozorivši da je zrak u nekim trenucima zagađen čak do 40 puta više od dopuštenog, a lebdeće čestice izazivaju najteže posljedice - teške bolesti, piše Glas Slavonije. Ministru su poručili da će do kraja ožujka čekati rješenje, a ako se ono ne pronađe, podnijet će prvu ekološku tužbu i tražiti privremenu zabranu isporuke nafte iz JANAF-a za rafineriju u Bosanskom Brodu. Znanstvenik i bloger Petar Bašić izjavio je da se za rješavanje ovoga pitanja građani bore već osam godina, te da više ne mogu čekati. - Rusi nikada neće modernizirati rafineriju, ako ih mi ne prisilimo na to - kazao je, istaknuvši da odgovorni moraju djelovati. Naveo je kako je predsjednik Republike Srpske Milorad Dodik rekao da ga plin iz Hrvatske ne zanima, jer se plinovodom želi spojiti sa Srbijom. - Takav plinovod bio bi duži od 300 kilometara, koštao bi nekoliko stotina milijuna eura, a ne zna se koliko je vremena potrebno da se završi - rekao je Bašić. Nasuprot tomu, kazao je, povezivanje s hrvatskim plinovodom iziskivalo bi gradnju samo nekoliko kilometara plinovoda. U ovakvoj situaciji, ocijenio je Bašić, jedino moguće rješenje jest tužba protiv Jadranskog naftovoda, jer on opskrbljuje rafineriju naftom. Kaže kako JANAF, pravdajući se kako isporučuje ispravan proizvod i pozivajući se na ugovore, ne želi prekinuti suradnju s rafinerijom. No u ovom slučaju ta nafta proizvodi zagađenje, te se JANAF treba pozvati na odgovornost - istaknuo je. - Samo ove godine, u samo jednoj generaciji i samo jednoj školi troje djece dobilo je karcinom. Ukupan broj oboljele djece od karcinoma, bronhitisa i ostalih bolesti toliko se povećao da se postavlja pitanje hoće li građani Slavonskog Broda preživjeti sljedećih osam godina rada rafinerije - rekao je Bašić. Dodao je da je ministar deklarativno uz njih i istaknuo da on može poslati inspekciju, jer u Zakonu stoji da ako dođe do zagađenja od poznatog zagađivača, mora se učiniti sve kako bi se zagađenje hitno spriječilo. Aktivisti su kazali da će ekološka tužba, ako je podignu, biti prva takva u Hrvatskoj, a u Zakonu stoji da 'stranka, ako svojim djelovanjem omogućuje zagađivanje zraka mimo standarda propisanih za EU, unatoč tome što se ne nalazi na teritoriju EU-a, obvezno mora zaustaviti spornu djelatnost', piše Glas Slavonije.