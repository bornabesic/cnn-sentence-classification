Ministrica gospodarstva Martina Dalić rekla je da današnji potez Ivice Todorića, koji je odbio dati ostavku u Nadzornom odboru Konzuma, vidi kao nastavak njegova iracionalnog ponašanja u kojem se u velikoj mjeri izgubio u svojim kombinacijama. – Proces izvanredne uprave pokrenut je na zahtjev tadašnje uprave Agrokora predvođene gospodinom Todorićem i cjelokupni proces usmjeren je na zaštitu poslovanja Agrokora, stabiliziranje gospodarstva i naplatu vjerovnika. Ovaj događaj zorno pokazuje da su potpuno lažne i pogrešne bile procjene da se procesom izvanredne uprave štiti Todorić – rekla je Dalić, koja je uvjerena da ovaj događaj neće utjecati na restrukturiranje. – Proces izvanredne uprave ići će svojim tijekom i na način kako je planirano, a pojedini sudionici u ovom procesu sve jasnije i cjelokupnoj javnosti otkrivaju i svoje prave namjere i svoje pravo lice – rekla je Dalić. Vladin izvanredni povjerenik u Agrokoru Ante Ramljak rekao je danas da Todorić ostaje u NO-u jer nije htio dati ostavku, a jedan dioničar, predstavnik Agram grupacije, glasao je protiv njegova opoziva. – Todorić očigledno nije želio dati ostavku, a u tom nastojanju podržao ga je i jedan od manjinskih dioničara. Koji su njegovi motivi i razlozi, naravno, ne mogu spekulirati, ali taj isti dioničar u Agrolaguni nije htio imenovanje revizora inozemnog glasa. Na ovaj se način postupno razotkrivanju sudionici u procesu – rekla je Dalić. Dalić je također rekla da se poslovanje Konzuma oporavlja i broj kupaca raste, što je, prema njenu mišljenju, rezultat izvanredne uprave.