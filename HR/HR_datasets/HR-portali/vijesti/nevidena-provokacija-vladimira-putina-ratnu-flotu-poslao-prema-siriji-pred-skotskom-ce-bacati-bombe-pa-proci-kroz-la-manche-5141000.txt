Britanska kraljevska ratna mornarica u stanju pripravnosti je nakon što je otkriveno kako Rusija planira poslati flotu ratnih brodova prema Siriji, a koji bi na svom putu trebali proći duž britanske obale. Očekuje se kako će ruski zapovjedni brod Admiral Kuznetsov i još sedam ratnih brodova izvesti vojnu vježbu prilikom koje će bacati bombe sjeverno od Škotske a potom potencijalno uploviti u La Manche - nešto više od kilometra od obale Velike Britanije. Kremlj se izgleda sprema izvesti šou ravno pred vratima Ujedinjenog kRaljevstva dok tenzije između Rusije i Zapada rapidno eskaliraju. Ratna mornarica poslat će dva britanska ratna broda, vjerojatno HMS Duncan i HMS Richmond, da isprati rusku flotu koja će proći pored britanske obale, piše The Times. Ruski brodovi mogli bi stići pred Britaniju već u prvim danima idućeg tjedna, a polazište im je lučni grad Severomorsk. Države NATO-a također će pratiti napredak ruske flote koja bi trebala proći uzduž Skandinavije i Britanije, preko Mediteranskog mora. Nakon što stigne do obale Sirije, Kuznetsov će tamo zauzeti poziciju na gotovo pola godine.