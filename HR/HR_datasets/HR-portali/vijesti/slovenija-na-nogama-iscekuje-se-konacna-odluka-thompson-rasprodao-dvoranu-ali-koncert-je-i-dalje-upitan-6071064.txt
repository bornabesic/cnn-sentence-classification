Koncert Marka Perkovića Thompsona koji bi se trebao održati u Mariboru ove subote još nije siguran iako su karte za njega rasprodane jer neke udruge i stranke traže zabranu nastupa "kontroverznog hrvatskog glazbenika", izvještavaju slovenski mediji.   Zabranu je još prije mjesec dana predložio mariborski gradonačelnik Andrej Fištravec, rekavši da u tom gradu nema mjesta ikonografiji koja izaziva podjele i potiče "fašizam", a neke su udruge prikupljale potpise za otkazivanje koncerta. Kako piše mariborski list "Večer", moglo bi se dogoditi da konačnu odluku o održavanju ili otkazivanju koncerta donese u četvrtak gradsko vijeće Maribora u kojemu Fištravec ima tanku većinu, i to na poziv dviju manjih udruga, Fronte za Maribor i stranke TRS. Thompsonov mariborski koncert bio bi prvi njegov nastup u Sloveniji, a prema navodima medija dio dobiti išao bi u dobrotvorne svrhe. No, s obzirom na nestabilne odnose Slovenije i Hrvatske, ali i stigmom koja Perkovića i njegovu publiku prati, postao je jedne vrste testa u javnom iznošenju ideoloških i političkih pozicija u samoj Sloveniji koja je i sama u čestim unutarnjim polemikama oko događaja i podjela među svojim sukobljenim stranama iz Drugog svjetskog rata. Na pitanje treba li Perkovićev mariborski koncert zabraniti i što o tome misle morali su za mariborski list odgovoriti i predsjednik države Borut Pahor, predsjednik vlade Miro Cerar, te predsjednik parlamenta Milan Brglez. Pahora koji je nekad vodio vladu i stranku Socijalnih demokrata (SD) danas uvrštavaju u politički centar, pa je njegov odgovor bio uravnoteženo-neutralan. "Predsjednik republike nije poznavatelj glazbe Marka Perkovića Thompsona, ali su mu poznata Thompsonova politička stajališta i on ih odbija", poručeno je iz Pahorova ureda, ali uz dodatak kako je zadaća organizatora koncerta da se pobrine za red i mir, te da na koncertu ne dođe do nezakonitih ispada ili izjava. Iz ureda premijera Mire Cerara za "Večer" su odgovorili kako predsjednik vlade "odbija svaki govor mržnje", te da "ne podržava koncerte ili mitinge koji šire mržnju ili takvu retoriku". Najoštriji je u izjavi bio predsjednik parlamenta Milan Brglez koji je član Cerarove stranke, ali njenog lijevog krila i po navodima medija možda i kandidat za predsjednika države na jesenskim predsjedničkim izborima. Brglez je u svojoj izjavi naveo da su Perković i njegov koncert neprimjereni "kako za Maribor tako i za Sloveniju", da on u svojim nastupima "veliča ustaški režim i netoleranciju prema nehrvatima", te da je pravi primjer za to tekst Perkovićeve pjesme Anica, kninska kraljica. Stvar je komentirao za isti list i Mitja Bervar, predsjednik parlamentarnog Državnog vijeća, izrazivši zabrinutost reperkusijama koje bi to moglo imati za bilateralne odnose Slovenije i Hrvatske. "U Sloveniji imamo dosta svoje netolerancije, pa je ne moramo još i uvoziti", naveo je Bervar, dodavši da treba ispitati bi li Perkovićev koncert bio u skladu sa slovenskim zakonima i ustavom. "Organizatori koncerta moraju preuzeti odgovornost pred cijelom Slovenijom, osobito u svjetlu trenutnih političkih i dobrosusjedskih odnosa s Hrvatskom", kazao je Bervar. Perković je ovih dana dao više intervjua za slovenske medije, uključujući i državnu Slovensku televiziju, u kojima je osporavao teze koje iznose one koji se zauzimaju za zabranu njegovih koncerata, a o svemu se već duže vremena na slovenskim društvenim mrežama vode polemike, često politički intonirane i ovisne o stranačkoj i ideološkoj afilijaciji, ponekad i etničkoj pripadnosti raspravljača. Simpatizeri stranaka ljevice u njima su skloni teškoće Perkovića s nastupima u inozemstvu povezati s njegovim navodnim "opravdavanjem" ustaša, "klerikalizmom" i tekstovima koji šire "netoleranciju", dok diskutanti s desnice tvrde kako slovenskim "lijevim elitama" zapravo smeta njegovo "domoljublje" koje je navodno i u Sloveniji nepopularno iskazivati. U internet raspravama pojavilo se i zanimljivo pitanje: kako to da su Perković i njegova glazba u Mariboru nepopularni, kad tamo često nastupa srpska pjevačica "Ceca", udovica ratnog zločinca Željka Ražnjatovića Arkana, pa čak i Bora Đorđević, stari roker iz "Riblje čorbe" koji je pred kraj nekadašnje Jugoslavije u jednoj svojoj pjesmi uvredljivo poručivao: "Hoće da se otcepe bečki konjušari". Đorđević navodno dio godine i provede u Sloveniji, gdje ima prijatelje i poznanike.