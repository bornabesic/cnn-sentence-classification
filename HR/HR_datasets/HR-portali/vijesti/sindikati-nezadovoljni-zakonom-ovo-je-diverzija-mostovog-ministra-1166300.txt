Dan nakon što je Sabor usvojio Vladin prijedlog izmjena Zakona o državnim službenicima, po kojem državna služba prestaje po sili zakona kada službenik navrši 65 godina života umjesto posljednjeg dana godine u kojoj se to dogodilo, Vlada je usvojila Nacionalni program reformi 2017., u kojem se kao važna mjera osiguranja održivosti mirovinskog sustava navodi "poticanje dužeg ostanka u svijetu rada", upozorio je u petak Sindikat lokalnih i državnih službenika i namještenika Hrvatske. "Ključna mjera za poboljšanje učinkovitosti mirovinskog sustava je poticanje dužeg ostanka u svijetu rada", piše u Nacionalnom programu reformi, kao i da treba "pristupiti izmjeni zakonodavstva u cilju povezivanja dobi umirovljenja i očekivanog trajanja života", podsjeća sindikat u priopćenju. Iz te nevjerojatne situacije, u kojoj Vlada istodobno donosi mjere za ranije umirovljenje grupacije od 60.000 zaposlenika i "planira" mijenjati zakonodavstvo kako bi ljudi koji sve dulje žive i radili što duže", jedino se može zaključiti kako se radi o diverziji Mostovog ministra uprave Ivana Kovačića ili je Vlada u međuvremenu provela istraživanje koje je pokazalo neke dramatične trendove u pogledu očekivanog trajanja života državnih službenika, poručuje sindikat. Sindikat stoga premijeru Andreju Plenkoviću predlaže da mjeru ranijeg umirovljenja državnih službenika od srijede razmotri u svjetlu mjere dužeg ostanka u svijetu rada od četvrtka. Vremena za popravak još uvijek ima, budući da bi se raniji odlazak u mirovinu državnih službenika trebao dogoditi u 2018. godini, tako da Vlada još uvijek može uskladiti Kovačićevu "krpicu" iz Zakona o državnim službenicima s Nacionalnim programom reformi, stoji u priopćenju.