Vladimir Benac nije došao na suđenje u splitski Općinski sud gdje je optužen za prijetnje Denisu Bušeliću, susjedu  kojega je pokušao ubiti i teško ga ranio 2008. godine. Benac je za pokušaj ubojstva u veljači 2010. nepravomoćno osuđen na tri godine zatvora, a prijetio mu je nakon nekoliko mjeseci, u kolovozu.   Nedolazak Vladimira Benca na sud u četvrtak opravdala je supruga Elena Mirković. – Jučer je pao i nalazi se u KBC-u Split – izjavila je. Sutkinja Marina Boko ročište je odgodila za dva mjeseca. – Mjesec dana prije no što je pucao u mene, Benac mi je prijetio. Te sam prijetnje prijavio MUP-u, međutim nitko me nije zaštitio i on je svoje prijetnje izvršio. Prijetio mi je opet i ja se pitam hoće li me itko zaštititi – izjavio je Bušelić, inače bioenergetičar koji je postao nacionalno poznat nakon što je Slaven Bilić izjavio da je naša nogometna reprezentacija svladala Tursku zahvaljujući i njegovu tretmanu. Vladimir Benac ratni je heroj s Peruče koji je i u mirnodopskom razdoblju probleme rješavao oružjem. Pucao je na skupštini Hvidre, u Zavodu za mirovinsko osiguranje, a prijeteći automatskom puškom držao je zatočenog splitskog gradonačelnika Ivicu Škarića u poglavarstvu...