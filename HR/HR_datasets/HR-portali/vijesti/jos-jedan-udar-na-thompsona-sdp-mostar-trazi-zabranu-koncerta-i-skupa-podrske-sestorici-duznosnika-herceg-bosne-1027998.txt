Iz mostarskog SDP-a podsjećaju da "velik dio antifašističke Europe zabranjuje koncerte Thompsona zbog neofašističke ikonografije, sadržaja pjesama te cjelokupne atmosfere na tim skupovima" Marko Perković Thompson ovih je dana postao i politička tema, nakon što su Slovenci zabranili njegov koncert. Na Thompsonovu je stranu stala i predsjednica Kolinda Grabar Kitarović i premijer Andrej Plenković, no ne i neki hrvatski političari. Netrepeljivost se proširila i na druge krajeve pa od Thompsona sada zazire i Gradski odbor SDP-a Mostar koji je od gradonačelnika Mostara Ljube Bešlića zatražio zabranu održavanja skupa podrške šestorici dužnosnika Herceg-Bosne osuđenih u Haagu, na kojemu bi trebao nastupiti i Marko Perković Thompson. Koncert pod nazivom “Podrška Haškim uznicima” na gradskom stadionu pod Bijelim Brijegom 8. lipnja organizira udruženje “Hrvatsko srce nade” iz Mostara pod pokroviteljstvom Hrvatskog narodnog sabora (HNS). “Prepoznajući pojave, a zabrinuti za budućnost grada, tražimo da gradonačelnik Ljubo Bešlić, prihvaćajući europske norme ponašanja, donese odluku kao i brojne njegove kolege iz Europe i zabrani održavanje ovog skupa pod Bijelim Brijegom. U protivnom ne preostaje nam ništa drugo nego pozvati građane na kontra skup, na skup podrške pravdi, istini i antifašizmu”, javili su iz SDP-a. Iz mostarskog SDP-a podsjećaju da “velik dio antifašističke Europe zabranjuje koncerte Thompsona zbog neofašističke ikonografije, sadržaja pjesama te cjelokupne atmosfere na tim skupovima”, piše blic.rs. Poziv na zabranu skupa uputilo je i Vijeće kongresa bošnjačkih intelektualaca – podružnica Mostar.