U sabornici jede jabuku, naručuje pizzu, ne ustaje se kada svira himna, izbacuju ga i iznose sa saborske sjednice, naprasno ustaje i odlazi iz televizijskih emisija, upada u školske razrede, poziva učenike da markiraju... Da, slika je to i prilika saborskog zastupnika Živog zida Ivana Pernara. Na što upućuje ovakvo ponašanje kada se uporno niže ispad za ispadom, kako ga tumačiti... Psihijatar i ravnatelj Klinike za psihijatrijske bolesti Vrapče Vlado Jukić najprije nam je rekao da na ova pitanja može odgovoriti kao građanin. – Kao građanin koji to promatra mogu upotrijebiti riječ narcizam. Čini mi se da Pernar ima potrebu zadovoljavati svoje narcisoidne potrebe. Očito se ponaša nesukladno i vremenu, i prostoru i očekivanom ponašanju. On to radi namjerno. On to ne radi zato što ne zna da su običaji drukčiji, ali tako želi dobiti određeni publicitet. To ne mora biti opasno, no može biti nezgodno. Eto, čovjeka moraju iznositi iz Sabora, a to je prilično nezgodno. Mislim da će se on istrošiti. Znate onu – svakog čuda tri dana dosta – kazao nam je Jukić. Pretpostavlja da će se Pernara vrlo brzo početi ignorirati, što neki već i čine, pa će se, smatra, ignoriranju okrenuti i šira javnost. I dok je Jukićevo mišljenje da će se Pernar “kretati u dosadašnjim granicama”, psihologinji Mirjani Nazor čini se, kada je o ponašanju riječ, da “kod Pernara nema granica”. – On je pomalo ekshibicionist ili, da upotrijebim blažu riječ, zabavljač. Uživa u pažnji koju dobiva u javnosti i stalno smišlja nove dogodovštine i akcije jer mu je najbitnije biti u središtu pozornosti, pa koliko košta da košta. Po svojim reakcijama je jedinstven. Ne sjećam se da smo do sada imali prilike gledati takve saborske zastupnike. On je očito našao način kako biti u fokusu mnogih. Dobro je detektirao da su ljudi umorni od klasičnih političara pa je počeo izazivati njihovu pažnju sa željom da pridobije simpatije. Neki uživaju u tome što on klasičnim političarima kida živce. Takvi će njegovi simpatizeri reći – kada dosadašnji političari ne rade ništa korisno, neka im Pernar barem kida živce. No, bojim se da Pernar nema mjere, on sam sebi neće reći – e, sad je dosta – kaže M. Nazor dodajući da će Pernar stalno otkrivati nove načine da bude jedinstven po svom pristupu da bi se o njemu pisalo. Jer, objašnjava, njemu je svejedno što se o njemu piše, bitno mu je samo da se piše. – On je kao oni učenici koji žele zadiviti sve u razredu, ali ne svojim znanjem, jer ga nemaju, pa zato izvode gluposti. A ako ga se pusti, on će smisliti nešto još gore i šokantnije. Nisam sklona tome da na temelju vanjskih epizoda procjenjujem Pernarovu ličnost, stvari treba određivati studiozno. No, prisutan je svojevrsni egoizam, pa čak i narcisoidnost. On je najviše zadovoljan sam sobom – smatra psihologinja Nazor. Dok u nju nije stigao Pernar, ovakvo izbacivanje iz sabornice nismo vidjeli (Patrik Macek/PIXSELL) >> VIDEO Pernar ponovno napravio show i napustio sjednicu: Očekujem od saborske straže da se ispriča! Zbog ovoga što Pernar izvodi već je trebalo reagirati jer se njegovo ponašanje opasno može odraziti na mlade birače koji sada sa 16-17 godina još nemaju pravo glasa, ali će ga uskoro imati. U njihovoj pubertetskoj fazi, kada im je pobuna protiv autoriteta zanimljiva, Pernar im postaje atraktivan jer se usuđuje činiti nešto što se drugi ne osude. On bi im mogao biti loš uzor, kaže M. Nazor.   Saborski zastupnici Pernara će još neko vrijeme morati trpjeti, no javnost će ga vrlo brzo početi ignorirati. Jednostavno, treba ga prestati slikati i treba prestati pisati o njemu pa će se i on utišati, primiriti. On je, sa svim svojim potencijalima i stilom, postojao i do sada, ali javnost za to nije znala, a sada kada je zanimljiv javnosti, kada se za njega zna, postao je važan sam sebi, kaže V. Jukić.         