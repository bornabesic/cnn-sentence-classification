Potpredsjednica SDP-a Milanka Opačić rekla je danas kako Vladin Nacionalni program reformi nisu reforme, nego rezovi koji neće donijeti nikakve rezultate i ocijenila da se radi o prebacivanju tereta na leđa radnika, umirovljenika, bolesnih i ovisnih o socijalnim naknadama. "To nisu reforme već, nažalost, prebacivanje tereta svih vladinih odluka na leđa radnika, umirovljenika, bolesnih i ovisnih o socijalnim naknadama", upozorila je Opačić na konferenciji za novinare na kojoj je komentirala danas predstavljen Vladin Nacionalni program reformi.  Istaknula je kako je SDP-ova Vlada u svom mandatu pokazala da se drukčijom politikom zemlju može izvesti iz krize i da se pri tome "ne udara" po najugroženijim  građanima. Podsjetila je da su deficit koji je 2011. bio 7,5 posto, smanjili na 3,2 posto i istaknula da je prošli mjesec 26.500 ljudi više bilo zaposleno u odnosu na isti mjesec prošle godine. "Te brojke samo dokumentiraju da se politikom koju je vodila Vlada Zorana Milanovića, koja nije ugrožavala standard ljudi, može zemlju izvesti iz krize", rekla je.  Reforma zdravstva, poručila je, nije reforma, već čista privatizacija. Povećanjem cijene police dopunskog osiguranja veći broj korisnika HZZO-a će prijeći u privatna osiguravajuća društava, što će dovesti do gašenja HZZO-a, rekla je. SDP se žestoko protivi privatizaciji zdravstva, rekla je i ustvrdila da je njihova Vlada pokazala da se u tom sustavu mogu napraviti veliki iskoraci jer su zadnju godinu mandata završili s oko 40 bolnica koje nisu poslovale s gubitkom. Osvrćući se na povećanje dobne granice za odlazak u mirovinu, Opačić je podsjetila kako je Most u predizbornom programu obećavao da mirovine treba povećati na oko 70 posto prosječne plaće, a sada se sve svelo na to da će se kažnjavati oni koji ranije idu u mirovinu i povećat će se dobna granica za odlazak u mirovinu. Drži kako se dobna granica može povećati za neke profesije, ali da je "apsolutno neprihvatljivo" tražiti za neke, s obzirom na uvjete rada, da rade do 67 godina. Poručila je kako rješenje za mirovinski sustav nije u povećanju dobi za odlazak u mirovinu, već u zapošljavanju mladih ljudi. Upozorila je da su u proračunu smanjena sredstva namijenjena aktivnoj politici zapošljavanja mladih ljudi za 350 milijuna kuna. "Samo veće zapošljavanje i veći broj ljudi koji uplaćuju doprinose može pomoći održivosti mirovinskog sustava. Dulji radni vijek neće spasiti taj sustav", kazala je Opačić. U reformi socijalne skrbi, rekla je, piše ono što je već uvedeno i napravljeno u tom području. Lošim drži što se početak rada jedinstvenog novčanog centra prebacuje s listopada ove na 2017. godinu. Smatra kako se kroz taj centar moglo uštedjeti mnogo novca jer bi se dobio kontrolni mehanizam svih naknada koje se isplaćuju građanima. Vladinim Nacionalnim programom reformi predviđeno je uvođenje poreza na nekretnine, čemu se HDZ protivio dok je bio u oporbi, a u njemu nema niti u predizbornoj kampanji najavljivane reforme, to jest smanjivanja broja županija i broja zaposlenika u javnom sektoru, rekla je Opačić.  Na traženje novinara da ocijeni mogu li se provesti reforme s obzirom na odnose u vladajućoj koaliciji, potpredsjednica SDP-a je odgovorila, "teško". "Morate se držati zajedno i imati veliku potporu u Saboru. SDP je u Saboru uvijek imao 80 ruku za sve mjere koje smo donosili i nije bilo lako. S ovakvom većinom koja se svako malo raspukne u parlamentu i ovakvim odnosima gdje se tijekom dana čuje nekoliko različitih izjava od kljčnih ljudi u Vladi, teško je očekivati da će se dogoditi bilo kakav zaokret i bilo što krenuti nabolje", rekla je. Upitana o stavu SDP-a o privatizaciji državnih tvrtki, odgovorila je kako smatraju da postoji jedan dio tvrtki koje mogu u privatizaciju, ali i dio njih koji treba ostati u državnom vlasništvu. SDP je u privatizaciji državnih tvrtki išao na koncesije ili na ulaganja naših mirovinskih fondova, a ova će Vlada, smatra, ići na privatizaciju. "Kada je u pitanju privatizacija i HDZ, onda oči treba imati širom otvorene", rekla je Opačić.  