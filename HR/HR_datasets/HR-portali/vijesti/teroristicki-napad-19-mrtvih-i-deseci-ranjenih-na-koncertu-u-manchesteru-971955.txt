Foto: Peter Byrne/Press Association/Pixsell/FaH  U MANCHESTERU se, po svemu sudeći, dogodio teroristički napad na koncertu američke pop pjevačice Ariane Grande. Policija je potvrdila da je 19 osoba poginulo, a oko 50 ih je ranjeno u manchesterskoj Areni.   Na samom kraju koncerta odjeknula je glasna eksplozija kod ulaza u Arenu. Uzrok eksplozije je i dalje nepoznat, ali policija te britanske sigurnosne i protuterorističke službe incident tretiraju kao teroristički napad.   Oko 3 ujutro oglasila se i britanska premijerka Theresa May, te poručila kako se radi na utvrđivanju svih detalja događaja koji se "zasad tretira kao strašan teroristički napad". Iako američki mediji navode kako policija sumnja da je napad izveo bombaš samoubojica, još uvijek nema potvrde te informacije. Do eksplozije je, prema izjavama svjedoka, došlo kod ureda za prodaju karata nedaleko ulaza u Arenu.  Svjedokinja koja je bila koncertu kazala je kako je začula snažnu eksploziju prilikom napuštanja dvorane, nakon čega su uslijedili brojni krici, a tisuće ljudi je u panici pokušavalo pobjeći.   "Uputili smo se ka izlazu iz dvorane, a upravo kod vrata začula se velika eksplozija, nakon čega su svi počeli vrištati", izjavila je za Reuters Catherine Macfarlane.    "Bila je to velika eksplozija, mogli ste je osjetiti u kostima. Bilo je kaotično. Svi su trčali i vrištali i jedini im je cilj bio izaći van iz dvorane", kazala je.  Manchester Arena, čiji je kapacitet 21 tisuću mjesta, otvorena je 1995. godine i popularno je mjesto na kojem su se održavali brojni sportski i zabavni događaji.  Svjedoci su kazali kako je na koncertu bilo puno djece i mladih. Na lice mjesta je, uz brojna vozila policije i hitne pomoći, stigla i protueksplozivna policijska ekipa s psima, prenosi Guardian. Policija je nakon pretrage prostora izvela kontroliranu eksploziju predmeta nedaleko same Arene, ali ispostavilo se da se radilo o ostavljenom komadu odjeće.   Društvenim mrežama šire se snimke panike koja je izbila nakon eksplozije. CNN je objavio snimku koja je nastala u samoj dvorani nakon eksplozije.  Policija je upozorila javnost da se drži dalje od mjesta događaja.  Glasnogovornik izdavačke kuće Ariane Grande izjavio je kako je popularna pjevačica "u redu".