Na otvorenju 16. Ljetne škole Europske mreže ideja Mediteran – geopolitika i europske integracije koja se održava u splitskom hotelu Le Meridian Lav, Milijan Brkić najavio je novi smjer HDZ-a. – Države EU suočene su i sa starenjem stanovništva i padom nataliteta, a to je prisutno i u našoj Hrvatskoj. U takvoj situaciji trebaju se usuglasiti politike, kako bismo različitim nacionalnim politikama u EU potaknuli demografsku obnovu. Treba nam učinkovitija migracijska politika, koja će poticati legalnu migraciju stanovništva, temeljenu na analizi tržišta rada. Naša zadaća je pružiti bolji život građanima, koji se neće brinuti o tome što će biti sutra i hoće li mladi naći posao nakon završenog obrazovanja. Prestanimo se baviti uljepšavanjem prošlosti, iz prošlosti učimo, okrenimo se sadašnjosti i budućnosti – kazao je Brkić, javlja N1 info. – Gospodarski oporavak mora se temeljiti na potencijalima – istaknuo je Brkić i dodao kako se "trebamo okrenuti restrukturiranju gospodarstva, kako bismo podigli konkurentnost, prednjačili u inovacijama". – Države su svjesne problema i što bi trebale poduzeti, ali provedba i dalje zaostaje i ne ide tempom koji smo zacrtali – dodao je. Naglasio je da države moraju biti u stanju bolje iskoristiti mogućnosti koje su im otvorene europskim politikama i instrumentima koji su im na raspolaganju. Energetska neovisnost u kojoj Hrvatska ima važnu ulogu, zajedničko digitalno tržište, jačanje kohezijske politike, vrlo su važne za zajedničku suradnju i napredak. – Nalazimo se u turbulentnim vremenima. EU više nego ikad treba pokazati zajedništvo i pokazati odgovornost. Jedino tako možemo izaći iz krize puno jači, snažniji, kako bismo proveli sve one programe koje smo zacrtali – kazao je Brkić. >>Milijan Brkić na Facebooku: Vrijedit će svake kapi znoja 