Europska komisija danas je konačno usvojila delegirani akt kojim se hrvatskim vinarima u Istri omogućava iznimka u korištenju imena teran, koje je Slovenija na razini EU-a zaštitila oznakom zemljopisnog podrijetla. "Komisija je danas usvojila delegirani akt u kojem su navedeni uvjeti pod kojima se ime sorte teran može staviti na etiketama vina pod zaštićenom oznakom izvornosti 'Hrvatska Istra'", kaže se u priopćenju Komisije. Komisija navodi da "Teran" i dalje ostaje slovensko vino zaštićeno oznakom zemljopisnog podrijetla na razini EU-a. Delegirani akt se sada šalje u Europski parlament i Vijeće EU-a, gdje će proći uobičajenu proceduru prije nego što se objavi u službenom glasilu EU-a i tako stupi na snagu. Delegiranim se aktom za istarski teran  prihvaća izuzetak od zaštite za vino istog imena iz Slovenije koje je ta zemlja zaštitila oznakom geografskog podrijetla, uz određene uvjete. Na naljepnicama i oznakama Hrvatska Istra - teran oba će dijela naziva za hrvatsko vino što ga je predložila Europska komisija morati biti u istom vidnom polju, s time da će riječ 'teran' biti ispisana manjim slovima nego prvi dio naziva (Hrvatska Istra).