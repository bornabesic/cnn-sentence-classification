Predsjednik SDP-a Davor Bernardić ocijenio je u utorak kako tzv. zakon o Agrokoru u ovom obliku "sasvim sigurno ne može riješiti problem, čak ga može i produbiti", s obzirom da povjerenik za Agrokor ima pravo birati "kome će, kada i koliko platiti". Bernardić zamjera što u cijelom procesu restukturiranja Agrokora još nitko nije konzultirao "poljoprivrednike, proizvođače mesa, povrtlare, voćare, radnike i radnice", s kojima se on danas sastao. "Oni nemaju jamstva da će im netko platiti proizvodnju i zaštititi njihove obitelji, to je sramota", izjavio je nakon sastanka Kluba zastupnika SDP-a u središnjici na Iblerovom trgu. Kaže kako je SDP-u sada najvažnije osigurati zaštitu radnika i radnica u Konzumovim trgovinama te proizvođača mesa i povrća koji opskrbljuju Agrokor, čega, napominje, u predloženom obliku zakona nema. Ponovio je kako je  SDP predložio da Vlada u hitnom postupku predloži izmjene Stečajnog zakona koje bi, ustvrdio je, trebale osigurati likvidnost poduzeća, isplatu plaća radnicima u Agrokorovim kompanijama, koje u ovom trenutku ne primaju, i isplatu poljoprivrednika, ne bi li ta likvidnost bila dovoljna za osiguravanje normalnog rada samih poduzeća. Bernardić drži da treba donijeti izmjene koje vrijede za sva poduzeća, a ne samo za jednu kompaniju jer se, kako smatra, u tom slučaju problem može samo produbiti. Dan uoči saborske rasprave o Zakonu o sistemskim tvrtkama, tzv. lex Agrokor, Bernardić je izvijestio kako ga SDP neće podržati, niti će predložiti amandmane te ocijenio kako bi trebalo mijenjati barem 95 posto tog zakona. "U ovom obliku u kojem povjerenik treba odlučivati kome i kako platiti, bez da su zaštićeni radnici, radnici u trgovačkim centrima i poljoprivrednici, čije su proizvodnja i obitelji ugrožene, ne možemo podržati zakon", naglasio je. Na novinarsko pitanje jesu li takav stav usuglasili s HNS-om Bernardić je rekao da ne zna što radi ta stranka.