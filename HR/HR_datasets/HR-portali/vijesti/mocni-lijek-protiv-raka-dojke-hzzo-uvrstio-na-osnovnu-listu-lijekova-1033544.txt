Lijek Perjeta (pertuzumab) švicarske farmaceutske tvrtke Roche, novo moćno oružje u borbi protiv metastatskog HER2 pozitivnog raka dojke, Hrvatski zavod za zdravstveno osiguranje (HZZO) uvrstio je na svoju Osnovnu listu lijekova i na Popis posebno skupih lijekova. Perjetu će na teret HZZO-a moći dobiti sve osiguranice s medicinskom indikacijom za primjenu tog lijeka, za koji su međunarodna istraživanja pokazala da produljuje život oboljelim ženama na gotovo pet godina. Odluku o uvrštavanju Perjete na listu HZZO-a donijelo je Upravno vijeće Zavoda na sjednici održanoj 23. listopada. Liječenje Perjetom odobravat će bolnička povjerenstva za lijekove na prijedlog internističkog onkologa ili specijalista radioterapije i onkologije.   Rezultati ispitivanja velike međunarodne studije Cleopatra pokazali su da oboljele žene koje se liječe u kombinaciji s Perjetom žive značajno dulje i imaju dulji period bez pogoršanja bolesti. Žene s metastatskim HER2 pozitivnim rakom dojke, koje su kao prvo liječenje primile kombinaciju lijekova Perjeta i Herceptina te kemoterapiju docetakselom, živjele 15,7 mjeseci dulje nego one koje su primale samo Herceptin i kemoterapiju. Terapija im je produljila život sa 50,8 na 56,5 mjeseci, dakle na gotovo pet godina, što je dosad najdulje preživljenje oboljelih s tim agresivnim oblikom uznapredovalog raka dojke. Proizvođač lijeka Roche prošle je godine predao zahtjev HZZO-u za stavljanje pertuzumaba na Osnovnu listu lijekova, i to na teret Fonda posebno skupih lijekova, kako bi se osigurala dostupnost te inovativne terapije i u Hrvatskoj. Kao prosječnu cijenu mjesečne terapije Perjetom naveli su 29.242 kuna bez PDV-a. Rak dojke je najčešći oblik raka među ženama. Svake se godine dijagnosticira oko 1,4 milijuna novih slučajeva, a umire više od 450.000 žena. U Hrvatskoj godišnje od raka dojke oboli između 2100 i 2500 žena, a oko 1000 ih umre od te zloćudne bolesti. Približno jedna od pet oboljelih imat će oblik bolesti koji se naziva HER2 pozitivnim rakom dojke. To znači da stanice raka imaju više proteina HER2 nego drugi tipovi raka dojke. Previše HER2 proteina može uzrokovati brz rast raka, a vjerojatnost da će se bolest vratiti veća je nego kod HER2 negativnog raka dojke. Perjeta ciljano djeluje na HER2 proteine i sprječava njihovo uparivanje s drugim proteinima iz HER obitelji. Nova terapija odobrena je u 79 zemalja svijeta, uključujući EU i SAD. U Udruzi žena oboljelih i liječenih od raka dojke SVE za NJU kažu da su s velikim veseljem dočekali vijest iz HZZO-a o stavljanju na listu lijeka Perjeta. – Iako se radi o terapiji koja je namijenjena liječenju u prvoj liniji bolesnica s HER-2 pozitivnim metastatskim rakom dojke, sve su žene pozdravile ovu odluku, čak i one koje nisu kandidati za tu terapiju. Ovakve odluke nas ohrabruju i daju nam nadu da će na listu doći i drugi novi lijekovi za druge tipove karcinoma uz koje je moguće produžiti vrijeme bez progresije bolesti. Perjeta je nastavak razvoja lijeka (Herceptin) koji je doista učinio ogroman iskorak u uspješnosti liječenja HER-2 pozitivnih karcinoma dojke. Dosad su samo rijetke žene bile u mogućnosti, uz velika financijska odricanja, osigurati za sebe ovakvo liječenje. Nadamo se da će znanstvena otkrića omogućiti nastavak razvoja ciljane terapije uz koji se može bolest izliječiti ili barem značajno produžiti životni vijek uz što manju toksičnost i bolju kvalitetu života – rekla je Hini dopredsjednica udruge Ljiljana Vukota. >> Jeste li znali da svaka deseta žena u Hrvatskoj oboli od raka dojke? Možda je poznajete