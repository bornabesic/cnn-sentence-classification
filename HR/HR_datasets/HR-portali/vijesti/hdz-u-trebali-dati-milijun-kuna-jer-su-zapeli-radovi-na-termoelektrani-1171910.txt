Petar Đukan, bivši direktor IGH-a, ostao je kod iskaza kojeg je dao na prvom suđenju za aferu Fimi media. U nastavku ponovljenog suđenja na zagrebačkom Županijskom sudu posvjedočio je da je njegova tvrtka donirala političke stranke prije izbora, a kako je kazao najviše su dali HDZ-u za predsjedničke izbore na kojima je kandidat HDZ-a bila Jadranka Kosor. Prikupili su četiri milijuna kuna, a Đukan je kazao da je taj iznos osobno dao Ratku Mačeku u uredu u središnjici HDZ-a. Istinitosti tog iskaza Maček je prigovorio. Na klupu za svjedoke sjeo je i Velimir Kučinar, koji je 2008. bio voditelj konzorcija četiri tvrtke pod vodstvom Đure Đakovića. - Gradili smo termoelektranu, no HEP nije podmirio troškove. Potkraj godine šefovi tvrtki koje su izvodili radove sastali su se kako bi riješili taj problem, a Ljubo Bušić iz Montinga rekao je da će problem riješiti donacija HDZ-u od milijun kuna, koja je trebala biti isplaćena u dvije rate. Rečeno je da će se onda na osnovu toga isposlovati mogućnost da se realizira aneks ugovora. Kada je Sanader dao ostavku, odlučili smo obustaviti isplatu jer smo smatrali da se nešto ozbiljno događa - kazao je svjedok.