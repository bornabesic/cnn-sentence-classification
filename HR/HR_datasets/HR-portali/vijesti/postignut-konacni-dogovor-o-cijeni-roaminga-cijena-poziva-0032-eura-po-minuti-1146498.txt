Nakon dugotrajnih pregovora između Europskog parlamenta, Vijeća EU-a i Europske komisije, sinoć je postignut konačni dogovor u vezi cijena roaminga na području Europske unije. Dogovoreno je kako će do 30. lipnja 2022. godine cijena poziva u roamingu iznositi 0,032 eura po minuti, a cijena SMS poruke 0,01 euro. Što se tiče podatkovnog prometa, tijekom godina cijena će postepeno padati kako bi se do 2022. godine dostigao iznos od 2,5 eura po gigabajtu, priopćio je ured hrvatskog zastupnika u Europskom parlamentu Davora Škrleca. - Europski parlament je u konačnom dogovoru s Vijećem i Komisijom uspio osigurati niske cijene za potrošače u korištenju usluga roaminga. Tarife su znatno smanjene kako bi se i mali operateri lakše natjecali s velikim telekomunikacijskim kompanijama. Ishod pregovora je veliki uspjeh Europskog parlamenta jer je, za razliku od Vijeća i Komisije, zaštitio interese građana, a ne samo interese nekoliko velikih telekom operatera. Postavljanjem znatno nižih cijena troškovi roaminga uskoro će tako postati stvar prošlosti - komentirao je Škrlec. >> Od 1. siječnja 2017.: Ovo su nova pravila za korisnike mobitela i operatere >> Besplatan roaming samo 90 dana godišnje 