Pokušaj mirenja s Vladom propao je pa slijede sudske tužbe zaposlenih u javnim službama, koje će opteretiti sudove i državni proračun, najavio je čelnik srednjoškolskog sindikata Branimir Mihalinec, u ime osam sindikata javnih službi. Moguć je i štrajk, no prvo će pričekati prve sudske odluke. – Socijalna država zagovara se prije svakih izbora, a kad se osvoji vlast, štiti se krupni kapital – ustvrdio je dr. Ivica Babić, šef liječničkog sindikata. Vilim Ribić navodi kako je Vlada nepoštivanjem sporazuma potpisanog sa sindikatima postigla to da je “vlastita država prevarila svoje građane, ista ona koja ne dopušta da građani nju ne prevare ne plativši struju”, ustvrdivši kako su građani zabavljeni Bleiburgom i Jasenovcem, da ne bi osvijestili vladavinu financijskog kapitala. Mihalinec je dodao da država novca ima, ali ga koristi za besplatnu radnu snagu u financijskim institucijama. – Na zapošljavanje bez zasnivanja radnog odnosa, SOR koji ruši cijenu rada, dali su milijardu kuna, od čega pola u Erste banku – kazao je Mihalinec. Spor je nastao zbog Sporazuma o osnovici za plaće, kojim je 2009. zbog krize zamrznuto šestpostotno povećanje, i njegovih dodataka koji su trebali donijeti uvećanja s početkom 2016. godine. Vlada je mišljenja da nema temelja za javnoslužbenička potraživanja koja iznose oko milijardu kuna. Sindikati su već predali 26 tužbi, a navodno ih je još 50 predano putem odvjetničkih ureda.