Foto: Hina  PRIHODI od prodaje Grupe Podravka u prvom tromjesečju 2017. godine iznosili su 913,2 milijuna kuna.  Na kretanje ukupnog prihoda od prodaje u Grupi Podravka, koji je niži u odnosu na isto razdoblje prošle godine za 83,9 milijuna kuna, utjecala je prodaja poslovnog programa pića, ukidanje dijela mesnog asortimana, poremećaji na tržištima regije Adrija uslijed izvanrednih okolnosti povezanih s najznačajnijim kupcem (Agrokorom op.a.), promjena distributera za tržište Zapadne Europe te privremeno smanjivanje prodaje glavnom distributeru na tržištu Rusije, navodei iz Podravke. Grupa Podravka ostvarila je u prvom tromjesečju ove godine više od 70 posto prodaje na inozemnim tržištima. Ostvarena bruto dobit u prvom tromjesečju iznosi 320,6 milijuna kuna, a neto dobit 18 milijuna kuna. Najveći utjecaj na smanjenje iskazane neto dobiti imali su, između ostalog, veći troškovi realiziranih opcijskih dionica u navedenom razdoblju. Kada je riječ o strateškim poslovnim područjima Grupe Podravka, posebno vrijedi istaknuti pozitivna kretanja u segmentu Farmaceutika čiji su prihodi iznosili 189,6 milijuna kuna, što predstavlja rast od 4 posto u odnosu na usporedno razdoblje prethodne godine. Na navedeni rast prodaje najviše su utjecali vlastiti brendovi koji su ostvarili rast prihoda od 4,3 posto.