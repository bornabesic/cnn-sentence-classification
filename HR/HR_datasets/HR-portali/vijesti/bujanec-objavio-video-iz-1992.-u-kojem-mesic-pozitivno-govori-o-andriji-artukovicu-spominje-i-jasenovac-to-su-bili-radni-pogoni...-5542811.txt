U emisiji Bujica u ponedjeljak navečer je objavljena video snimka koja se dan ranije pojavila na YouTubeu, a za koju se tvrdi da je nastala 1992. godine na kojoj bivši predsjednik Republike Hrvatske Stjepan Mesić u pozitivnom tonu priča o ustaškom zločincu, bivšem ministru unutarnjih poslova u kvislinškoj NDH, Andriji Artukoviću. Na snimci, koja je navodno nastala 4. siječnja 1992. godine, Mesić u jednoj prostoriji pred nekoliko ljudi govori sljedeće o Artukoviću: - Tobože Jasenovac, a to su zapravo filmovi iz Dachaua i Auschwitza i šta ja znam... Nema nikakvog filma. On to jednostavno nije vidio. Nije se mogao ni sablažnjavati ni bilo šta protestirati. Drugo, samo je raspoznavao sina kad mu je ovaj Radoslav dolazio. Onda je samo po glasu znao tko je on. Ali, pitam ja Gajskog, kakav je ovako, tvoj dojam? Kaže, "slušaj, to je vjerojatno jedan od najobrazovanijih ljudi koje sam ja u životu sreo". Jer je on u tim svojim dugim emigracijama pročitao sve i sva po svim svjetskim knjižnicama. Tako da je to jedno nevjerojatno znanje koje je imao. Drugo, što je recimo objektivno rekao Gajski. Kad sam ga, kaže, pitao, ovaj kako se osjeća, kaže: "Ustvari, ja sam sretan! Umrijet ću u svojoj domovini, a to mi je uvijek bila želja". I to je istina. I to je sve snimano, jednog dana ćemo morati te prave snimke dati - rekao je Mesić, prepričavajući svoj razgovor s Milkom Gajskim, predsjednikom sudskog vijeća u postupku vođenim protiv Artukovića. Tužitelj u tom slučaju bio je Anto Nobilo. Mesić potom na pitanje jednog od muškaraca na videu je li Artuković sahranjen odgovara:   - Spaljen je - kaže Mesić, a netko sa strane komentira kako se to u stvari poklopilo s Univerzijadom, dok druga osoba priča kako je najveća tragedija što je krunski svjedok u tom procesu bio "Tribunčić iz Jasenovca". Nakon toga više osoba priča uglas dok Mesić jede i sluša pa potom nastavlja. - Pa uzmite vi ljudi, da on kaže jedan totalni apsurd. Da je on vozio motor i da je bio u PTS-u. Prvo, on kao Cigan nije mogao biti u PTS-u, nije mogao 41' biti u PTS-u, kad je PTS osnovan 42'. Nikakve istine nema. Da on vozi motor Pavelić i Artuković razgovaraju u autu i on čuje što oni razgovaraju! I to sud uzima kao istinu - kaže Mesić, a prisutni su se kratko nasmijali. Neka druga osoba potom kaže da je u novinama pročitala da je on izjavio da je ipak lažno svjedočio kad je već bio u poodmakloj dobi, a Mesić pritom klima glavom. Ubrzo potom video se završava. Kasnije tijekom emisije prikazana je druga snimka, navodno također iz Novske 1992., u kojoj Mesić govori o Jasenovcu (ustaškom logoru smrti u kojem je pobijeno više od 80.000 osoba, među njima najviše Srba). Na pitanje nekog muškarca iz prostorije da li u Jasenovcu ima ukopano 40.000 Srba i da ne znaju što će s njima, Mesić odgovara: - Trideset i osam. Samo, nemojte se zavaravati, Jasenovac je radio poslije rata još dvije godine. A u grobu ima duboko ukopanih Hrvata. Mi ćemo sad tražiti da se iskopaju one rake pa ćete vidjeti da su to domobrani i ustaše i Čerkezi, tko sve ne - govori Mesić uz kratke upade okupljenih pa nastavlja dalje.   - I to ćemo morati svjetsku komisiju dovesti da se vidi tko je tu. Da bi to raskrinkao. Samo ne možeš sad kopati - rekao je Mesić, a okupljeni potom opet počinju kratku diskusiju o Artukoviću i Jasenovcu. Mesić se potom ubacuje: - Tito je znao da je to falsifikat jer je trebalo prikazati što veće žrtve da se dobije... Ali on nikada nije posjetio Jasenovac! I kad su papu tražili da dođe, tražili su "može, ali ako posjeti Jasenovac". Onda je papa rekao: "Samo na mjesta koja je i Tito posjećivao". Na upadicu da se Tito možda bojao "onih poslijeratnih što je spremio", Mesić odgovara: - Ne, nije htio! Znao je! Nakon što jedan muškarac kaže kako su oni pokušali računati kojim tempom bi se trebalo ubiti 700 000 ljudi (što je bila preuveličana brojka ubijenih u Jasenovcu kojom se baratalo u bivšoj Jugoslaviji, a danas tu brojku spominju i u Srbiji), Mesić rezolutno odgovara: - To je nemoguće! To što su oni rekli je nemoguće! Drugo tu nije bilo plinskih komora. I drugo, moramo još nešto priznati. Ono što logoraši sami priznaju, oni koji su objektivni. Druga stvar Tribunčići i ti budalaši. Oni koji su bili sa Šimom. Ljudi su umirali kao što se i inače u ratu umire. Od tifusa, od dizenterije, od ovoga, onoga i umirali su... Ali to su bili radni pogoni. Bilo bi glupo, kaže, da se netko tko se nauči raditi u kožari... I sad ga ti ubiješ, jel'? I tko će sutra raditi? Trebalo je prerađivati kožu. Trebalo je za vojsku. Prema tome, ti pogoni su radili. Ljudi su ubijani, ali prije dolaska u Jasenovac. Kad je došao on u Jasenovac, on je već bio praktično spašen jer je onda kao radnik bio potreban. Ta ubojstva jednostavno nisu istinita, kaže, prošlo je po petnaest, po mjesec dana da nitko nije umro niti je ubijen. Ali umirali su ljudi, pa jasno da su umirali. Djeca iscrpljena, s materama su došli pa su i umirali. Bilo bi glupo reći da nije bilo smrti. Dvadeset i pet tisuća je puno, ali nisu to samo Srbi, Boga ti! Slušajte, to je bila institucija, institucija logora koja je u to vrijeme bila ne samo tu nego u cijeloj Europi, Institucija koja je izolirala ljude koji su mogli aktualnom režimu smetati. I zato ga je izolirao. Da je tu bilo i smrti, normalno da je bilo. Ali da se izmišljaju takve podvale i laži da su časne sestre ubijale u Jastrebarskom gdje su one po cijenu života žrtvovale se da budu i same zaražene od tifusa, spašavale djecu i hranile tu djecu. I gdje ta djeca na kraju to i priznaju kao što je recimo onaj Milivojević Dragan, koji je isto dijete s Kozare. Ali on se izjašnjava kao Hrvat i njega su te časne sestre i spasile - kaže Mesić prije nego završava i druga snimka. Ovo, inače, nije prva snimka na kojoj bivši predsjednik Republike 'ustašuje'. Svojedobno je objavljen i video s njegova puta u Australiju, tijekom kojega je hrvatskim iseljenicima govorio o tome kako je Hrvatska u Drugom svjetskom ratu 'dvaput pobijedila', prvi put na dan osnutka NDH 10. travnja 1941., a zatim i nakon završetka rata, našavši se na strani pobjednika. Od te se vlastite izjave, objavljene dok je još bio na čelu države, u obraćanju naciji tada ogradio.   Dugi niz godina Mesić u javnosti zagovara antifašističke vrijednosti i negativno se odnosi prema ustaškom pokretu i NDH, a odnedavno je njegov ured, nakon što je deložiran iz onoga u Grškovićevoj ulici, smješten u prostorijama Saveza antifašističkih boraca Hrvatske.