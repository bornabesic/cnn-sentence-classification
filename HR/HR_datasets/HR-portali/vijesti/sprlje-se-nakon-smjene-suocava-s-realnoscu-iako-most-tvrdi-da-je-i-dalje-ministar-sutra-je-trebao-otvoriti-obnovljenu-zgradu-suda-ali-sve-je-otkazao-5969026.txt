Smjena trojice ministara u Vladi Republike Hrvatske već se odrazila na rad nekih ministara i protokolarne i radne obveze za petak koje su naprasno otkazane. Tako je u četvrtak u 20.30 sati iz kabineta ministra pravosuđa Ante Šprlje medijima poslana obavijest o otkazivanju za petak najavljenog službenog zatvaranja projekta obnove zgrade karlovačkih pravosudnih tijela. U obavijesti medijima stoji: - Službeno zatvaranje projekta „Poboljšanje kvalitete i učinkovitosti pravosudnog sustava kroz razvoj infrastrukture i bolje upravljanje” te predstavljanje obnovljene zgrade pravosudnih tijela, koje je bilo planirano za sutra, 28. travnja 2017. godine u Karlovcu, se odgađa. Novi termin odražavanja svečanosti zatvaranja Projekta javit ćemo Vam naknadno. Ispričavamo se na kratkoći dostave odgode i zahvaljujemo Vam se na razumijevanju. Na otvaranju koje je trebalo biti u petak u 10 sati trebao se obratiti ministar Ante Šprlje, veleposlanica Kraljevine Norveške u Republici Hrvatskoj Astrid Versto, gradonačelnik Grada Karlovca Damir Jelić i predsjednik Županijskog suda u Karlovcu Ante Ujević, a svečanosti je trebao biti nazočan i glavni državni odvjetnik Dinko Cvitan. Projekt u kojem su obnovljene zgrade Županijskog suda u Karlovcu, Općinskog suda u Karlovcu, Prekršajnog suda u Karlovcu, Stalne službe u Karlovcu Trgovačkog suda u Zagrebu, Županijskog državnog odvjetništva u Karlovcu i Općinskog državnog odvjetništva u Karlovcu trebao je biti svečano zatvoren u petak ujutro, a novinari i uzvanici trebali su obići objekte. No, sve je otkazano nakon smjene ministra Šprlje.