Da bi u posljednji trenutak spriječili zatvaranje knjižara posrnulog lanca Algoritam MK hrvatski izdavači okupljeni u Zajednici nakladnika i knjižara pri Hrvatskoj gospodarskoj komori inicirali su maratonske pregovore koji bi mogli biti okončani već u četvrtak ili petak, kada će se znati tko će preuzeti u najam barem dio od 31 AMK-ovih prostora. Neslužbeno doznajemo da bi to mogao biti neki od postojećih lanaca knjižara. Predsjednik Zajednice nakladnika Mišo Nejašmić otkriva kako je AMK-u od ponedjeljka blokiran račun, a izdavači kao vjerovnici već su se uglavnom pomirili da nikada neće naplatiti 30-ak milijuna kuna koliko im AMK duguje za knjige prodane u proteklih godinu dana. Stoga im je sada ključno da se održi barem maloprodajni lanac koji čini 40 posto prodajne mreže knjiga u Hrvatskoj. Kada bi se knjižare zatvorile, nakladnici bi ostali bez ključnog prodajnog kanala, što bi ih dovelo u još nezavidniji položaj. U pregovorima između AMK-a i potencijalnih najmoprimaca se, ističe Nejašmić, vodi računa i o očuvanju radnih mjesta zaposlenih u knjižarama. Kada bi AMK otišao u stečaj, izvjesno je da bi izgubio i pravo na najam tih prostora koji vjerojatno tada više ne bi služili za prodaju knjiga. “Cilj je da što više prostora ostane u funkciji prodaje knjiga kako se situacija u nakladničkom sektoru ne bi dodatno pogoršala nakon problema s Tisak Medijom koja je u sastavu Agrokora. Gubitak prodajne mreže AMK-a doveo bi velik broj nakladnika na rub opstanka, odnosno morali bi smanjiti produkciju, dodatno otpuštati ljude čiji se broj od 2008. do danas već prepolovio, a mnogi bi vjerojatno i posve nestali s tržišta”, kaže Nejašmić. Od predstavnika nakladnika doznajemo kako je većina AMK-ovih knjižara trenutačno zatvorena zbog inventure, a izdavačke kuće su zabranile daljnju prodaju svojih knjiga kako bi zaustavile gomilanje dugova. Budući da AMK nema gotovo ništa u svojem vlasništvu, nema ni mogućnosti dobivanja kredita za rješavanje tekuće nelikvidnosti koja se kreće između 30 i 60 milijuna kuna. To će, po svemu sudeći, dovesti do stečaja tog lanca knjižara, što bi moglo imati nesagledive posljedice za cjelokupno izdavaštvo koje, svi se redom slažu, od osamostaljenja Hrvatske nikada nije bilo u težoj situaciji. Nakladnici neće moći plaćati svoje obveze prema autorima i tiskarama te će se smanjiti broj objavljenih naslova koji je i sada skroman, odnosno manji nego ikada u posljednjih 10-ak godina. Vlasnik Algoritma Neven Antičević u srijedu nije bio raspoložen za davanje izjava, no prije nekoliko dana je komentirao kako više ne može smanjivati plaće i broj zaposlenih kojih je oko 300. “Mogu pokušati smanjiti najmove jer to me, među ostalim, i dovelo do ove situacije, ali to je malo vjerojatno. Troškovi najma trebali bi biti oko pet posto prometa, a nama su trenutno oko 15 do 20 posto. No, nisu ti najmovi tako visoki, oni su podnošljivi za druge branše, ali ne i za ovu našu gdje je došlo do golemog pada potrošnje. I mogu posegnuti u vlastite rezerve. Branša nam je u teškim problemima, mi zapravo svi spašavamo jedan drugoga iz dana u dan”, kaže Antičević. U zemlji slabe kupovne moći, gdje se kupnja knjige smatra luksuzom, a posljednjih šest godina kontinuirano prodaje manje, ali i tiska značajno manje naslova, dotacije za knjigu iz državne blagajne su se smanjile, knjižare pak najčešće plaćaju komercijalne najmove i sve teže opstaju. Domaćih naslova je malo, za kupovinu stranih izdanja sve je manje novca, izdavači sve teže naplaćuju ono što su plasirali u maloprodaju... Izdavačkoj industriji slabo se piše. Tisak Media, koji ima 30 knjižara, kolateralna je žrtva priče s Agrokorom i njegova sudbina također je neizvjesna. Dio knjiga prodaje se i putem kioska Tiska kojih je diljem zemlje oko 1000, a koji su također vezani uz Agrokor.