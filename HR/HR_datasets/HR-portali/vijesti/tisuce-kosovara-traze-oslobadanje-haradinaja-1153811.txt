Tisuće Kosovara prosvjedovalo je u subotu u Prištini, pozivajući francuske vlasti da oslobode nekadašnjega kosovskog premijera Ramuša Haradinaja, koji u Francuskoj čeka konačnu odluku o izručenju Srbiji koja ga smatra odgovornim za zločine prema Srbima počinjene na Kosovu tijekom rata 1998/99. - Pozivamo francusko pravosuđe da se ne obazire na neistinite optužbe Srbije - kazao je sveučilišni profesor Muje Rugova velikoj grupi okupljenih u glavnome gradu Kosova. Organizatori su potom pustili video-poruku Ramuša Haradinaja, snimljenu ispod velike albanske zastave, u kojoj se "od srca" zahvaljuje prosvjednicima i izražava "duboku zahvalnost" na njihovoj potpori. Francuski sud u Colmaru u četvrtak je odgodio odluku o mogućem izručenju Srbiji Ramuša Haradinaja nakon što je Beograd zatražio dodatno vrijeme za prikupljanje informacija. Srbija zahtijeva njegovo izručenje, a iduće ročište zakazano je za 6. travnja. Francuske vlasti uhitile su Haradinaja 4. siječnja na zahtjev Srbije koja ga kao zapovjednika Oslobodilačke vojske Kosova (OVK) smatra odgovornim za zločine prema Srbima počinjene na Kosovu tijekom rata 1998/99. Haradinaja je 2012. Međunarodni sud za ratne zločine počinjene u bivšoj Jugoslaviji oslobodio svih optužbi za ratne zločine. Srbija Haradinaja tereti za ratne zločine protiv civila na Kosovu 1998. i 1999. godine, a riječ je, prema tvrdnjama službenog Beograda, o djelima koja nisu bila predmetom suđenja pred ICTY-em. Haradinaj uživa veliku popularnost među stanovnicima Kosova koji ga smatraju herojem rata za neovisnost. Na Kosovu je u subotu boravila i visoka predstavnica EU-a za vanjsku politiku i sigurnost Federica Mogherini koja je izjavila da je pomirenje ključna reč, a da je dijalog na najvišoj razini između Beograda i Prištine veoma važan.  Upozorila je također vlasti u Prištini da je vrijeme da usvoje dogovor s Crnom Gorom o razgraničenju što je zadnji uvjet EU-a za liberalizaciju viznog režima za stanovnike Kosova. "Spremni smo vam ukinuti vizni režim, no na parlamentu ove zemlje je da poduzme potrebne mjere", kazala je. Mogherini je nakon posjeta Kosovu otputovala u BiH. >>Srbija ljuta zbog puštanja Haradinaja, traže njegovo izručenje >>'Albanska dijaspora priprema se zauzeti diplomatska predstavništva kako bi prisilila Beograd da odustane od gonjenja Haradinaja' 