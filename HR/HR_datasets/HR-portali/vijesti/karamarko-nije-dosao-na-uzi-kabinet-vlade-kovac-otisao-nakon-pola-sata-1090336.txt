Nastavlja se krizna situacija s hrvatskom Vladom. Šef HDZ-a Tomislav Karamarko objavio je na današnjoj konferenciji za medije da HDZ pokreće opoziv premijera Tihomira Oreškovića. Održan je i uži kabinet Vlade na kojoj su bili premijer, potpredsjednik Božo Petrov, Mostovi ministri te HDZ-ov ministar Miro Kovač koji je nakon kraćeg vremena napustio sastanak. Javnosti se putem konferencije za medije obratio i šef SDP-a Zoran Milanović koji je pozvao da se na prijevremene izbore krene što prije i za to predložio sredinu srpnja. Premijer Tihomir Orešković kratko je danas poručio da poštuje HDZ kao stranku, ali da je Karamarko ogroman teret za ovu Vladu, a i za HDZ. Božo Petrov poručio je večeras da je Most donio odluku i da će je sutra predstaviti. U nastavku pratite tijek situacije i novosti s krizom Vlade: 8.30 - Nakon burnog političkog dana u utorak danas se s početkom u 10 sati treba održati sjednica Vlade. Na pripremi sjednice jučer su se na užem kabinetu Vlade sastali tek premijer Tihomir Orešković i potpredsjednik  Božo Petrov s ministrima iz Mosta, a ministar Miro Kovač iz HDZ-a zadržao se tek pola sata. No, danas bi se na sjednici Vlade mogli pridružiti i HDZ-ovi ministri.  22.35 sati - Most je donio odluku, sutra ćemo je prezentirati predstavnicima u Vladi, a nakon toga javnosti. Ono što sigurno možemo reći je da nećemo dopustiti da se netko igra s državom i s nacionalnim interesima - rekao je Božo Petrov, javlja RTL. 22.30 sati - Postoji li mogućnost da premijer odustane i ne čeka glasovanje? - To trebate njega pitati, danas je bio prilično odlučan, poručio je da će se boriti i mislim da će se boriti do kraja - rekao u emisiji Otvoreno HRT-a savjetnik premijera Oreškovića Stjepo Bartulica. Opširnije OVDJE 22.00 sati - Karamarko se nije mogao pomiriti s nekim odlukama, to je njegovo pravo, ali premijer za neke stvari potpisuje odgovara i mislim da se savjesno i odgovorno ponaša od početka. Premijer zapravo želi učiniti sve da ova vlada opstane i s pravom govori da je glavni uzrok krize Karamarko i njegova politička situacija. Nalazi se pred mogućim opozivom u Saboru i, nažalost, neke stvari su se razvijale koje se po meni nisu morale, ali premijer gleda razumski, ne naivno, ne radi se o kamikaza akcijama, dobiva poruke ohrabrenja od ljudi iz HDZ-a da nastavi s borbom - rekao je Bartulica - kazao je u emisiji Otvoreno savjetnik premijera Oreškovića  Stjepo Bartulica. Opširnije OVDJE 21.05 sati - Zatražit ću od svih članova Gradskog odbora da se izjasne jesu li uz mene ili nisu, pa ako dobijem njihovu podršku, ostavku ne mislim podnositi. Demokratska smo stranka i smatram da svatko ima pravo reći što misli - kaže Damir Habijan, predsjednik varaždinskog HDZ-a, koji je unio dodatnu nervozu u vrhu stranke.  Nakon što su čelnici varaždinske organizacije rekli da bi Karamarko trebao otići iz Vlade, glavni tajnik HDZ-a Domagoj Ivan Milošević poručio da očekuje njihove ostavke. Opširnije OVDJE 20.55 sati - Vulin: Još ne znamo hoćemo li glasati za Oreškovićev opoziv, za Karamarkov hoćemo. Opširnije OVDJE 20.20 sati - Tomislav Karamarko krenuo je u akciju rušenja premijera Tihomira Oreškovića, a iako se jutros u središnjici HDZ-a okružio svim HDZ-ovim ministrima (osim Zdravka Marića koji je bio u stranci, ali je morao otići zbog obveza), taj njegov potez nije prošao bez otvorenih kritika i rasprava na Klubu HDZ-a. Opširnije OVDJE 19.28 sati – Glavni tajnik HDZ-a Domagoj Ivan Milošević rekao je za N1 da su jedinstveni te komentirao na koga HDZ računa prilikom opoziva premijera. – Računamo na istu onu većinu na koju računamo i u preslagivanju. Pretpostavljam da će oni koji su glasali protiv Oreškovića sada biti za opoziv. Nismo zadovoljni time kako radi Vlada, kuda idemo –rekao je Milošević. Komentirao je i popis za zahtjev za opoziv premijera na kojem se nisu našla imena svih HDZ-ovaca rekavši da su "ljudi na putu izvan Zagreba i zato nisu svi stavili svoj potpis". – Eksperiment nije uspio. Imamo tehničkog premijera i nekoliko ministara kao da su u tehničkoj vladi. Takvog eksperimenta u Europi nije bilo. To ne funkcionira. Trebamo ozbiljnu Vladu i stručnjake da se provedu reforme – dodao je. – Mislim da bez obzira na neslaganja i u parlamentu vidimo da zastupnici Mosta različito glasuju... Jednostavno neiskustvo, a ono je važno za donošenje političkih odluka. Želim reći da se ne bojimo izbora – rekao je također Milošević. 19.23 sati – Predsjednik Sabora Željko Reiner (HDZ) rekao je večeras u Dnevniku na HTV-u da je logično da se prvo raspravlja o povjerenju predsjedniku Vlade jer, ako mu se ne izglasa, a to se, rekao je, čini vrlo izgledno, bilo kakvo drugo glasovanje o drugom članu postaje potpuno besmisleno jer Vlada samim tim činom pada. Reiner je također rekao da HDZ nema razloga izbjegavati izglasavanje povjerenja Karamarku te da izglasavanje povjerenja Oreškoviću ni u kojem slučaju nije pokrenuto da bi se izbjeglo ovo prvo. – HDZ se ne boji novih izbora i on je spreman na njih, ali građani moraju znati što znače novi izbori – rekao je, dodajući da rejting nestabilnoj zemlji pada, a kamate rastu.  – Postoje milijarde eura koje mi do kraja godine nećemo moći povući – poručio je Reiner. – Građani moraju znati da to nije tek tako provesti nove izbore, to je velika šteta. Reiner je rekao da je HDZ jedinstven te da to što je "dvoje-troje ljudi u Varaždinu poluprivatno pozvalo novinare nije stranka. – Sve je vrlo unisono – rekao je Reiner. 19.12 sati – Predsjednik HSS-a Krešo Beljak izjavio je danas kako je aktualna kriza vlasti dovela do otvorene borbe koja šteti Hrvatskoj, jer je zbog nečijih interesa, ne samo pojedinačnih nego i cijelih stranaka i pokreta, na grub način iznevjerena volja birača, zbog čega smatra kako su, ne dođe li u idućim danima do nekakvog dogovora, novi izbori jedino rješenje. Više čitajte OVDJE. 18.30 sati – Ministar vanjskih i europskih poslova Miro Kovač rekao je danas u Zagrebu da su politička previranja u Hrvatskoj normalna za demokraciju i očekuje da će se kriza vlade riješiti "u hodu". Opširnije OVDJE. 17:58 sati – Nakon što su se u nekim medijima pojavile informacije kako je predsjednik Hrasta, Ladislav Ilčić, potpisao zahtjev za opozivom premijera Tihomira Oreškovića, predsjedništvo stranke demantiralo je te navode. – Hrast ne može biti dio neke nove saborske većine sa strankama koje su programski značajno različite, poput SDSS-a – poručili su iz Hrasta koji smatra da treba nastaviti suradnju s Mostom. Opširnije pročitajte OVDJE. 17.40 sati – Živio nam dr. Tuđman! – napisao je danas Davor Ivo Stier, HDZ-ov eurozastupnik, na Facebooku uz fotografiju Miroslava Tuđmana, koji je odbio dati svoj potpis za opoziv premijera Oreškovića. 17.30 sati – U kojim uvjetima su mogući izbori u srpnju, pročitajte OVDJE 16.43 sati – Iz Vlade su izvijestili da će se sjednica održati sutra u 10 sati. Što je na dnevnom redu, pogledajte OVDJE. 16.30 sati – U obrazloženju zahtjeva za opoziv Tihomira Oreškovića, koji su potpisala ukupno 42 zastupnika HDZ-a te dva zastupnika HSP-a AS, HDZ je među sedam-osam razloga za opoziv napisao da premijer kojeg su oni doveli na vlast više ne uživa njihovo povjerenje. Spočitnuli su mu u tom obrazloženju otkazivanje prošlotjedne sjednice Vlade u posljednji trenutak te ustvrdili da osim pokazivanja "nevjerojatne razine političke neodgovornosti", pokazuje da ne zna ni ustavni poredak Hrvatske ni naš parlamentarni politički sustav. Što stoji u obrazloženju i čiji su sve potpisi na njemu, pogledajte OVDJE. 15.25 sati – Božo Petrov izašao je iz stana premijera Tihomira Oreškovića. Po izlasku iz stana nije davao izjave. 15.20 sati – HDZ je danas počeo prikupljati potpise zastupnika za opoziv premijera Tihomira Oreškovića. No, kako doznajemo, taj proces ne ide glatko. Na sastanak nisu došli svi zastupnici HDZ-a. Također, HDZ-ov zastupnik i potpredsjednik saborskog Odbora za unutarnju politiku Miroslav Tuđman potvrdio je za Večernji list da je odbio dati svoj potpis.  15.15 sati –  Potpredsjednik hrvatske Vlade Božo Petrov izjavio je kako članovi aktualne Vlade odlično funkcioniraju i kako su svi bili za promjene, ali su reforme zakočili odnosi između političkih stranaka. Više pročitajte OVDJE. 14.20 sati – Nakon što je Tihomir Orešković dao izjavu novinarima, potpredsjednik Vlade Božo Petrov viđen je kako dolazi kod premijera. Božo Petrov upravo došao kod Tihomira Oreskovica doma. @NLMost @VladaRH pic.twitter.com/bArMEPdmJW 14.15 sati – Nakon dvosatne sjednice Kluba zastupnika Domoljubne koalicije, na kojoj nisu bili svi zastupnici HDZ-a, ali ni predstavnici HSLS-a i HSS-a, predsjednik HDZ-ova kluba Ivan Šuker poručio je da su skupili 40-ak potpisa za opoziv premijera, odnosno potpise svih koji su bili na sjednici. – Danas ćemo to uputiti u proceduru i, kada se preda službeno, vidjet ćete koje je obrazloženje – kaže Šuker. Više informacija pročitajte OVDJE. 14.10 sati – Hrvatska udruga radničkih sindikata (HURS) pozvala je klubove saborskih zastupnika da, u interesu građana koji trpe štetu zbog nefunkcioniranja vlasti, smjesta donesu odluku o raspuštanju Sabora, kako bi se prijevremeni izbori mogli održati što prije. 14.05 sati – Konzervativni HDZ, najveća stranka u vladajućoj koaliciji, podnijet će u parlamentu zahtjev za opozivom premijera Tihomira Oreškovića iako je pomogla njegovu postavljanju na vlast prije manje od pet mjeseci, piše Reuters. – Ova Vlada nije funkcionalna. Možemo nastaviti s reformama samo s novim ljudima – prenosi britanska agencija riječi predsjednika HDZ-a i prvog potpredsjednika vlade Tomislava Karamarka. Što sve strane agencije pišu o hrvatskoj političkoj krizi, pročitajte OVDJE. 14.00 sati – Predsjednik Saveza samostalnih sindikata Hrvatske (SSSH) Mladen Novosel ocijenio je da su prijevremeni izbori jedino rješenje kako bi se izašlo iz trenutačne pat-pozicije. Jedino rješenje ove situacije su prijevremeni izbori ma koliko to koštalo, a nažalost to će previše koštati, i da se jednostavno izađe iz ove pat-pozicije, rekao je novinarima na "Danu poduzetnika". 13.55 sati – Ovo je borba za Hrvatsku. Moja poruka je jasna, ja sam dobio povjerenje u Hrvatskom saboru. Poštujem HDZ kao stranku, ali Karamarko je ogroman teret za ovu Vladu, a i za HDZ – kratko je poručio novinarima premijer Tihomir Orešković. Više pročitajte ovdje 13.10 sati – Nakon dva sata završila je sjednica Kluba Domoljubne koalicije na kojoj nije bilo predstavnika HSS-a i HSLS-a. Svi su izlazili bez izjava, a na pitanje novinara je li točno da neki zastupnici nisu htjeli potpisati zahtjev za opoziv premijera, uzvratili su da nije točno. Upitani je li točno da Jandroković i Bošnjaković nisu dali svoj potpis, ministar Hasanbegović kratko je uzvratio: ''Pa potpisali su''. Član Predsjedništva HDZ-a Darko Milinović kratko je dobacio novinarima u prolazu: ''Nemam što reći, rekao sam sve što sam imao''. 13.00 sati – Predsjednica Kolinda Grabar-Kitarović pozvala je danas na političko zajedništvo u projektima koji su ključni za strukturne promjene i stabilan razvoj.  – Danas još nismo gdje bismo trebali biti. U definiranju i provedbi reformi potreban nam je sveobuhvatan pristup problemima koji su pred nama, odustajanje od politiziranja, od traženja brzih rješenja radi političkih bodova – ustvrdila je Grabar-Kitarović na Danu poduzetnika u organizaciji Hrvatske udruge poslodavaca (HUP). Dodala je da je Hrvatskoj potrebno odustajanje od destrukcije kvalitetnih projekata radi stranačkih interesa. – Potrebno nam je zajedništvo, posebno političko zajedništvo, u onim projektima i aktivnostima koji su ključni za strukturne promjene i stabilan gospodarski razvoj – istaknula je predsjednica. 12:48 sati – Milanović je upravo na konferenciji za medije: Ovo sve što gledamo zakuhali su ljudi koji su u Vladi. Izbori bi trebali biti već u srpnju. Što ćemo raditi preko ljeta, imati još jednu kampanju? Više pročitajte OVDJE. 12.45 sati – Varaždinski HDZ:  Karamarko treba odstupiti! Gradski odbor HDZ-a Varaždina zatražio je ostavku Tomislava Karamarka! – Tomislav Karamarko trebao bi podnijeti ostavku na mjesto potpredsjednika Vlade kako bi se izbjegli novi izbori. Vlada treba nastaviti rad – kaže Damir Habijan, predsjednik gradskog HDZ-a na izvanrednoj konferenciji za novinare održanoj u podne. Više pročitajte OVDJE. 12.41 sati – Varaždinski HDZ traži ostavku Tomislava Karamarka, tvrde da stranka ne može biti talac jedne osobe. 12.24 sati – Najavljena je konferencija za novinare predsjednika SDP-a Zorana Milanovića u sjedištu Socijaldemokratske partije Hrvatske 12.13 sati – Danas je u Vladi održan uži kabinet, odnosno ono što je od tog kabineta ostalo, zbog toga što je, kako doznajemo, od HDZ-ovih ministara na sastanak došao samo ministar vanjskih poslova Miro Kovač. No, čak ni on, prema riječima jednog od sudionika sastanka, ministra iz Mostove kvote, zapravo nije sudjelovao na tom sastanku jer je brzo otišao. Na sastanku su bili predsjednik Vlade Tihomir Orešković, od dvojice potpredsjednika bio je samo Božo Petrov i Mostovi ministri. – Premijer Orešković odradio je sastanak kao da se ništa specijalno ne događa. Prošli smo kroz sve točke dnevnog reda i za sutra će biti sazvana sjednica Vlade, a hoće li će se ona i uopće održati, odnosno tko će na nju doći, hoće li će se itko od HDZ-ovih ministara tamo pojaviti, to vam doista ne mogu reći – rekao nam je jedan od Mostovih ministara. Pitali smo ga i je li točna neslužbena informacija koja se jutros pojavila, a prema kojoj je ministar Kovač Mostovim ministrima predložio prijedlog da se odreknu Oreškovića, odnosno da pristanu na nekog novog mandatara / budućeg premijera. Naš izvor iz Mosta kaže da to nije točno, a ako je ta ponuda negdje iznesena, nije iznesena danas na užem kabinetu Vlade. 10.30 sati – Šef HDZ-a Tomislav Karamarko objavio je na konferenciji za novinare da HDZ pokreće opoziv premijera. Izvještaj s konferencije pročitajte OVDJE. >> Tomislav Karamarko: HDZ danas pokreće opoziv premijera Tihomira Oreškovića. Postoje ruke za rušenje Vlade. I SDP-ove i HDZ-ove 