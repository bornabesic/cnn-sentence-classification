Svi novopridošli neregularni migranti koji su doplovili iz Turske do grčkih otoka bit će od 20. ožujka 2016. vraćeni u Tursku - tako glasi citat iz sporazuma između EU i Turske koji je konačno usvojen danas poslijepodne u Bruxellesu i koji ima ambiciju jednom zauvijek zaustaviti najprometniju migrantsku rutu u Europu. Po principu “1 za 1”, za svaku izbjeglicu iz Sirije koju Grčka vrati Turskoj, EU će po sustavu kvota preseliti po jednu izbjeglicu iz Sirije izravno iz Turske, ali prioritet će imati oni koji nisu pokušali preći Egejsko more ilegalno, nego oni koji se nalaze u izbjegličkim kampovima u Turskoj. Maksimalan broj sirijskih izbjeglica koje je EU zasad obećala na taj način preseliti iz Turske je 72.000, ali jednom kad taj broj bude premašen očekuje se od europskih zemalja da dobrovoljno, bez kvota i bez nametnutih obveza, nastavljaju primati sirijske izbjeglice iz Turske.  - Ovaj dogovor razbit će krijumčarsku mrežu i poslati jasnu poruku koja će odvratiti potencijalne migrante od neregularnog prelaska u EU - rekla je njemačka kancelarka Angela Merkel. Onih 45 tisuća izbjeglica koji su već sada u Grčkoj, od čega njih skoro 20 tisuća čeka na granici s Makedonijom u selu Idomeni, trebali bi biti relocirani po zemljama EU također po sustavu kvota.  - Želim poručiti izbjeglicama u Idomeniju da poslušaju grčke vlasti i odu u druge prihvatne centre gdje su uvjeti puno bolji. Odande će pokrenuti postupak dobivanja azila ili relokacije u druge europske zemlje, ali nemaju pravo birati zemlju - poručila je Merkel. Hrvatski premijer izašao je sa summita i zaključio “da se Europa super pokazala”.  - Dogovorili smo s Turskom rješenje koje je dobro za Europu, dobro za izbjeglice i dobro za Grčku, za koju će to biti ogroman logistički izazov, ali u tome će cijela Europa pomoći - rekao je Tihomir Orešković. EU će hitno poslati Grčkoj 4000 službenika, sudaca, prevoditelja i drugog osoblja koje će pomagati Grcima u procesuiranju svakog izbjeglice i migranta koji ima pravo na individualno saslušanje i profilaciju, iako ga nakon te procedure čeka readmisija u Tursku.  - Dobit ćemo od Komisije i od Grčke podatke koji se resursi traže i potom ćemo u Hrvatskoj vidjeti da ponudimo naše ljude i resurse što prije - rekao je premijer Orešković. Predsjednik Europskog vijeća Donald Tusk upozorio je da dogovor s Turskom nije rješenje sam po sebi, nego u paketu jačanjem vanjske granice EU i držanjem balkanske rute i dalje zatvorenom. Dok je turski premijer Ahmet Davutoglu pregovarao u Bruxellesu, predsjednik Recep Tayyip Erdogan u oštrom govoru iz Turske kritizirao je EU zbog kritika koje se iz nekih europskih zemalja čuju na račun gušenja slobode medija i vladavine prava u Turskoj. - Dok Turska ugošćuje tri milijuna izbjeglica, oni koji ne mogu pronaći mnesta za šačicu izbjeglica, koje se usred Europe drže u sramotnim uvjetima, trebaju prvo pogledati sebe - poručio je Erdogan. Posebno ga je zasmetalo što su u Bruxellesu za vrijeme trajanja summita prosvjedovali Kurdi. Belgijskim vlastima koje su taj prosvjed dozvolile poručio je da vode EU u “minsko polje”.  - Nema razloga da bomba koja je eksplodirala u Ankari ne eksplodira u Bruxellesu, gdje su saveznicima terorista dali priliku da izvedu show - poručio je Erdogan. Ipak, njegov premijer u Bruxellesu je bio konstruktivniji i otvoreniji za postizanje dogovora s EU o rješenju migrantske krize.  >> Grčka će sve izbjeglice vraćati u Tursku!  Prijetnja Cipra da će uložiti veto na bilo kakvo ubrzanje pregovora Turske o članstvu u EU na kraju je prevaziđena tako što je, tipično za EU, pronađena formulacija koja može značiti sve i ništa, pa zadovoljava i Cipar i Tursku. Turcima se obećaje da će imati “energičnije” pregovore s EU, no o tome kako će to “energičnije” izgledati odlučivat će se kasnije. Svima je prioritet da se zaustave neregularni prelasci migranata. 