Foto: FAH  JOŠ uvijek traje kriminalističko istraživanje vezano uz fizički napad na policajca Policijske uprave požeško-slavonske M.G.-a, kojega je brutalno 13. veljače u jutarnjim satima u centru Požege pretuklo, po sadašnjim saznanjima, 16 huligana.  Teško ozlijeđeni policajac operiran je u požeškoj bolnici, a na upit od glasnogovornice PU požeško-slavonske Ivane Radić 034portal doznaje kako će nakon završetka kriminalističkog istraživanja biti podneseno izvješće nadležnom Državnom odvjetništvu.  Ovaj brutalni čin prilično je uznemirio Nacionalni sindikat policije (NSP) koji je pisao i resornom ministru Vlahi Orepiću. U pismu predsjednik NSP-a piše kako "ne umanjujući vrijednost, stručnost i znanje kolega iz PU požeško-slavonske, ovim putem Vas pozivamo da u kriminalističko istraživanje ovog događaja, dodatno kao pomoć, uključite stručne osobe iz Uprave kriminalističke policije, da se u dogovoru s Državnim odvjetništvom sukladno Zakonu o kaznenom postupku poduzmu sve na Zakonu osnovane radnje s ciljem utvrđivanja svih činjenica i osiguranja dokaza za pokretanje i vođenje kaznenog postupka protiv počinitelja, posebice zato što je u ovom događaju bio uključen veći broj napadača", napisao je predsjednik NSP-a Nikola Kajkić ministru Orepiću.  "Riječ je o relativno malom broju svjedoka koji su iskazivali stvarno događanje, na koje se po našim saznanjima pokušava utjecati od strane počinitelja i njihovih odvjetnika s ciljem promjene iskaza. Također apeliramo da se u koordinaciji s Državnim odvjetništvom sukladno odredbama Zakona o kaznenom postupku za počinitelje traži određivanje istražnog zatvora i određivanje što teže zakonske kazne", piše Kajkić.  "Ne razumijemo da vi kao mediji nemate interes osuditi ponašanje ovog okrutnog čina napada 16 mladića na jednu osobu (policijskog službenika), i to napad s palicama, razbijenim staklenim osobama i dr. predmetima usmjerenim isključivo na nanošenje ozljeda i usmrćivanja i samo zato što se radi o policijskom službeniku koji je nastojao zaštititi nečiju imovinu, zar takvo razmišljanje ovih mladića počinitelja nije ozbiljan razlog da se društvo u cjelini zamisli i postavi pitanje gdje nas sve to vodi, što će se dogoditi kad takvim mladićima ovakvo i slično upozorenje uputi običan građanin", zaključio je u svom dopisu medijima predsjednik NSP-a Nikola Kajkić.