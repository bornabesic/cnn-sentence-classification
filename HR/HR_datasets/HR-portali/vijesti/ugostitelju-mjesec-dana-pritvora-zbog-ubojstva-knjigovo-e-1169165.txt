Istražni sudac Županijskog suda u Slavonskom Brodu Stjepan Franić odredio je jednomjesečni pritvor 42-godišnjaku osumnjičenom u počinjenje kaznenog djela ubojstva. Prema neslužbenim informacijama, riječ je o I. L., ugostitelju iz Kaptola kod Požege, kojeg se tereti da je nožem i tupim predmetom usmrtio knjigovođu Željka Bohača (64) iz Slavonskog Broda. Na ispitivanju se branio šutnjom. Kako doznajemo, policijski su službenici u srijedu pretražila dom osumnjičenog i prostorije u kojima je radio. Nakon toga su iz policije izvijestili da je razriješeno kazneno djelo ubojstva Željka Bohača, koji je pronađen 3. svibnja ove godine u svojoj kući s ozljedama glave i prsišta od kojih je preminuo. Vlasnik kuće bio je sam jer je njegova supruga nekoliko dana ranije otišla kćeri u posjet u Zagreb. Krvavog ga je u dnevnom boravku pronašao nećak. Policija i Županijsko državno odvjetništvo proveli su očevid, obavljeno je više obavijesnih razgovora kako bi otkrili počinitelja. Koji je motiv okrutnog ubojstva, još uvijek je nepoznanica. 