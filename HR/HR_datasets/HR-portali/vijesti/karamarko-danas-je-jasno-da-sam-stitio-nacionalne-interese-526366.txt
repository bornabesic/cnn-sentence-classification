Nisam se vratio u aktivnu politiku, ali nikad ne reci nikad, kazao je Tomislav Karamarko u intervjuu za Jutarnji list. - Iako u proteklih 11 mjeseci nisam aktivno sudjelovao u političkom životu Hrvatske, nisam se distancirao od problema koji opterećuju našu zemlju i njezine građane. Jedan od načina da i dalje budem angažiran i koristan svojoj zemlji je djelovanje kroz formu think tanka ili, kako smo ga mi nazvali, instituta - kaže Karamarko komentirajući pokretanje  Instituta za sigurnost i prosperitet Hrvatske. Smatra da je danas najveći problem s kojim se Hrvatska suočava smanjenje broja stanovništva, koje je prouzročeno niskim natalitetom, ali i odljevom mlađeg stanovništva u druge zemlje. Upitan bi li danas postupio drugačije nego prije godinu dana, Karamarko je rekao: - Ne mislim da sam pogriješio, možda bih jedino uskratio povjerenje nekim ljudima. Vrijeme je, kao i uvijek, najbolji tumač svih događaja. Tako je i protekla godina pokazala ispravnost mojih stavova i odluka kojima sam samo štitio nacionalne interese. Primjerice, predlaganje obostranog povlačenja iz arbitražnih postupaka kao jednom od mogućih rješenja spornih odnosa s MOL-om zbog kojeg je iskonstruirana teza o sukobu interesa, a pokazalo se da sam htio zaštititi Hrvatsku od znatne materijalne štete. Karamarko se nada da će se aktualna Vlada održati jer, kako je rekao, ljudi žele rješenje problema i pozitivan korak naprijed.  - Moramo se usredotočiti na zajedništvo - poručio je. Govoreći o Bruni Esih i Zlatku Hasanbegoviću kazao je kako je riječ o odgovornim i politički profiliranim osobama, te da to što u velikoj mjeri dijele političke stavove ne znači da on upravlja njima.