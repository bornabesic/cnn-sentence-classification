Udruga "U ime obitelji" uputila je danas pismo voditelju Ekspertne radne skupine za kurikularnu reformu Borisu Jokiću i predložila mu da profesore čiji su učenici na temelju međunarodnoga vrednovanja obrazovanja PISA testove riješili s najboljim učinkom i Nacionalni centar za vanjsko vrednovanje obrazovanja pozove da recenziraju nacrte prijedloga kurikuluma. Trebalo je, smatra udruga, na temelju rezultata PISA natjecanja (međunarodno vrednovanje obrazovanja), rezultata istraživanja koja provodi Nacionalni centar za vanjsko vrednovanje obrazovanja, rezultata na državnoj maturi i rezultata na državnim natjecanjima dijagnosticirati u kojim sredinama, u kojima školama i kod kojih profesora se nalaze učenici koji su te testove riješili s puno boljim učinkom. Na temelju takve analize trebalo je te učitelje i nastavnike pozvati da sudjeluju u izradbi reforme, poručuje Udruga "U ime obitelji" i dodaje kako bi to bi potez kojim bi se dalo priznanje i nagrada profesorima koji su najuspješniji u svojem nastavničkom pozivu. Zamijetili su, ističu iz udruge, kako je jedan od argumenata za pokretanje kurikularne reforme postizanje boljih rezultata na međunarodnom vrednovanju naših učenika, koji su izuzetno niski. Udruga "U ime obitelji" smatra kako predloženi kurikulum matematike neće unaprijediti znanja naše djece kakva se traže u testovima PISA i u drugim međunarodnim vrednovanjima te u vanjskom vrednovanju koje provodi Nacionalni centar za vanjsko vrednovanje obrazovanja. Podsjećaju također kako je cijela javnost zamijetila znatne propuste i nekvalitetu u odabiru lektirnih naslova što, po mišljenju udruge, ostavlja prostora za sumnju da su i ostali kurikulumi napravljeni sa znatnim propustima. >> Jokić: Uvjeren sam u nastavak kurikularne reforme te očekujem operativnu podršku >> Ministarstvo: Cjelovita kurikularna reforma se nastavlja prema predviđenom planu 