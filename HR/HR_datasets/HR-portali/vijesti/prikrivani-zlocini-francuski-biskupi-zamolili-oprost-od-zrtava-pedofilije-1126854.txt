Francuski biskupi zatražili su u ponedjeljak oprost za "grijeh šutnje" Katoličke crkve, nekoliko mjeseci nakon objave skandala kako su svećenici seksualno zlostavljali djecu. Crkvu su potresle optužbe da je nadbiskup Lyona Philippe Barbarin prikrivao zlostavljanje jednog izviđača i propustio udaljiti svećenika, iako se znalo da je seksualno zlostavljao dječake prije četvrt stoljeća. To je najteži skandal koji je pogodio Crkvu u Francuskoj od 2001. godine, kada je jedan biskup bio osuđen na tri mjeseca uvjetne kazne zatvora jer nije prijavio svećenika pedofila. Barbarin, koji je prosvjedovao da je nevin, ostao je u službi, ali je skandal okaljao ugled jedne od medijski najomiljenijih crkvenih osoba. Nadbiskup Pariza Andre Vingt-Trois, rekao je vjernicima za "vrijeme molitve i pokore" tijekom Biskupske jesenske konferencije u hodočasničkom gradu Lourdu u ponedjeljak, da Crkva nije uspjela u svojoj dužnosti zaštite žrtava. "Nedostajalo nam je milosti ... nismo slušali te žrtve na način na koji su one očekivale to od nas... nedostajalo nam je hrabrosti da poduzmemo mjere koje su potrebne", rekao je nadbiskup. Kao odgovor na skandal, Katolička crkva objavila je niz mjera u travnju, uključujući i otvaranje posebne e-mail adrese na koju žrtve mogu sigurno prijaviti zlostavljanje. Oko 100 elektroničkih poruka stiglo je u posljednjih šest mjeseci, u kojima se navode zlostavljanja koja se proteže do 1960. godine. Monsinjor Luc Crepy, šef stanice koja je postavljena za borbu protiv pedofilije, rekao je u propovijedi da je Crkva "morala imati hrabrosti suočiti se sa skandalom grijeha". "Morali smo prekinuti grijeh šutnje, koja je trajala predugo, ne samo crkve nego i šireg društva, i čuti patnju žrtava. Čin pedofilije, to teško kazneno djelo, oteo je nevinost i integritet djeci i mladima" rekao je. "Moramo imati hrabrosti da poduzmemo sve moguće mjere kako bi crkva postala sigurno mjesto", dodao Crepy Sam Barbarin je rekao da je susreo žrtve zlostavljanja tijekom konferencije u Lourdesu. "Svaki put kad sam razgovarao s njima, bio sam duboko pogođen ... pa se pitam kako je moguće takve rane izliječiti. Jako nam je potrebna njihova pomoć. Mnogi ne žele razgovarati", rekao je on. Međutim, skupina žrtava koja je otkrila skandal koji je gotovo srušio Barbariana, rekla je da još čekaju da crkva uvede konkretnije mjere. "Molitveni događaji i stanica za slušanje žrtava su potencijalno dobra stvar, ali ako iza toga ne postoji spremnost crkve, to je nedovoljno", rekao je Francois Devaux, predsjednik skupine. Oko 600 ljudi bilo je nazočno na misi u ponedjeljak navečer u župi Lyon, župi koju je nekada vodio svećenik pedofil Bernard Preynat. Svećenik koji je služio misu, otac Eric de Nattes, zatražio je: "oprost u ime crkve, koja nije slušala i koja još uvijek ima mnogo toga čuti, koja je prikrivala te zločine grijehom šutnje". >> Papa traži dan svjetske molitve za žrtve seksualnog nasilja >> Pedofilija je osobni grijeh i zločin, nije grijeh cijele Crkve 