Stranka Živog zida ogradila se u subotu od izjava koje je izrekao saborski zastupnik Ivan Pernar o hrvatskoj prošlosti i počinjenim zločinima, odnosno Domovinskom ratu te Drugom svjetskom ratu. U priopćenju za javnost tvrde da njegove izjave ne predstavljaju stajališta Živog zida. "Naše je temeljno djelovanje usmjereno na rješavanje gospodarske i društvene krize u zemlji i stvaranje preduvjeta za bolju budućnost svih hrvatskih građana. Povijest ostavljamo na prosuđivanje stručnjacima, ponajprije povjesničarima. Istovremeno ni na koji način ne mislimo dovoditi u pitanje temeljne odrednice hrvatske državnosti: pravo na samostalnost i suverenost, te izražavanje poštovanja prema svima onima koji su podnijeli žrtve za taj vrijedni cilj. Poštujemo i cijenimo stavove zastupnika Pernara o trenutnoj političkoj situaciji u zemlji i svijetu, napose o monetarnoj i ekonomskoj politici, ali u slučaju procjenjivanja događaja iz hrvatske prošlosti on ne samo da nije iznio stavove stranke već je, štoviše, iznio suprotna stajališta ogromne većine članstva Živoga zida. Iz toga razloga stranka se ovim priopćenjem ograđuje od navedenih stajališta", poručili su.  Podsjetimo, Pernar je u subotu kazao da je uvjeranja kako je Oluja bila etničko čišćenje, a Jasenovac genocid. - Oluja je bila etničko čišćenje, to sam spreman u svakom trenutku reći, ali od strane koga? Srpskih vođa koje su odbile mirovni plan i pozvali sve Srbe da napuste Krajinu, cilj je bio da se te Srbe potom naseli na Kosovu što su izbjegli Srbi odbili. Oni koji su prihvatili, pobjegli su za Kanadu i Ameriku prvom prilikom - napisao je. Osvrnuo se i na pad Vukovara kazavši da su Srbi ubojstvom 400 do 500 ljudi nakon pada grada ubili 0,01 posto Hrvata, a rezultat toga je da preostalih 99,9 posto zato prezire i osuđuje. - Što ste time dobili, kakva vam je korist od toga, ima li neka logika iza toga. Sve koji žele mir među našim narodima ste tim činom stavili u položaj da ih vlastiti narod mrzi zato jer vam žele mir i dobro. Uništili ste život onima poput mene koje zbog ljubavi spram vas vlastiti narod smatra izdajicom, a volim vas jer volim sve ljude - poručuje Pernar. >> Pernarov tok misli: Jasenovac i Oluja, genocid i etničko čišćenje 