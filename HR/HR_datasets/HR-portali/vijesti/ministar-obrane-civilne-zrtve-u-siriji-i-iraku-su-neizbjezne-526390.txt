Civilne žrtve su neizbježne u ratu protiv skupine Islamske države u Iraku i Siriji, ali Sjedinjene Države poduzimaju sve što je moguće kako bi ih izbjegle, rekao je u nedjelju američki ministar obrane Jim Mattis. Sjedinjene Države i međunarodna koalicija vode od 2014. zračne napade u Iraku i Siriji protiv skupine Islamske države, u kojima je prema tvrdnjama nevladinih organizacija sve više civilnih žrtava. Te žrtve su "činjenica u takvim situacijama", izjavio je Mattis u nedjelju na kanalu CBS. Ali Sjedinjene Države poduzimaju sve što je u ljudskoj moći, u skladu s vojnim potrebama, da bi ih izbjegli, rekao je. Prema nekim nevladinim organizacijama povećan broj civilnih žrtava, koje Pentagon poriče, rezultat su namjere Trumpove administracije da ubrza borbu protiv džihadista. Tu tvrdnju Pentagon poriče. "Nismo promijenili pravila bombardiranja, koja određuju mjere opreza za izbjegavanje civilnih žratva", ponovio je Mattis u nedjelju i naglasio da nije oslabilo njihovo nastojanje da zaštite nedužne. Koalicija službeno priznaje da je ubila više od 450 civila u bombardiranjima od početka kampanje bombardiranja 2014. uključući 105 mrtvih u Mosulu 17. ožujka. Airwars, udruga novinara bazirana u Londonu koji kompilira javno dostupne podatke, ocjenjuje da je najmanje 3681 civil poginuo u bombardiranjima.  Pentagon je u četvrtak priznao da je u američkom bombardiranju u Mosulu 17. ožujka smrtno stradalo 105 civila, ali je prebacio grešku na eksplozive koje su džihadisti postavili u gađanoj kući.