U operaciji pokušaja preslaganja saborske većine prvi cilj HDZ-a je postaviti Gordana Jandrokovića, potpredsjednika Sabora i glavnog tajnika HDZ-a, za novog predsjednika Sabora. HDZ-u je prikupljanje potpisa za Jandrokovića prvi test mogu li uopće sastaviti novu saborsku većinu bez Mosta. Zato se u Klubu HDZ-a sada skupljaju samo potpisi za opoziv šefa Sabora i Mosta Bože Petrova – što će ići glatko jer HDZ ima 79 potpisa, a može računati i na više od 80 – i za Jandrokovića. Međutim, u Klubu HDZ-a ne otkrivaju koliko je potpisa prikupljeno za Jandrokovića, što znači da ih zasad imaju manje od potrebnih 76. Računa se da bi HDZ za njega mogao prikupiti 70 do 72 potpisa. Iskristaliziralo se da je Plenkoviću za novu saborsku većinu ključan HSS Kreše Beljaka i njegovih pet zastupnika koje je dobio na prošlim izborima na listi SDP-a. I to nelogičnom velikodušnošću tadašnjeg šefa SDP-a Zorana Milanovića i vrlo vjerojatno HSS više na izborima ne bi mogao dostići taj broj zastupnika. Sada bi ih mogao kapitalizirati. Iako Krešo Beljak poručuje da je HSS opozicijska stranka i zaziva Vladu SDP-a i Mosta, ipak se iz neslužbenih razgovora donekle može naslutiti da opcija s HDZ-om nije dokraja odbačena. HSS: Nismo o tome razmišljali – Mi smo u lokalnim izborima, na terenu, sve se dogodilo u roku od 24 sata i o nekim kombinacijama s HDZ-om nismo razmišljali – neslužbeno se doznaje u HSS-u. I u HDZ-u su nam pojedini izvori potvrdili da je HSS opcija na koju računaju u preslaganju, dok naši izvori tvrde da je HNS, ali i IDS ispao iz tih kombinacija. Dio sugovornika iz HDZ-a procjenjuje da bi HDZ s HSS-om, ako se uračunaju i nezavisni Željko Glasnović, Ivan Lovrinović te HDZ-ov Zlatko Hasanbegović (koji je rekao da će njegova potpora ovisiti o tome s kim bi se formirala nova većina) mogao dogurati do 79 zastupnika. To su zasad sve samo pretpostavke, ali opći je dojam u HDZ-u, pa i onih koji nisu previše skloni Plenkoviću, da bi se mogla okupiti kakva-takva nova većina. Moguće je da bi se formirala manjinska Vlada koja bi preživjela neko vrijeme do odgovarajućeg tajminga za nove izbore. S druge strane, ako Plenković ne oformi stabilnu većinu, bolje mu je na nove izbore ići odmah dok je u HDZ-u na vrhuncu moći jer je “otkantao” Most. Dio HDZ-ovaca već upozorava da im nije prihvatljiva nova Vlada u kojoj bi participirao SDSS, ali izvor iz vrha HDZ-a kaže da SDSS ne bi sudjelovao u Vladi, nego je, kao i sada, podržavao u Saboru. U slučaju da HDZ za Jandrokovića ne skupi 76 potpisa do utorka, moguće je da bi odmah išli na raspuštanje Sabora, čemu bi prethodila ostavka premijera Andreja Plenkovića, a izvanredne parlamentarne izbore mogli bi tempirati s drugim krugom lokalnih izbora 4. lipnja. Iako je na Predsjedništvu HDZ-a dogovoreno da HDZ što prije pokuša sastaviti novu parlamentarnu većinu, točan datum izbora, ako od većine ne bude ništa, nije definiran. U Klubu HDZ-a doznajemo da od Bože Petrova očekuju da već u utorak, što je prvi radni dan Sabora nakon Praznika rada, odstupi s dužnosti jer više nema potporu većine. To bi značilo da će HDZ, očito, u utorak zahtijevati da se opoziv Petrova stavi na dnevni red, dakle da ga se smijeni prije glasanja o opozivu ministra financija Zdravka Marića, što Petrov planira za srijedu. Budući da je Petrov i dalje šef Sabora, on određuje ritam stavljanja točaka na dnevni red pa iz njegovo perspektive nije za očekivati da će udovoljiti HDZ-u nego će svoju smjenu na glasanje staviti nakon što se odradi glasanje o Mariću. Ako bi HDZ prikupio 76 glasova za Jandrokovića, pitanje je hoće li ti svi novi partneri biti i protiv opoziva Marića. Beljak je, naime, dao potpis za opoziv ministra financija. U HDZ-u tvrde da kad bi Jandrokovića instalirali za novog šefa Sabora, ne bi otezali s glasanjem o Marićevu opozivu jer im je u cilju to što prije riješiti. Dominacija U Mostu ne vjeruju da je to baš tako. Ako bi se prvo glasalo o Marićevu opozivu i ako bi ga oporba predvođena SDP-om uspjela srušiti, to bi automatski značilo da Plenković nema novu većinu. Bude li Marić smijenjen, premijeru po Ustavu preostaje da predloži novog ministra (no teško bi dobio potporu) i u tom slučaju logična je ostavka premijera. U slučaju da je Plenković ne donese, SDP će odmah na toj sjednici (padne li Marić) početi prikupljati potpise za izglasavanje nepovjerenja Vladi. Ako Plenković do utorka bude imao 76 potpisa za Jandrokovića, može se očekivati da će odmah u Sabor poslati i prijedlog četvero novih ministara koji će zamijeniti smijenjene mostovce. Ako, pak, Zdravko Marić preživi glasanje o opozivu i instaliraju Jandrokovića za šefa Sabora, Plenković bi mogao pričekati do iza lokalnih izbora za uvođenje novih ministara u Vladu temeljem potpore novih partnera. U HSS-u, naime, kažu da bi teoretski mogli dati potpise za Jandrokovića jer se šefovi Sabora biraju i uz glasove oporbe, a da to ne znači potporu HDZ-u. S njima bi im bilo komotnije pregovarati nakon lokalnih izbora, kako im to ne bi  naštetilo. 