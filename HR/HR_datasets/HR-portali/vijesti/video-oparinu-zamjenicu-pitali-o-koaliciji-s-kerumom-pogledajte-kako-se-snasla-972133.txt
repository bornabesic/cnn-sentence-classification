Foto: Index  ANDRO KRSTULOVIĆ OPARA jutros je oko 10 sati pozvan na sastanak predsjedništva HDZ-a u Zagrebu. Šef Andrej Plenković vjerojatno želi utanačiti plan za drugi krug i pobjedu nad žestokim oponentom Željkom Kerumom, koji će po svemu sudeći biti ponovno HDZ-ov koalicijski saveznik u Županijskoj skupštini. U Gradu Splitu bi također bilo logično da dođe do saveza HDZ-a i HGS-a jer bi tako imali 19 od 35 vijećnika i stabilnu većinu. Preostaje, dakle, tek vidjeti tko će biti šef. Opara ili Kerum. Te finese bi se trebali razrješiti nakon drugog kruga, a dotad Opara i Kerum udaraju jedan po drugome i časte se šakom i kapom. Kerum se jutros pohvalio kako je fin i uljudan i da ne želi oštru retoriku. Opari, pak, nikako nije leglo što ga je prije dva dana uputio psihijatru, a vjerojatno ni što ga je jutros okarakterizirao kicošem, tipom iz kaubojskih romana koji misli da je iznad svih ostalih.        "Split je grad za sve" Danas je kod HDZ-ovaca u Sinjskoj Oparina zamjenica Jelena Hrgović izlagala o socijalnim mjerama koje namjeravaju poduzeti kada dođu u Banovinu. Bit će svega, i za stare i mlade, a Hrgović je posebno istaknula problem zapreka u gradu za invalide, dnevnog boravka za starije, božićnice za umirovljenike. Kako je Opara neplanirano morao kod Plenkovića, zamjenica Hrgović našla se na udaru medija koji su htjeli doznati i par praktičnih detalja. Primjerice, što planiraju za drugi krug. "Ono što je najbolje za cijelu priču, poruka i vama i svim ljudima, Split je grad za sve. Ovo je naša priča. Mi smo ljudi koji smo spremni raditi za ovaj grad, iznikli smo iz njega, grad Split nam je u srcu, splitski čovjek nam je u srcu", ponovila je Hrgović udarne slogane Oparine kampanje.  Hrgović bez odgovora o koaliciji s Kerumom Novinari su je pitali zašto HDZ na listi za Gradsko vijeće nije imao dovoljan broj žena. S tim su već imali problema i za listu za Županijsku skupštinu, a i Grad Trogir. "Možda je ispunio kvotu za zamjenicu. Zar to nije dosta? To je pitanje za stranačko vodstvo", kazala je Hrgović. Predsjednik HDZ-a Split Petar Škorić sve je promatrao iz prvog reda. Nije našao potrebnim da intervenira i spasi Hrgović od novinara koji su željeli znati i je li misle koalirati s Kerumom u GV-u. Bilo je to njezino pravo vatreno krštenje u političkoj areni.   "Opet onaj lijepi odgovor. Surađivat ćemo sa svim ljudima dobre volje i svima koji žele poduprijeti naše mjere. Nadam se da nam je cilj bolji život u grad za sve nas. Nagledali smo se svega i svačega. Jedan od mojih motiva uključenja u ovu priču je taj bolji život za sve. Dolazim iz druge priče, privatnog sektora, kulture, volontiranja u raznim programima i za mlade i za starije. Doista vjerujem da se nešto može napraviti. Dopustite da moj entuzijazam bude prilog ovoj priči", odgovorila je teologinja Hrgović, urednica u Verbumu, koju je Opara zapazio dok je radila u organizaciji manifestacije Dani kršćanske kulture.  Ali većina u Gradskom vijeću, bez nje ne možete realizirati programe, inzistirali su novinari.  "To je pitanje stranačke politike. Moj odgovor ne mora biti usmjeren na to", rekla je Hrgović.