Ministar hrvatskih branitelja Tomo Medved izjavio je u četvrtak novinarima kako Vladi treba ostaviti odluku o eventualnoj prodaji dionica HEP-a s ciljem otkupa MOL-ovih dionica u Ini, pozivajući braniteljske udruge na dijalog vezano uz odgovarajući model upravljanja Fondom hrvatskih branitelja.  "Pozivam kolege iz braniteljskih udruga da se dijalog vodi na odgovarajući način u okviru Ministarstva hrvatskih branitelja, da analiziramo cjelokupno stanje kako fonda, tako i svih ostalih pitanja. Ovo što se događa u posljednjih nekoliko dana nije dobro", rekao je Medved novinarima pred Banskim dvorima uoči početka sjednice Vlade, upitan je li za prodaju dionica HEP-a. "Ostavimo priču HEP-a Vladi, to je jedan od procesa koji će zasigurno zahtijevati temeljitu analizu cjelokupnog stanja i ostavimo to u nadležnosti resornih ministarstva i cjelokupne Vlade", poručio je. Naglasio je kako Braniteljski fond ima veliki značaj kao potporni sustav Ministarstva hrvatskih branitelja, kao i Fond za stipendiranje branitelja te Zaklada, izvijestivši da u Vladi razmatraju zakon koji je izmijenjen 2010. te analiziraju sve mogućnosti. Ponovio je poziv braniteljskim udrugama na dijalog u okviru njegova ministarstva, "a nikako na način kako se to događa u posljednjih nekoliko dana", kada je došlo do razmimoilaženja među braniteljskim udrugama oko možebitnog prijenosa 7 posto dionica HEP-a, ostvare li se Vladine najave o prodaji, u Braniteljski fond.  Medved: U HDZ-u nema puno razmimoilaženja oko najava o prodaji dionica HEP-a Medved je istaknuo kako ne vidi da u HDZ-u ima puno razmimoilaženja oko najava o prodaji dionica HEP-a, već da se radi o iznimno zahtjevnom i složenom procesu za koji treba pronaći najbolje modele. Na novinarsku tvrdnju kako su neki članovi Predsjedništva HDZ-a otvoreno izrazili neslaganje s predloženim modelom, primjerice bivši ministar poduzetništva Darko Horvat, ministar branitelja uputio je novinare da za to pitaju Horvata. Upitan hoće li prijenos dionica u Fond biti reguliran posebnim zakonom, odgovorio je kako nacrt teksta zakona svakodnevno usklađuju s resornim ministarstvima, kao i mnoga druga pitanja, te da zato još nisu išli u javnu raspravu.  Ustvrdio jeda Vlada prepoznaje važnost potpore braniteljima i stradalnicima Domovinskog rata, što je pokazala i u ovogodišnjem proračunu, gdje je Ministarstvo branitelja dobilo 201 milijun kuna više u odnosu na prošlu godinu. Ćorić: Podupirem vraćanje Ine u vlasnišvo EH prodajom dionica HEP-a Ministar rada i mirovinskog sustava Tomislav Ćorić novinarima je uoči Vladine sjednice izjavio kako podupire vraćanje Ine u vlasništvo hrvatske države prodajom dijela dionica HEP-a.   "Ovaj plan koji je iznijela Vlada, odnosno kabinet Vlade gospodina Plenkovića, podrazumijeva vraćanje Ine u hrvatsko vlasništvo, a s druge strane ostanak Hrvatske elektroprivrede u hrvatskom vlasništvu i ja apsolutno podržavam taj plan", istaknuo je Ćorić. Kujundžić: Prvo treba vidjeti što je strateški interes RH kako vratiti Inu  Novinari su ministra zdravstva Milana Kujundžića kako tumači najave premijera Andreja Plenkovića o otkupu dionica Ine od mađarskog MOL-a uz prodaju dijela HEP-a, kao i ideji potpredsjednice Vlade Martine Dalić, kojoj se protive i neki članovi Predsjedništva HDZ-a, na što je ministar odgovorio kako toj problematici treba pristupiti vrlo ozbiljno, a ne ishitreno. Naglasio je kako prvo treba vidjeti što je strateški interes hrvatske države na koji se način Ina može vratiti. "Što se netko protivi ili ne protivi, to nije stvar nekakvih emocija. Naravno da su i emocije uvijek korporirane u odluke, ali tu prvenstveno treba vidjeti što je strateški interes hrvatske države i na koji se način Ina može vratiti", poručio je Kujundžić.  Upitan ima li mnogo različitih mišljenja unutar HDZ-a o toj temi, rekao je kako je HDZ demokratska stranka u kojoj treba biti različitih mišljenja, "i bilo bi čudno da ih nema". Za sebe kaže kako nema dovoljno spoznaja u tom smislu, istaknuvši da je on "ipak u osnovi znanstvenik koji nikada ne trči bez spoznaja, ali prikupljam pomalo podatke, ukoliko sam uopće ja važan u tome". 