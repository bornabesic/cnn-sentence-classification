Izvanrednih parlamentarnih izbora u Srbiji ove godine neće biti, objavilo je u nedjelju popodne više beogradskih elektroničkih medija. Srbijanski premijer i predsjednik Srpske napredne stranke (SNS) Aleksandar Vučić ocijenio je da će situacija u Srbiji "biti stabilnija ukoliko se održe samo izbori za šefa države", objavio je popodne ruski portal Sputnjik na srpskom jeziku, pozivajući se na izvore u vrhu vladajuće koalicije, predvođene naprednjacima. Sputnjik "ekskluzivno tvrdi" da "izvanredni parlamentarni izbori neće biti održani u travnju, zajedno s predsjedničkim", objavljeno je danas na Sputnjikovom web portalu. Kako je najavljeno, Vučić će u ponedjeljak javnosti "ali i političkim partnerima i rivalima", priopćiti svoju odluku da će biti raspisana samo utrka za predsjednika države. Vladajuća koalicija na čelu s Vučićevim SNS-om proteklih je dana bila podijeljena treba li ove godine, istodobno s predsjedničkim, održati i izbore za srbijanski parlament. Tu su opciju, kako se doznaje, bili spremni poduprijeti pojedini Vučićevi koalicijski parneri čak i javno apelirajući da Vučić utječe na istodobno raspisivanje i parlamentarnih izbora. "Ipak, vođa naprednjaka i budući kandidat za predsjednika Srbije (Aleksandar) Vučić prelomio je da će biti stabilnija situacija u državi ukoliko se održe samo izbori za šefa države", navodi Sputnjik, čija saznanja prenose i elektronički mediji u Srbiji. Takvoj odluci prethodila je ocjena da "u vrijeme regionalnih potresa, političke krize u Bosni i Hercegovini, zaoštrenog stanja na Kosovu i Metohiji, ne bi bilo svrsishodno čak ni privremeno stvarati vakuum u svim vodećim državnim institucijama", prenosi Sputnjik. "Dakle, ukoliko Vučić pobijedi na predsjedničkim izborima... on bi obnašao dužnost premijera, a ministri bi radili u punom kapacitetu, dok prvi čovjek naprednjaka službeno ne preuzme predsjedničku fotelju. Tada bi aktualna vlada praktično pala, a Vučić bi, u slučaju pobjede, povjerio mandat" nekome za sastavljanje novog sastava vlade koju bi birala aktualna Skupština Srbije, u kojoj dominantnu većinu ima koalicija na čelu sa naprednjacima. Ranije u nedjelju, vođa Socijalističke partije Srbije (SPS) i šef diplomacije Ivica Dačić prethodno je izjavio kako je "u razgovoru s Vučićem" zaključio da postoji politička stabilnost i da zato nisu potrebni novi parlamentarni izbori. Dačić je novinarima u Prokuplju, na proslavi obljetnice Topličkog ustanka protiv bugarske i austro-ugarske okupacije, rekao da je najbolji dokaz za političku stabilnost vlasti u Srbiji to što je (Aleksandar) "Vučić kandidat za predsjednika Srbije" svih stranaka koje sudjeluju u vlasti. Mandat aktualnom predsjedniku Srbije Tomislavu Nikoliću istječe u svibnju ove godine, a u utrku za šefa države dosada su se službeno uključili Vojislav Šešelj, kandidat Srpske radikalne stranke (SRS), bivši pučki pravobranitelj Saša Janković, kojeg podupire znatan dio oporbe, nekadašnji šef srbijanske diplomacije i bivši predsjedajući Opće skupštine UN Vuk Jeremić, te vođa konzervativnog pokreta Dveri Boško Obradović. Vučić je sredinom veljače dobio jednoglasnu potporu Središnjeg odbora naprednjaka da se kandidira na predstojećim predsjedničkim izborima, a nakon niza nagađanja aktualni predsjednik države Nikolić priopćio je da je s Vučićem "postignut dogovor".