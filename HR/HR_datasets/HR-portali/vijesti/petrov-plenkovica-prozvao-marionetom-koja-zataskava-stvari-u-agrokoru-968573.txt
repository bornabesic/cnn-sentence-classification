Foto: Hina PREDSJEDNIK Mosta Božo Petrov optužio je u Splitu predsjednika HDZ-a i premijera Andrea Plenkovića da je marioneta onih koji žele zataškati stvari u Agrokoru, pozivajući ga da kaže tko je odgovoran za financijski tsunami koji je prijetio zbog Agrokora. "Andrej Plenković je marioneta svih onih koji žele zataškati sve stvari u Agrokoru", ustvrdio je Petrov na predstavljanju Mostova kandidata za splitskoga gradonačelnika Ante Čikotića. Komentirajući Plenkovićevu izjavu kako je Hrvatskoj prijetio financijski tsunami zbog Agrokora, Petrov ga je pozvao da kaže "tko je odgovoran za financijski tsunami". Smijenjeni ministri progovorili o odgovornosti "U trenutku kad su dva ministra (iz Mosta) progovorila o tome kako treba utvrditi odgovornost za situaciju u Agrokoru, u tom trenutku ti su ministri smijenjeni", istaknuo je Petrov.  Sinoć je Andrej Plenković u Splitu rekao da je Hrvatskoj zbog krize u Agrokoru prijetio gospodarski i financijski tsunami. Istaknuo je kako su njegova Vlada i HDZ u rješavanju poteškoća u vezi s Agrokorom pristupili odgovorno i na temelju iskustava u rješavanju sličnih problema u drugim zemljama. "Mi to radimo zakonski, bez hajke, histerije i linča i bez traženja skalpa, a neki drugi to rade tako da bi mu nekakav uspjeh bio koristan u kampanji za lokalne izbore", rekao je Plenković.  Petrov smatra kako "glavnu priču vode Šeks, Gregurić, Valentić i Božinović" Petrov je danas rekao kako "glavnu priču vode Šeks, Gregurić, Valentić i Božinović, Je li to HDZ za koji treba glasovati na izborima 21. svibnja", upitao je i pritom pozvao glasače da izađu na izbore kako bi se onemogućio takav HDZ.  U vezi s postupkom Zlatka Hasanbegovića rekao je da mu je drago da neki "kad-tad progledaju" te kako se nada da on neće biti zadnji i da će "i drugi članovi HDZ-a izaći u javnost i reći da ono što je napravio HDZ nije dobro, pošteno ni časno".  Po njegovim riječima, nikad se na ružniji način nije birao predsjednik Sabora kao što je to učinjeno pri izboru na tu dužnost Gordana Jandrokovića. Pupovca proglasio glasnogovornikom HDZ-a  "Andrej Plenković treba izaći pred građane Republike Hrvatske i reći: 'Prevario sam vas.' Plenković je najprije govorio da ima sigurnu većinu (u Saboru), onda da se ta većina 'sklapa' i napokon da to nije bitno", istaknuo je Petrov kritizirajući Plenkovića. Također je rekao da se Milorad Pupovac pretvorio u glasnogovornika HDZ-a jer najavljuje rekonstrukciju Vlade. Petrova napala starica da "ruši Hrvatsku" Tijekom predstavljanja Mostova kandidata za splitskoga gradonačelnika na skupu u gradskoj četvrti Pujankama pojavila se starica koja je predstavnicima Mosta, među ostalim, oštro rekla da "ruše Hrvatsku". "Vi želite razoriti Hrvatsku, rušite je cijelo vrijeme. Prvi put ste išli s partijom, ali vam oni nisu dali ministarstva pa ste ucjenjivali HDZ i oni su vam morali dati sva ministarstva. Cijelo vrijeme ucjenjujete - sram vas bilo", rekla je starica. Komentiraju tu kritiku, Petrov je rekao kako će uvijek biti 10 posto "onih koji su živjeli u vrijeme komunističkog sustava, kojima je Franjo Tuđman oslobodio zemlju". "Oni i danas, bez obzira na to tko bio na čelu HDZ-a, glasuju za Franju Tuđmana", rekao je Petrov, dodajući kako HDZ nije ono što je bio "na samom početku te da su "iznevjerili sve što se moglo iznevjeriti".