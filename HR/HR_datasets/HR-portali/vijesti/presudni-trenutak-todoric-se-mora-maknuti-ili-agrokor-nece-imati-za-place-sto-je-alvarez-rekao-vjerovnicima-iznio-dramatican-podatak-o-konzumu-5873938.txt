Sudeći prema priopćenju glavnog direktora za restrukturiranje Antonija Alvareza, i najveći kreditori okreću leđa dogovoru s Ivicom Todorićem o standstill aranžmanu te poručuju kako su spremni osigurati likvidnost Agrokoru, ali pri tome računaju na zaštitu koju im može pružiti samo aktiviranje lex Agrokora, koji pak podrazumijeva imenovanje Vladina povjerenika, čime bi većinski vlasnik i predsjednik Uprave koncerna de facto izgubio kontrolu nad kompanijom koju je stvarao. Konkretno Erste, Banca Intesa, Raiffeisen, Sberbank, Unicredit i VTB Bank priopćili su kako “…jednoglasno izražavaju namjeru financiranja operativnih potreba Grupe za financijskim sredstvima pod uvjetom da ta sredstva imaju prioritetni status u novom Zakonu o postupku izvanredne Uprave u trgovačkim društvima od sistemskog značaja, kojeg je upravo izglasao Sabor RH. Obvezivanje ovisi o konačnim odobrenjima odbora za kreditiranje svake institucije, koji su trenutno u ubrzanom procesu. Oni zajedno sa svojim savjetnicima neprestano usko surađuju s mojim timom i savjetnicima, a kompanija razmatra sve raspoložive mogućnosti”. Drugim riječima, Ivica Todorić dobio je poruku koja više uopće nije suptilna: trebao bi se maknuti kako bi osigurao siguran dotok svježeg novca u kompaniju koja tone. Sada još preostaje nagovoriti Ivicu Todorića ili neku drugu odgovornu osobu u Agrokoru da potpiše zahtjev za aktiviranje lex Agrokora. Koncern, potpuno je očigledno, nema novca za nastavak poslovnih aktivnosti bez obilate pomoći kreditora. Logična posljedica bit će i izostanak plaća u Agrokoru, kao i kod niza dobavljača. Ipak, nejasno je kako će ići operacija nagovaranja Ivice Todorića na potpisivanje zahtjeva jer je cijelo vrijeme krize odbijao komunicirati s općom javnošću, pa čak i s dobavljačima te je tako pridonosio općem rastu neizvjesnosti i nepovjerenja. Nitko ne zna što točno misli i što namjerava Ivica Todorić. Inače, doznajemo da se glavni direktor za restrukturiranje Antonio Alvarez u jednom od svojih prvih obraćanja hrvatskim vjerovnicima koji traže rješenje za tešku situaciju obratio s tezom kako Agrokor pati od sindroma preinvestiranja uz skupo zaduživanje. Cijeli niz proizvodnih kapaciteta prevelik je za hrvatsko tržište, dok je prema prvim procjenama, poručio je zabrinutim izvorima Alvarez, više od 50 posto prodajnih mjesta Konzuma neprofitabilno, što nije ni previše čudno uz postojeću konkurenciju i činjenicu da dućani nisu standardizirani. Taj dramatični podatak ukazuje koliko bi restrukturiranje moglo biti izuzetno bolno. Koncept standstill sporazuma koji je trebao omogućiti zamrzavanje dugova prema velikim kreditorima i plaćanje dobavljačima propao je jer se niz manjih financijskih kuća jednostavno nije mogao sustegnuti od slanja svojih potraživanja na naplatu, niti su velike banke imale dovoljno volje preuzimati nove, ekstremne rizike bez odgovarajućih kolaterala. Valja objasniti da su se male banke previše izložile posuđujući novac Agrokoru ili ulazeći s koncernom u različite financijske aranžmane te bi sada zbog niske kapitaliziranosti mogle doći u regulatorne probleme ako ne aktiviraju naplatu. Male banke, jednostavnije rečeno, moraju slati dospjela potraživanja na naplatu da bi spasile same sebe. A to je, ispričao nam je izvor blizak najvećim kreditorima Agrokora, i ključni razlog zbog čega su se sada i sve veće domaće banke okreću lex Agrokoru kao jedinoj preostaloj opciji, pogotovo jer je i niz dobavljača izgubio živce i tako značajno podigao blokade Agrokorovih računa. Ukupne blokade na kraju dana na računu Agrokorovih tvrtki takve su da niti jedan ozbiljni bankar ne može imati volje za bacanje novca u tu rupu bez dna, pogotovo ne u situaciji dok ne postoji jasna vizija restrukturiranja koncerna. Bankari su svojim novim pristupom pristali i na to što će prema lex Agrokoru dobavljači biti u privilegiranoj poziciji. Nadalje, uz lex Agrokor proces više neće biti opterećeni sukobom po pitanju regresnih dužnika koji se sada osjećaju žrtvama iako su regresni dužnici postali temeljem faktoring poslova sukladnih uobičajenoj europskoj praksi. Isto tako, veći bankari su svjesni da će uz lex Agrokor lakše amortizirati drugi, treći ili četvrti udar, odnosno moguće posljedične kolapse Agrokorovih dobavljača, pogotovo onih koji nemaju izbora nego isporučivati robu koja im ne može biti plaćena. Rusi su se neko vrijeme borili održati krhki standstill jer su najveći vjerovnici, a kao takvi su željeli imati i najviše kontrole u procesu restrukturiranja Agrokora, dok je glavni vozač u lex Agrokoru ipak država. Inače, veliki vjerovnik koji je probudio nadu Antoniju Alvarezu, a s kojom je on upoznao premijera Andreja Plenkovića, bile su upravo ruske banke. One su navodno bile spremne osigurati 150 milijuna eura te kasnije još 600 milijuna, ali uz preduvjet da onih zadnjih 100 milijuna koje su već dali dobije status supersenioriteta tj. potpuno prvenstvo prava naplate. To su sada dobili uz lex Agrokor, ali će imati manje utjecaja i kontrole. Zaključno, valja naglasiti kako je Alvarezov tim nametnuo ludi ritam te da se na dnevnoj razini odrađuje cijeli niz dogovora i zadataka; razina je to aktivnosti koju mnogi ne pamte. Međutim, s obzirom na to da je lex Agrokor sve bliže, uopće nije jasno je li i u tom aranžmanu moguć ostanak Alvarezova menadžerskog tima. Jučer je Carinska uprava zaprimila prijavu zbog sumnji u obavljanje neregistrirane djelatnosti i drugih nepravilnosti vezanih uz angažman Antonija Alvareza III. u Agrokoru. U prijavi se navodi da tvrtka Alvarez & Marsal krši zakon jer u Hrvatskoj nema predstavništvo.  Iz Agrokora poručuju kako je “angažman tvrtke Alvarez & Marsal u skladu s važećim zakonskim propisima RH”. Blokade 5. travnja1. Konzum 83 ovrhe 380,8 milijuna kuna 2. Agrokor 45 ovrha 232,8 milijuna kuna 3. Agrokor trgovina 14 ovrha 71,1 milijun kuna 4. Ledo 13 ovrha 10,6 milijuna kuna 5. Zvijezda 5 ovrha 21,2 milijuna kuna 6. Belje 55 ovrha 37 milijuna kuna 7. Vupik 24 ovrhe 10,9 milijuna kuna 8. Mstart 6 ovrha 5,1 milijun kuna 9. PIK Vinkovci 21 ovrha 12,1 milijun kuna 10. PIK Vrbovec 16 ovrha 18,8 milijuna kuna 11. Velpro 3 ovrhe 50,1 milijun kuna 12. Jamnica 18 ovrha 66,7 milijuna kuna