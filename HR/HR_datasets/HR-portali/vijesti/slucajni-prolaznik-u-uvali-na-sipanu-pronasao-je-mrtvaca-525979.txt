Dubrovačka policija pronašla je u uvali Čemprijesi na otoku Šipanu tijelo nepoznate osobe, potvrdila je u četvrtak glasnogovornica Policijske uprave dubrovačko-neretvanske Andrijana Biskup te istaknula kako se identitet tek treba utvrditi kako bi znali je li riječ o jednoj od tri nestale osobe iz tragedije u Koločepskom kanalu. ''U srijedu u popodnevnim satima policija je po dojavi građana pronašla tijelo nepoznate osobe u uvali Čemprijesi na otoku Šipanu. Tijelo je prevezeno na Odjel patologije Opće bolnice Dubrovnik gdje će se izvršiti obdukcija i identifikacija'', rekla je Biskup. Na upit dovodi li se u vezu pronalazak ovog tijela s pomorskom tragedijom kada je prije mjesec dana brod Lučke kapetanije Danče naletio na gumenjak u kojem je bilo devet osoba, Biskup je odgovorila kako će to znati tek nakon provedene identifikacije.  ''Ne isključujemo povezanost, ali o kome se radi znat ćemo nakon provedene identifikacije'', rekla je Biskup. U toj nesreći u utorak 25. travnja u večernjim satima dvije osobe su odmah stradale, odnosno njihova tijela odmah su pronađena, dvije su preživjele s lakšim ili težim ozljedama i traumom za život, dok se u tom trenutku pet osoba vodilo kao nestalo. Svi putnici su tog kobnog dana pripremali za otvaranje restoran Bowu na otoku Šipanu jer su već sljedeći dan imali zakazanu veliku grupu kojom su trebali otvoriti turističku sezonu. Odmah su pronađena tijela Dubrovčanina Alena Perišića, te Jele Kobaš iz Velike Gorice. U sljedeća dva dana nakon nesreće identificirani su svi nestali s tog broda, a u srijedu i četvrtak pronađeni su i Daniel Kobaš (1978.), inače sin Jele Kobaš, te Barry John Bandur iz Malog Stona. Kao nestali se i dalje vode Dubrovkinja Marina Vuletić (1994.), Bojan Stoiljković (1980.) također iz Dubrovnika, te Tomislav Belak (1990.) iz okolice Šibenika. Preživjeli su zasad samo Viktor Markota iz Rogotina te Velimir Šetka iz Kule Norinske.