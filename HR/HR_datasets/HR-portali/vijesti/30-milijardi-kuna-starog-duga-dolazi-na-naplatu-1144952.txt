Vlada će na sutrašnjoj sjednici donijeti novu uredbu o tarifi upravnih pristojbi, a kako neslužbeno doznajemo, sve će se pristojbe smanjiti od 30 do čak 80 posto. Koliko se smanjenje očekuje po kojoj pristojbi za sada ne žele otkriti, no kažu kako je riječ o prvom koraku ka ostvarenju plana koji je nedavno najavila potpredsjednica Vlade Martina Dalić, a koji bi kroz niz mjera u različitim resorima trebao poboljšati administrativno i regulatorno okruženje, odnosno smanjiti prepreke poslovanju u Hrvatskoj. Uz gospodarstvenike, niže upravne pristojbe obradovat će i druge građane jer se smanjuju i takse za izdavanje različitih osobnih dokumenata, primjerice putovnice za koju se sada plaća pristojba od 70 kuna. Na dnevnom redu je i prijedlog Stategije upravljanja javnim dugom koja, kako se neslužbeno može čuti, predviđa smanjenje udjela javnog duga u BDP-u na 81 posto do kraja ove i 79,4 posto iduće godine. Vlada bi se trebala očitovati i o prijedlogu razriješenja ministra obrazovanja, znanosti i sporta Pave Barišića koji su u proceduru uputili zastupnici SDP-a, HNS-a i HSU-a. Oporba tvrdi kako su analize pokazale da je plagiranje uobičajen način rada ministra te da je Barišić mijenjao teksove svojih radova kako bi prikrio tu činjenicu. Pod optužbama za plagiranje Barišić se našao od samog imenovanja na ministarsku dužnost. Optuživalo ga se da je u svom radu preuzeo dijelove teksta američkog filozofa Stephena Schlesingera te da ga pritom nije citirao, a takav je zaključak potvrdio i Odbor za etiku u znanosti u krnjem sastavu. Akademska zajednica ostala je podijeljena oko Barišićeva slučaja, no premijer Plenković čvrsto je stao u obranu svog ministra. Priče o plagiranju odbio je kao prenapuhane i poručio kako Barišić uživa njegovo puno povjerenje pa je za očekivati da će na tom tragu biti i odgovor Vlade oporbi. Na samom početku sjednice Plenković bi trebao podnijeti izvješće o prvih 100 dana rada Vlade. >> Odbor za europske poslove podržao Vladu u planu da ne mijenja Zakon o privatizaciji Ine 