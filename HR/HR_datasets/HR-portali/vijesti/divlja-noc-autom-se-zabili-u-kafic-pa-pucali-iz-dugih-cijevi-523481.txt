Kako javlja Radio Nova Gradiška sinoć su u Novoj Gradiški divljala dvojica dobro poznatih prijestupnika. M.Š i K.F. svoj su noćni pohod završili pucnjavom. Naime, njih dvojica su u kasnim noćnim satima svratila na benzinsku crpku u Slavonskom Brodu, gdje nisu platiti račun, a zatim su i napali djelatnika 'Pomoći na cesti'. Nakon napada autom su se zaletjeli u poznati novogradiški ugostiteljski objekt, a sve završili pucnjavom iz 'dugih cijevi', piše spomenuti portal. Kako doznaje Radio Nova Gradiška, M.Š. je otprije poznati prijestupnik sa 196 kaznenih prijava. Glasnogovornica brodsko-posavske policije Kata Nujić izvjestila je kako nitko nije ozlijeđen u pohodu, a za sve sumnjiče 32-godišnjaka i njegovog 26-godišnjeg prijatelja. Policija je prvo dobila dojavu o krađi na benzinskoj crpki gdje se stariji muškarac poslužio cigaretama i alkoholnim pićima. Zatim je netko prijavio da se auto zabio u izlog kafića, a nakon toga zaprimljena je dojava o pucnjavi iz vatrenog oružja u Ulici Sv. Vida prema dvorištu obiteljske kuće, u kojoj je oštećen osobni automobil marke Smart u vlasništvu 41-godišnjaka.  Policija je ubrzo uhitila 32-godišnjaka kojeg su pronašli u Ulici baruna Trenka u Novoj Gradiški. - Nakon pregovaranja i pozivanja megafonom da se predaju, 32-godišnjak i njegov 26-godišnji prijatelj pokušali su pobjeći na stražnji izlaz kuće, gdje su ih dočekala dva taktička tima specijalne policije te svladala uporabom tjelesne snage i uhitila. U tijeku je kriminalističko istraživanje kojim će se utvrditi sve okolnosti ovih događaja - piše u priopćenju. 