Foto: 123rf NOVINAR portala The Guardian Jules Howard u nedavnom članku piše o fenomenu stalne potrage za senzacijama, koji ponekad dovodi do toga da se stvarnost zanemaruje. U nastavku prenosimo dijelove njegovog članka. "Koliko god bismo mi htjeli da je to bilo morsko čudovište, prošli tjedan na obalu Indonezije isplivao je leš - kita. No, u medijima je kitova trula koža postala "krzno", a krv "tajanstvena crvena tekućina" koja pluta na vodi. Svaki put kad životinje u različitim stadija raspadanja isplivaju negdje na obalu, nikada to u medijima ne mogu biti poznata stvorenja. Prošle je godine kit s velške plaže postao "zvijer Port Talbota", dio kitove glave s meksičke plaže postao je "meksičko morsko čudovište", a 2013. godine kit ubojica s Novog Zelanda postao je divovska murina, unatoč tvrdnjama 10.000 znanstvenika na Twitteru, kao što se i prošlog tjedna tvrdilo, da se radi o kitu. Novinare treba razumjeti, oni često pišu te priče jer čitatelji silno žele čitati o otkrićima nepoznatih čudovišta. Iako se nove vrste životinja, poput oblačastog leoparda i dupina, otkrivaju tek povremeno, vrlo je mala vjerojatnost otkrivanja novih i nepoznatih divovskih morskih stvorenja". Pravo otkriće? "A zamislite kakva bi strka nastala da se doista otkrije takvo stvorenje? Brzo bi se okupila gomila ljudi, zatim znanstvenici, anatomi, novinari, policija. Promatralo bi ga se sa strane, odozgora, izbliza, izdaleka. Mediji bi cijeli tjedan pisali o tome, a nastajale bi brojne pretpostavke o tome što ga je ubilo, od ljudi do liberalnih zavjera. Možda bismo se prihvatili očuvanja okoliša i morskog života na nov način i pritom bismo bili puni nove energije. Svjetski vođe spomenuli bi to, ali bi se suzdržali spominjanja odgovornosti za ta pitanja. S vremenom bi proradila globalna inercija, i polako bismo ih počeli zaboravljati dok se ne bismo vratili na staro". Već su tu "Ako mi ne vjerujete, sjetite se da već sad u moru postoje divovska bića na koja treba paziti, a koja su jednom bila mistična, čak i dijelom mitova. Ona u ovom trenutku žive u složenim morskim ekosustavima i bore se s isto tako tajanstvenim morskim psima i divovskim lignjama, a pogledajte kako smo ih loše zaštitili.  Znanstvenici kažu da su to kitovi, ali tko njih sluša…", piše Howard.