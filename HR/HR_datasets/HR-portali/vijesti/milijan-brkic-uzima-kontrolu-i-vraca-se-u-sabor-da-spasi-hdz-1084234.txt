Sada je posve očito da HDZ ne funkcionira i da šef stranke Tomislav Karamarko u ovoj situaciji ne drži zastupnike pod kontrolom. Nakon što Domoljubna koalicija i Most treći petak zaredom nisu uspjeli skupiti kvorum u Saboru, i to zbog izostanka troje hadezeovaca i dvoje članova partnerskih stranaka jasno je da osim Vlade ne funkcionira niti parlament. A najveći problem je u HDZ-u. Cirkus u Saboru To su neizravno potvrdili i Gordan Jandroković i Davorin Mlakar koji su jučer podnijeli ostavke na mjesta potpredsjednika Kluba zastupnika HDZ-a rekavši da je Klub disfunkcionalan i da je riječ o unutarstranačkoj stvari. Jedini koji bi u ovoj situaciji mogao spasiti HDZ jest glavni tajnik Milijan Brkić, a čuje se da bi se on mogao vratiti u Sabor i uspostaviti kontrolu nad zastupnicima i strankom. Brkić je nedugo nakon konstituiranja Sabora stavio u mirovanje svoj mandat uz obrazloženje da ne može istovremeno biti i zastupnik i glavni tajnik. Jedan dugogodišnji HDZ-ovac rekao nam je kako HDZ ne funkcionira otkad “nema” Milijana Brkića. Zato što odnosi između Karamarka i Brkića nisu idilični, što je očito rezultiralo Brkićevom pasivizacijom, HDZ-ovci kažu da stranka nije pod kontrolom. Izgleda da je Brkić shvatio ozbiljnost situacije i da stvari preuzima u svoje ruke. Prvi korak bi bio povratak u Sabor. A jučerašnji dan u Saboru bio je pravi cirkus. Prvo je utvrđeno da postoji kvorum i da glasanje u 12 može početi, iako je sabornica ujutro zjapila prazna. No, ta zabluda bila je kratka, jer se nakon dva izglasana zakona oporba odlučila isključiti iz sustava elektroničkoga glasovanja i provjeriti imaju li vladajući bez njih kvorum. I pokazalo se da nemaju, jer je u sabornici ostalo 75 zastupnika vladajućih, a potrebno je 76. Nekoliko pokušaja novog prebrojavanja čas je pokazivalo da je 75 zastupnika u sabornici, čas 76, što je predsjednik Sabora Željko Reiner pripisao tehničkim teškoćama, da bi na kraju ipak ispalo nedovoljnih 75. ‘Neka daju ostavke’ HDZ-ov Ivan Šuker bio je vidno ljutit na kolege koji nisu došli u Sabor, a to su bila četiri člana Domoljubne koalicije – Željko Glasnović, Goran Dodig, Damir Krstičević i Stevo Culej, te Sandra Perković iz stranke Milana Bandića. Samo ih se dvoje opravdalo, dodao je, Glasnović je u SAD-u, a Sandra Perković na natjecanju u Kini. Petnaest Mostovih zastupnika bilo je u Saboru. – Ispričavam se građanima, ali većina ipak postoji. S predsjednikom Sabora dogovoreno je da više nijedan zastupnik neće dobiti putni nalog koji traje dulje od četvrtka – objasnio je Šuker te naglasio da vladajući imaju 79 zastupnika. – Ako neki ljudi ne mogu biti u Saboru, neka daju ostavke. Imate zastupnika sa po pet-šest funkcija. Trebaju odlučiti što će biti – naglasio je Šuker. Predsjednik SDP-a Zoran Milanović putem Facebooka je poručio: “Situacija u Saboru pokazala je da Vlada i fiktivna parlamentarna većina ne funkcioniraju. Hrvatska se nalazi u ozbiljnoj političkoj krizi zbog koalicije koja nije sposobna donositi zakone. SDP je spreman preuzeti odgovornost za vođenje zemlje i nastaviti raditi tamo gdje smo stali”. >>'Najbolje da Jandroković i Mlakar daju objašnjenje, a ako treba ja ću sada ponuditi ostavku' 