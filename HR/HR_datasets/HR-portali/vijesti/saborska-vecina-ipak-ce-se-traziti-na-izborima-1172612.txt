Unatoč namjeri Andreja Plenkovića da nakon odlaska Mosta iz reda vladajućih presloži saborsku većinu i Vladi osigura potporu za nastavak mandata, zasad se izglednijim čini scenarij po kojem će Hrvatska do jeseni na nove parlamentarne izbore, treće u posljednje dvije godine. Argument za to su izjave čelnika oporbenih stranaka koje bi mogle činiti novu saborsku većinu. HDZ-u je u fokusu HSS, budući da se radi o ideološki srodnoj stranci, koja je dio zajedničke Europske pučke stranke. Predsjednik HSS-a Krešo Beljak, međutim, od samog početka oštro opovrgava takvu mogućnost i poručuje da će HSS sa SDP-om pa makar nestao kao stranka. Nakon takvih poruka, teško je zamisliti kako bi Beljak mogao opravdati odluku da na kraju ipak podrži Plenkovićevu Vladu. U prilog novim parlamentarnim izborima u skoro vrijeme idu i rezultati koje je HDZ ostvario u prvom krugu lokalnih izbora. Stranka je uspjela povećati utjecaj u županijama i brojnim gradovima i općinama. Uspije li u 2. krugu osvojiti Split i obraniti tri županije od napada donedavnih saveznika iz Mosta, vjerojatno će ozbiljno razmišljati o tome da kapitalizira takve rezultate. Dodatni argument je krajnje oslabljeni SDP, koji pod vodstvom Davora Bernardića nastavlja višemjesečni pad u istraživanjima javnog mišljenja. Glavnog konkurenta HDZ-a dodatno slabe i unutarstranačke razmirice koje dijelom prerastaju i u otvoreni rat. S obzirom na to, HDZ će u odluci vjerojatno u obzir uzeti i činjenicu da bi mogao na dulje vrijeme onesposobiti ključnog konkurenta ne ostavi li mu vremena za oporavak.