Sinoćnje su središnje informativne emisije nacionalnih TV kuća mogle, nažalost, stati pod jednu egidu - crna kronika. Količina sumornih vijesti koje su nam servirali, posebice u Dnevniku Nove TV predvođeni Andrijom Jarkom, a svi znamo da od kud se Andrija javlja više trava ne raste, vodi ravno u depresiju. Slučaj Paravinja, prepucavanje oko otrovnog požara u Gradskoj skupštini, ukidanje inspekcije u Dinamu, opsadno stanje u Ukrajini, pad investicija od 60 posto...slobodno nastavite niz željenim redoslijedom, skor će u svakom slučaju biti negativan. Ovako grogirane lošim vijestima u predsuicidalno stanje gledatelje dovode pak emisije koje se serviraju nakon "informativki". Prime time na HTV 1 rezerviran je za Potjeru koja je u početku bila dobar kviz. Posljednjih par epizoda pokazuje pak tri stvari svekolikom gledateljstvu: a) da znamo premalo nebitnih stvari, b) da znamo previše nebitnih stvari i c) da je Tariku Filipoviću frizura uvijek postojana. Kako god okrenuli, opet nije dobro. Ako ne testirate svoje (ne)znanje ne preostaje vam drugo nego da gledate u - sapunice. Turske su još možda i korisne jer bar imate osjećaj da učite strani jezik, ali domaće, s primjerice "wanna be" dubrovačkim narječjem, čist su gubitak vremena. A i živaca. Ako vas sve to ne uspije udaljiti od malih ekrana, oko ponoći možete dočekati i emisije vrijedne gledanja. Poput recimo Sexa i grada. Jest da je riječ o reprizama repriza, ali, uistinu, uvijek i iznova gledanje Carrie&Co ima, ne samo terapeutski učinak na crnim mislima opterećen mozak, nego i poantu. MINUS Sanja Doležal tako ležerno srče kavu u Dobro jutro Hrvatska da nam ne preostaje drugo nego čekati da na ekranima osvane s viklerima i u kućnom ogrtaču PLUS Emisija Top Gear primjer je kako u pola stane puno zanimljivih informacija i adrenalina. Ne samo za ljubitelje svijeta oktana >>Ne treba štedjeti Vidoševića samo zato što dobro podnosi zatvor 