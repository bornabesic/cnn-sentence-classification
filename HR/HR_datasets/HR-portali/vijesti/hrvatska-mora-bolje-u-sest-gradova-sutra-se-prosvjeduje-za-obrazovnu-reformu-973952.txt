Screenshot: Faceboo, Foto: FAH SUTRA će se održati prosvjedne akcije za obrazovnu reformu u šest hrvatskih gradova. >>Mile Kekin pozvao na prosvjed: "Dođite ako ne želite da nam reformu kroje plagijatori i inkvizitori" >>Ivan Vrdoljak pozvao na prosvjed: "Vrijeme je da jasno iskažemo svoj stav" Točno u 18 sati u Zagrebu, Splitu, Rijeci, Zadru, Poreču i Karlovcu započet će prosvjed "Čekajući tramvaj zvan obrazovna reforma" sa zahtjevom za razrješenjem ministra obrazovanja Pave Barišića, te razrješenjem i ponavljanjem natječaja u stručnim tijelima za provedbu kurikularne reforme. Zahtjev za razrješenjem ministra Barišića Prosvjed organizira inicijativa GOOD koja poručuje kako je obrazovna reforma i dalje hrvatski javni interes te da Hrvatska može bolje od aktualne političke garniture.  Osim razrješenja ministra znanosti i obrazovanja, Pave Barišića, na prosvjedima će se tražiti razrješenje predsjednice Posebnog stručnog povjerenstva Dijane Vican te ponavljanje natječaja za voditelja i članove Ekspertne radne skupine za kurikularnu reformu, izvijestio je organizator - GOOD Inicijativa za uvođenje građanskog odgoja u obrazovanje u škole, koja okuplja 50-ak organizacija civilnog društva iz cijele Hrvatske.   Marko Kovačić iz Inicijative prethodno je ovih dana objasnio zahtjev za razrješenjem ministra Barišića, optuživši ga za "pogodovanje različitim klijentelističkim i marginalnim skupinama koje nisu dobile izborni legitimitet, ali i za mijenjanje zakona kako ne bi bio procesuiran i kako bi rektor Sveučilišta u Zagrebu Damir  Boras ostao na tom mjestu nakon 65. godine".   GOOD inicijativa traži i razrješenje predsjednice Posebnog stručnog povjerenstva za obrazovnu reformu Dijane Vican jer je smatraju odgovornom što proces izbora članova Ekspertne radne skupine (ERS) nije bio transparentan. Traže i ponavljanje natječaja za voditelja i članove ERS-a uz visoke standarde transparentnosti i neovisnosti.  Od Trga bana Jelačića do Glavnog kolodvora u Zagrebu  Pod nazivom "Čekajući tramvaj zvan obrazovna reforma“ prosvjed će u Zagrebu početi u 18 sati na Trgu bana Josipa Jelačića, a u isto vrijeme počet će i u drugim gradovima.  Prije prosvjedne akcije pozivaju se građani da snime video ili riječima opišu iskustva vezana uz obrazovanje, kao i zapošljavanje te kvalitetu života u Hrvatskoj. U kampanju se građani mogu uključiti objavom sadržaja s oznakama #jerHrvatska i/ili #Hrvatskamorabolje. Tekst se može javno objaviti na društvenim mrežama ili poslati internetskom stranicom hrvatskamozebolje.org.  U opisu događaja na Facebooku stoji i kako će akcija završiti na Glavnom kolodvoru u Zagrebu kako bismo se podsjetili da zbog primata političkih interesa i privatnih interesa moćnika koji ne odgovaraju na potrebe ljudi i ne slušaju konstruktivne prijedloge struke za bolje obrazovanje i bolji život, mnogo mladih ljudi svakodnevno odlazi iz Hrvatske.  Prosvjed "Hrvatska može bolje" održan prije godinu dana Prije godinu dana, 1. lipnja 2016. godine, 50.000 ljudi izašlo je na ulice pod geslom "Hrvatska može bolje". To nije bila "fešta", to nije bilo "čekanje tramvaja", poručili su iz inicijative. Bio je to prosvjed protiv političkih floskula. Bilo je to zalaganje za reformu obrazovanja, no godinu dana poslije nismo se puno pomaknuli u provođenju cjelovite kurikularne reforme, ističu u GOOD inicijativi.  Upozoravaju da je ugrožena provedba Strategije obrazovanja, znanosti i tehnologije i da se kurikularna reforma ne provodi, iako je proračun za obrazovanje povećan za 14 posto.   Smatraju i da se obrazovanje našlo na meti različitih interesnih i ideoloških skupina koje žele nametnuti svoje stavove suprotne ustavnim vrednotama i civilizacijskim dosezima.  Iz inicijative su poručili i kako se radi o građanskoj i mirnoj prosvjednoj akciji na kojoj će sudjelovati i roditelji s djecom te su objavili upute za sudionike prosvjeda.   Na prosvjed su pozvale i javne osobe poput Slavka Sobina, Mile Kekina i Ivana Vrdoljaka.