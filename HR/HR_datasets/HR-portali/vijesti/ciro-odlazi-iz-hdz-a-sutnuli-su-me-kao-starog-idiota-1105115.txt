Legendarni trener i najuspješniji hrvatski izbornik svih vremena, koji je u političkom smislu uvijek bio vezan uz HDZ, odlučio je napustiti tu stranku i prihvatiti poziv Milana Bandića da bude prvi na njegovoj listi u izbornoj jedinici za dijasporu. Miroslav Ćiro Blažević u razgovoru za Nacional kazao je kako se nedavno našao s Milijanom Brkićem koji mu je kazao kako mu "HDZ može napraviti što hoće", ali da će on uvijek biti za HDZ. – Vaso, to si ti, ja nemam tako široku dušu. Ja sam ti malo sujetan. I logično da odlazim nakon što ste me brutalno odbacili – odgovorio mu je Blažević. Rekao mu je i kako je "svoju vjernost manifestirao onda kada je većina njih bila u rupama". – A mene ste šutnuli kao starog idiota – rekao je Blažević za Nacional i dodao da ide kod Bandića da im pokaže da ima "raju iza sebe". Govoreći o Andreju Plenkoviću, kazao je kako ga je "kupio" kada je rekao da HDZ ne može biti žrtva jednog čovjeka. Kazao je i kako je uvjeren da Plenković pobjeđuje "jer narod žudi za tom vrstom lidera". No, kazao je i da samo čeka da Plenković "kompromitira tu svoju dosljednost" te se boji da i hoće, u prvoj prilici. >> Kalmeta neće biti na listi HDZ-a: 'To je moja odluka, nitko iz stranke nije me to tražio' 