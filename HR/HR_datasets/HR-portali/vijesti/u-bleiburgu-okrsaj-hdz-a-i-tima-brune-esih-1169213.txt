Dok su lani komemoraciju u spomen na bleiburšku tragediju pohodili premijer Tihomir Orešković (dan ranije) te tadašnji prvi potpredsjednik Vlade i šef HDZ-a Tomislav Karamarko (na dan komemoracije), u subotu će izaslanik premijera Andreja Plenkovića biti ministar branitelja Tomo Medved. Jandroković govori Predsjednica Kolinda Grabar-Kitarović lani nije bila na komemoracijama ni u Bleiburgu ni u Jasenovcu, kao ni ove godine, a njezin je izaslanik u subotu Goran Marić, ministar državne imovine. U Bleiburg će, kako doznajemo, i Gordan Jandroković, novi predsjednik Sabora, budući da je Sabor pokrovitelj te komemoracije, ali i Milijan Brkić, potpredsjednik Sabora i zamjenik šefa HDZ-a. Bleiburg neće zaobići ni Zlatko Hasanbegović, koji se netom izbacio iz HDZ-a zbog kandidature na lokalnim izborima, i Bruna Esih, čiji je Hasanbegović kandidat za zagrebačku Skupštinu. Neće biti Željka Glasnovića jer je otputovao u Ameriku. Iz sastava ekipe u Bleiburg će “desniji” dio HDZ-a, isključimo li Jandrokovića koji će biti ondje po svojoj funkciji. Šef Sabora će, prema protokolu, u Bleiburgu održati i govor, a u desnijim krugovima čuju se komentari da Jandroković nije baš miljenik publike koja se okuplja u Bleiburgu. Nakon što je Hasanbegović prestao biti član HDZ-a, bleiburška obljetnica bit će prva situacija u kojoj će biti ponovno u društvu dojučerašnjih kolega iz HDZ-a. Štoviše, Milijan Brkić uputio je oštre riječi Hasanbegoviću nakon što je taj bivši član Predsjedništva sasuo drvlje i kamenje na šefa HDZ-a Plenkovića i upitao se čemu raskid suradnje s Mostom, ako se nema jasna politička vizija s kim bi se mogla formirati većina ili dugoročno surađivati. Bleiburška obljetnica za HDZ će vjerojatno biti osjetljiv događaj upravo zbog nazočnosti Hasanebgovića i Brune Esih, koji bi prema profilu ljudi koji pohode tu komemoraciju trebali biti “zvijezde” te obljetnice. Petrov jučer dao počast Božo Petrov, šef Mosta, Nikola Grmoja, politički tajnik Mosta, te Marko Sladoljev, Mostov kandidat za gradonačelnika Zagreba, već su jučer odali počast bleiburškim žrtvama te na tako izbjegli službenu komemoraciju u subotu. Božo Petrov, iako je tada još bio šef Sabora, nije bio ni na službenoj komemoraciji za žrtve Jasenovca jer nije htio da se ta obljetnica zasjeni političkom kizom koja je upravo buktila. Očito je i sada htio izbjeći službenu HDZ-ovu delegaciju. Istodobno, 21 austrijska organizacija traži zabranu obilježavanja komemoracije u Bleiburgu jer to drže najvećim fašističkim okupljanjem. 