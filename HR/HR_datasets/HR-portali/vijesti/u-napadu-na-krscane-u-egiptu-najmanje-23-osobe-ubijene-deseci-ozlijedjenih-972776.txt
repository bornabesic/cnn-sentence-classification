Foto: 123rf EGIPAT broji nove žrtve. Najmanje 23 ljudi je ubijeno, a 25 je ranjeno u napadu na autobus u kojem su se nalazili koptski kršćani na jugu Egipta, objavile su lokalne vlasti, prenose agencije. Naoružani militanti otvorili su vatru na autobus koji je putovao prema samostanu Anba Samuel nedaleko od grada Minye na jugu zemlje, u kojem živi velika koptska populacija. Lokalni guverner rekao je da su u napadu ubijene 23 osobe, dok je 25 osoba ranjeno, prenosi agencija Reuters. Koptska crkva okuplja deset posto od 85 milijuna građana Egipta. U velikoj mjeri, kršćani imaju miran suživot s većinskim muslimanskim stanovništvom kroz stoljeća. Niz terorističkih napada Prije mjesec i pol dana, u napadu na crkvu Mar Girgis u gradu Tantu, sjeverno od Kaira sjeverno od Kaira, poginula je 21 osoba, a 42 su ozlijeđene. U Egiptu je zabilježen niz terorističkih napada od 2013. kad je vojska smjenila islamističkog predsjednika Muhameda Mursija, prvog demokratski izabranog egipatskog čelnika, nakon masovnih prosvjeda protiv njegove vladavine. Nekoliko napada bilo je usmjereno protiv egipatskih kršćana i crkava.