Foto: Hina POTPREDSJEDNIK vlade i ministar obrane Damir Krstičević izjavio je da Hrvatskoj treba Strategija nacionalne sigurnosti kao odgovor na sigurnosne ugroze i rizike s kojima je suočena.  "Cilj je napraviti partnerstvo za sigurnost, uvezati sve državne elemente koji se bave sigurnošću, kao i civilno društvo i udruge građana kao odgovor na sigurnosne ugroze i rizike s kojima je Hrvatska suočena", rekao je Krstičević novinarima u Hrvatskom saboru uoči okruglog stola na kojem je predstavljen Nacrt prijedloga strategije nacionalne sigurnosti. Kaže kako strategija ima nekoliko novina "Prva je da želimo partnerstvo za sigurnost kao Hrvatski odgovor na ugroze i rizike s kojim je hrvatsko društvo suočeno. Iz tog partnerstva za sigurnost želimo izgraditi sustav domovinske sigurnosti koji mora biti temeljen na načelima poštivanja ljudskih prava, solidarnosti, transparentnosti, dijalogu i toleranciji. Želimo da Hrvatska ima moderan, sveobuhvatan, racionalan i učinkovit sustav koji će odgovoriti našoj tradiciji i potrebama", rekao je Krstičević.  Razvoj Strategije nacionalne sigurnosti je, ističe, trajan i kontinuiran proces koji neće završiti predloženim dokumentom. "Želimo da svaka vlada na početku svog mandata ima zadaću da u suradnji s predsjednicom Republike ažurira i predloži novi dokument koji bi usvojio Hrvatski sabor kako nam se ne bi dogodilo da 15 godina nemamo takav dokument", rekao je. Predstavio nacrt članovima saborskih odbora  Najavio je kako će jedna od novina u Strategiji biti obveza da vlada jednom godišnje izvijesti Sabor o njezinoj provedbi.  Krstičević je predstavio nacrt članovima saborskih odbora za unutarnju politiku i nacionalnu sigurnost, vanjsku politiku, obranu, te članovima izaslanstva Sabora u Parlamentarnoj skupštini NATO-a. Napomenuo je da želi zastupnicima izložiti prijedlog dva i pol mjeseca prije nego što stigne u Sabor. Za uzvrat, kaže, očekuje ideje i prijedloge kako bi dokument bio što bolji i kvalitetniji.  Predsjednik Odbora za obranu Igor Dragovan kaže kako vjeruje da će dokument biti u saborskoj raspravi prije ljetne stanke.