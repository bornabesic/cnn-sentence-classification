Foto: Guliver image/Getty images BERLINSKA policija neslužbeno je potvrdila je mrtva osoba nađena u kamionu poljski državljanin. Pretpostavlja se da se radi upravo o rođaku vlasnika kamiona koji je dan ranije u razgovoru za poljske medije kazao kako daje ruku u vatru za svog rođaka te da on sigurno nije taj koji se zaletio među posjetitelje sajma. On je odmah kazao kako se boji da je netko oteo kamion. Policija nije željela potvrditi identitet mrtvog muškarca, tek  su izvijestili kako on nije upravljao niti utjecao na kretanje kamiona.  Poljski web site money.pl javlja kako je firma kojoj pripada kamion uspjela doći do novih informacija kroz analizu kretanja vozila.  Zaposlenik firme rekao je kako je netko "palio i gasio vozilo, pokušavajući ga pokrenuti" netom prije napada na Breitscheidplatz.  Łukasz Wąsik, direktor transporta kompanije, rekao je: "Ne znamo što se dogodilo s našim vozačem, ali prema medijskim napisima znamo da su se dvije osobe nalazile u kamionu. Mi smo u kamionu imali samo jednog čovjeka, koji se zaputio u Berlin i tamo je trebao ostaviti teret".  Poljski medij navodi kako činjenica da je vozač gasio i palio vozilo prije napada ukazuje na to da je netko pokušavao saznati kako točno vozilo radi te da je imao poteškoća pri upravljanju istim.  Podsjetimo, vlasnik kompanije jučer je kazao da je kamion do Berlina trebao prevesti njegov rođak te da je oko 16 sati izgubio svaki kontakt s njima. Njegova supruga također kazala je kako se nije čula sa suprugom od podneva.