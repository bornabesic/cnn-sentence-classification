Knjigu "Razgovor o nadi" pročelnika Kongregacije za nauk vjere kardinala Gerharda Ludwiga Müllera objavila je nakladna kuća Verbum, a u njoj ovaj najbliži Papin suradnik ističe kako je kardinal Stepinac "slava plemenitoga hrvatskog naroda i čovjek duboke vjere," te upozorava kako neki pokušavaju uzaludno oklevetati njegov veličanstveni lik", priopćila je u četvrtak ta splitska nakladna kuća. "U današnje vrijeme neki će pokušati uzaludno omalovažiti i oklevetati njegov (kardinala Stepinca) veličanstveni lik, iznova otvarajući rane njegova mučeništva, ali mislim da je to put koji je Providnost pripravila kako bi održala živim sjećanje na njega i kako bi ubrzala puno priznanje svetosti tog uzornog Pastira. Svaki dobronamjeran čovjek ostat će zadivljen njegovom privrženošću istini, njegovim životnim poštenjem i njegovovim služenjem pomirenju i na ekumenskom polju," ističe kardinal Muiller. Po riječima kardinala Muillera, u nacijama poput poljske ili hrvatske, graničnim zemljama i narodima koji su u 20. stoljeću pretrpjeli velike tragedije, biti katolikom danas znak je nacionalnoga identiteta, ali je nedavno bilo i razlogom isključivanja, marginalizacije, pa i progona.  S tim u vezi, kako naglašava kardinal Muiller, blaženi kardinal Alojzije Stepinac, zagrebački nadbiskup, koji je za biskupsko geslo odabrao In te Domine speravi  (U tebe se, Gospodine, uzdam), malo prije smrti zbog mučeništva kojemu ga je između 1946. i 1960. podvrgnuo novi komunistički režim u njegovoj zemlji, proročki je izjavio kako država utemeljena isključivo na materijalnim načelima ne može opstati. "Drugom prigodom, tijekom svojega zatočeništva u Krašiću, kada su ga pitali za njegovu pastirsku aktivnost u životu pod nadzorom, rekao je da je samo izvršavao svoju dužnost: 'Trpjeti i raditi za Crkvu.' Ta slava plemenitoga hrvatskog naroda, čovjek duboke vjere i  'svetac koji je na poseban način ostvario Božju riječ u svojemu životu i djelovanju'  pokazao nam je da čak i u najtežoj političkoj situaciji, ako pripadamo kršćanskoj stvaralačkoj manjini, možemo u Bogu pronaći milost i savjet koji su potrebni kako bismo donijeli ispravnu odluku, izdržali nevolje, oprostili neprijateljima te prosvijetlili ostatak društva znakovima stvarne nade," istaknuo je kardinal Muiller. Knjigu "Razgovor o nadi" pročelnika Kongregacije za nauk vjere kardinala Gerharda Ludwiga Müllera nastala je u razgovoru s Carlosom Granadosom. "Razgovor o nadi" objavljuje se, kako podsejća Verbum, trideset godina nakon poznate knjige "Razgovor o vjeri" njegova prethodnika Josepha Ratzingera. "I kao što je nekoć Ratzinger, govoreći u kontekstu krize vjere, svojom knjigom unio svjetlo u mnoge tada vladajuće teološke i društvene nejasnoće, tako sada u ovoj knjizi 'Razgovor o nadi' kardinal Muiller otvoreno i iskreno progovara o suvremenim nejasnoćama u Crkvi i društvu, ne libeći se pristupiti ni najosjetljivijim pitanjima kao što su ona o milosrđu, crkvenoj disciplini i nauku, o pričesti rastavljenih i ponovno vjenčanih, ređenju žena, svećeničkomu celibatu, odnosu prema homoseksualcima, ulozi Crkve u društvu itd," navodi se u Verbumovom priopćenju. Teološku redakturu i predgovor  knjizi  "Razgovor o nadi" napravio je mostarsko-duvanjski biskup mons. Ratko Perić.