Turski ministar pravosuđa Bekir Bozdag u utorak je upozorio Sjedinjene Države na opasnost koja prijeti bilateralnim odnosima zbog "terorista" Fethullaha Gulena, koji, kako smatra službena Ankara, stoji iza organizacije neuspjeloga puča 15. srpnja.  – Ako Gulena ne izruče Turskoj, Sjedinjene Države žrtvovat će bilateralne odnose zbog tog terorista – rekao je Bekir Bozdag za provladinu novinsku agenciju Anadoliju, istaknuvši da su protuamerički osjećaji turskoga naroda na vrhuncu zbog nesuglasica oko Gulena između dviju zemalja saveznica i članica NATO-a.  – Na američkoj je strani da pokuša spriječiti da se taj osjećaj ne pretvori u mržnju – dodao je Bozdag.  Vojni udar, koji na kraju nije uspio, a za čiju organizaciju Ankara optužuje Fethullaha Gulena koji je u egzilu u Sjedinjenim Državama od 1999., jako je zatrovao tursko-američke odnose, piše Anadolija.   Jedan turski ministar bez oklijevanja je izjavio i da "iza pokušaja udara stoje Sjedinjene Države", a nekadašnji zapovjednik turskoga glavnog stožera za neuspjeli puč optužio je CIA-u.  Turski predsjednik Recep Tayyip Erdogan, koji je Washington optužio da "hrani" i "štiti" Gulena, dao je na znanje da će američko odbijanje izručenja nekadašnjega turskog imama rezultirati posljedicama po bilateralne odnose.  Turski ministar Bozdag kazao je i da "američke vlasti ozbiljno razmatraju turski zahtjev za izručenjem". >> Turska dosad pritvorila 24.000, a uhitila 16.000 osoba 