Hrvati koji u prosjeku žive 77 godina trećinu svog života prespavaju, a na poslu provedu 10 godina. Pufff... Samo tako, velik dio našeg života otišao je u nepovrat. Uzmemo li u obzir da televiziju gledamo čak devet godina, a punih sedam godina provedemo pušeći cigarete, ostalo nam je još malo vremena koje možemo potrošiti na kvalitetne aktivnosti, vrijedne pamćenja. No, samo 30 dana u životu Hrvati provedu vodeći ljubav. K tome, čini se da Hrvati nisu veliki ljubavnici jer prema istraživanju internetske stranice PornHub o tome koliko su stanovnici pojedinih zemalja izdržljivi u seksu, s vremenom od 7,32 minute nalazimo se ispod prosjeka, od 9 do 13 minuta. Muškarci u stanju orgazma provedu ukupno 9 sati, vjeruje njemački seksolog Rolf Degen, a žene uživaju samo sat vremena tijekom cijeloga životnog vijeka. Budući da nisu najizdržljiviji ljubavnici, čini se da to utječe na čudne navike gledanja pornografskih filmova jer prema istraživanju PornHuba, Hrvati ih gledaju usred bijela dana, od 14 do 16 sati, i to najčešće ponedjeljkom, a najmanje subotom. U prosjeku ih gledaju oko osam minuta, a pornografske filmove gleda i 24 posto Hrvatica. Hrvati općenito vole gledati televiziju koja im je i dalje primarni izvor informiranja. To potvrđuje i istraživanje koje je Ipsos proveo na 1000 ispitanika, a najviše ih je odgovorilo da televiziju gledaju 2 do 3 sata dnevno. Ako to svrstamo u životni vijek, ispadne da čak devet godina provedemo ispred malih ekrana. A nakon toga još osam mjeseci raspravljamo o likovima i radnji filmova i serija, navodi istraživanje televizijske platforme Freeview. Bilo bi bolje da barem dio tog vremena provedemo čitajući knjige, jer prema istraživanju koje je proveo GfK, Hrvati godišnje pročitaju samo tri knjige. Izgleda da Hrvati ipak radije vrijeme provode u kafićima uz šalicu kave i, čini se, s neizbježnom cigaretom u ruci. Naime, prosječni Hrvat provede punih sedam godina pušeći cigarete, a prema studiji američkog Instituta za mjerenje i evaluaciju zdravlja, koji je napravio metaanalizu velikog broja statističkih podataka i elaborata prikupljenih iz analiziranih zemalja, Hrvati prosječno puše 27,2 cigarete dnevno. Uz cigarete obično ide i kava, a prema istraživanju AC Nielsena, u Hrvatskoj se po stanovniku troši pet kilograma kave godišnje, a, već ritualno, Hrvati na kavi prosječno sjede pola sata dnevno. No, osim kave, Hrvati uživaju i u alkoholnim pićima, posebice u vinu. Prema analizi potrošnje vina Državnog zavoda za statistiku u tržišnoj godini 2015./2016. u Hrvatskoj se popilo 1,2 milijuna hektolitara vina, što bi značilo da je svaki stanovnik u godini dana popio oko 26 litara. Svaki posjet kafiću ili zabavu uz čašicu alkohola volimo objaviti na društvenim mrežama na kojima u prosjeku provedemo dva sata dnevno, dok prema Global Web Indexu, mladi od 16 do 24 godine provedu oko tri sata na dan, a taj broj se povećava, što često ima negativan utjecaj na zdravlje. Uz to, Hrvati imaju poražavajuće higijenske navike kada je u pitanju oralno zdravlje. Tijekom života samo 11 dana potrošimo na pranje zubi. Naime, prema Svjetskoj stomatološkoj organizaciji zube peremo svaki peti dan, a godišnje samo jednom promijenimo četkicu za zube. Prema Svjetskoj zdravstvenoj organizaciji, muškarci dožive 74, a žene 80,7 godina. A osim životnog vijeka, razlikuju se i prema podjeli obveza u kućanstvu. Najveći broj muškaraca na rutinske kućanske poslove tjedno potroši onoliko vremena koliko ga najveći broj žena troši dnevno, pokazuje istraživanje koje je pravobraniteljica za ravnopravnost spolova provela na uzorku od 600 žena u dobi od 18 do 65 godina. Možda ne volimo čistiti, ali zato volimo spavati. Trećinu života provedemo spavajući, što je otprilike 25 godina, odnosno 220.000 sati. Zbog ubrzanog načina života tijekom radnog tjedna spavamo kraće, između šest i sedam sati, a nedostatak sna nadoknađujemo vikendima i neradnim danima kada se u prosjeku odradi barem osam sati sna. No, Hrvati vole zadrijemati i tijekom dana. Prema nedavnom istraživanju agencije Hendal, čak trećina stanovnika Hrvatske ima naviku spavati u popodnevnim satima, u prosjeku oko 50 minuta, a poslijepodnevno spavanje češće je u Dalmaciji nego na zagrebačkom području i u sjevernoj Hrvatskoj. Velik dio života provedemo na poslu - čak 10 godina, odnosno godišnje 1954 sati, što nas, prema istraživanju pariškog instituta Coe-Rexecode, smješta u vrh Europske unije. Zanimljivo je da putujući na posao provedemo čak godinu i pol dana. Dnevno putujemo u prosjeku 45 minuta, odnosno više od tjedan dana u jednoj godini, rezultati su to istraživanja provedenog za Samsung na razini Europe.