Vladin Povjerenik za Agrokor najavio je rasprodaju flote poslovnih prometala Todorićeva Agrokora. To može učiniti bez dopuštenja Vijeća vjerovnika. Na prodaju zasad idu jahta Riva 85 Opera vrijedna 2,1 milijun dolara, tj. 14 milijuna kuna, helikopter Bell 427 VFR vrijedan 1,2 milijuna dolara, tj. oko 8 milijuna kuna, te automobili, među kojima se ističu Audi A8 vrijedan 900.000 kuna, Mercedes S600 vrijedan 1,8 milijuna kuna i Range Rover, koji stručnjaci procjenjuju na oko milijun kuna. Helikopter i jahta stari su devet godina. Sve će biti prodano javnim pozivom. Prema našim informacijama, dio flote Agrokorovih vozila već je vraćen lizing kućama. Kompanija se rješava prometala kako bi dobila svježi novac. Plan je prodati oko 60 posto svih vozila, a zadržati 40 posto. Agrokor će na taj način zaraditi nekoliko desetaka milijuna kuna, no to je, kako se narodski kaže, “za pod zub”. Nakon toga koncern će se rješavati nekretnina. Na kraju, prodavat će se i poduzeća koja danas tvore Agrokor, no za to će najprije trebati raspetljati međusobne odnose, ponajprije jamstva. Tvrtke neće prodavati Ante Ramljak, nego Vijeće vjerovnika. U talijanskom slučaju rješavanja problema Parmalata stvari su se odvijale drugačije nego kod nas. - Samo u prvoj godini izvanredne uprave u koncern je vraćeno 1,3 milijarde eura, tužitelji su pronašli niz off-shore računa obitelji Tanzi na karipskim otocima te u Panami i Delawareu. To su bile istrage međunarodnog tipa, a takva bi trebala biti i istraga o Agrokoru, imajući u vidu da matica društva, Adria Holding Group, ima sjedište u Amsterdamu - rekla je u intervjuu za Telegram Aleksandra Šućur, koja je kao sudski tumač i vještakinja sudjelovala u brojnim istragama, a odlično poznaje i slučaj Parmalat. - Stekao se dojam da je zakon o izvanrednoj upravi u Hrvatskoj napisan s ciljem da se što je moguće više zamrači istina o razlozima nelikvidnosti, dok je talijanski pisan kako bi bio i koristan instrument sucu, koji je jedina osoba nadležna za utvrđivanje istine. Suci zastupaju interes građana. A to podrazumijeva njihovo pravo da znaju što je istina, a što laž, te da imaju pravo na zaštitu od kriminala, pa i kažnjavanje odgovornih - dodala je Aleksandra Šućur. Najskuplje prometalo u poslovnom carstvu Todorića bila je raskošna, 14 milijuna kuna vrijedna, 23,8 metara duga jahta. Osim nje, javni poziv bit će upućen i za kupnju helikoptera Bell 427 VFR vrijednog oko 8 milijuna kuna.