Premijer Andrej Plenković u ponedjeljak je izjavio da 10,67 milijardi eura koje Hrvatskoj stoje na raspolaganju iz EU fondova predstavljaju obvezu, izazov i zadaću svih da se ta sredstva povuku, apsorbiraju, iskoriste i provedu u konkretne projekte. Govoreći na otvaranju manifestacije "Tjedan EU fondova", premijer je izrazio nadu da će se u godinama koje slijede brže i učinkovitije koristiti ta sredstva, a Vlada će učiniti sve da pritom budemo brži i učinkovitiji. Po riječima ministrice regionalnog razvoja i fondova EU Gabrijele Žalac, Hrvatska je lani iz EU-a povukla 6,3 milijarde kuna, dok je u EU proračun uplatila 3,3 milijarde te je tako u 2016. bila po prvi put u velikoj neto dobiti. "Na dobrom smo putu, ali možemo i bolje", poručila je Žalac, dodavši da se ove godine planiraju ugovoriti projekti vrijedni 13 milijardi kuna. "Tjedan EU fondova" održava se do 28. travnja, a tom manifestacijom želi se potencijalnim korisnicima predstaviti mogućnosti korištenja europskih strukturnih i investicijskih fondova i dobrobiti koju oni nose Hrvatskoj. Premijer Andrej Plenković izrazio je i nadu kako će se do početka turističke sezone naći rješenje o trenutnom "neodrživom stanju sa dugim čekanjima na granicama".  "Mi radimo na tome kontinuirano, od dijaloga sa svim partnerima na razini Europske unije, dakle s Komisijom, s Vijećem, s drugim državama članicama, kao i izravno sa Slovenijom", rekao je premijer na marginama manifestacije "Tjedan EU fondova". "Podsjećam još jednom, pooštravanje ove uredbe o Schengenu koja je na neki način nametnuta zbog prijetnji terorizmom u brojnim državama članicama; sustavne kontrole svih koji ulaze i izlaze iz EU-a, ta uredba temeljem i našeg zalaganja ima mogućnost derogacije da se prijeđe sa sustavnih na ciljane kontrole", pojasnio je Plenković. Kako je dodao, Hrvatska i Mađarska su to napravile, a očekujemo to i od Slovenije. Po njemu, Slovenija taj dio nije napravila u mjeri u kakvoj je napravila Hrvatska. "Vodimo razgovore sa svima da objasnimo koliko je turizam za nas bitan, koliko je gospodarstvo važno, ne želimo da dođe do štete u turističkoj sezoni", istaknuo je premijer. "Hrvatska u BDP-u glede turizma ima udio od otprilike 18 posto, prema tome učinit ćemo sve što je u našoj mogućnosti da se to pitanje riješi, a mislim da Hrvatska ima sve argumente na svojoj strani", kazao je Plenković. "Pripremili smo cjelovitu dokumentaciju s točno evidentiranim satima trajanja za prelazak granice na pojedinim prijelazima i, kao što sam rekao, za nas je ovo stanje neodrživo, u kontaktima smo sa svim kolegama i tražimo rješenje, a vjerujem da ćemo ga do početka turističke sezone i naći", najavio je.  Na pitanje o proširenju istrage u "slučaju dnevnice", po kojoj su se akontacije na fiktivne dnevnice isplaćivale i nakon Sauchinog odlaska, odnosno i za vrijeme iduće dvije Vlade, pri čemu se spominje da je krivotvoren i potpis šefa njegova kabineta Davora Božinovića, Plenković je rekao da istraga traje i da se on u to ne može miješati. "Kada smo utvrdili da postoje problemi koji su išli u smislu vremenske dinamike i dalje nakon Vlade u kojoj je radio gospodin Saucha odmah smo obavijestili DORH, prema tome nažalost i to se događa, ali ne bih se miješao u istragu", izjavio je Plenković. Kako je dodao, "Božinović je kao i brojni drugi ljudi u Vladi obavio sve što je potrebno s DORH-om i davao iskaze o tome". U spomenutoj istrazi Uskok bivšeg šefa premijerova Ureda Tomislava Sauchu tereti za još dva slučaja zlouporabe položaja i ovlasti, te krivotvorenja službene isprave u kojima mu je pomagala ili ga je na njih poticala bivša administrativna tajnica u Uredu premijera Sandra Zeljko, a koju tužiteljstvo tereti da je nastavila dizati akontacije fiktivnih dnevnica i nakon Sauchina odlaska iz Banskih dvora. Upitan je li razgovarao sa Mostovim ministrima o tome što oni misle o izglasavanju nepovjerenja ministru financija Zdravku Mariću, premijer je rekao kako nisu imali tu raspravu. Dodao je kako "to nije stvar ministara, nego je to budući predmet razgovora između HDZ-a i Mosta".  >> Dobrović potpisao financiranje projekata teških 609 milijuna kuna >> Hrvatska će za ovih 5 projekata dobiti 2,4 milijarde kuna iz EU fondova 