Danijel Brnos, kojeg policija sumnjiči da je u nedjelju hicima iz vatrenog oružja ranio mladića i svoju bivšu djevojku u Vrsaru, proveo je je 80 dana u istražnom zatvoru u Puli nakon što je optužen za pljačku, da bi na kraju ipak bio oslobođen optužbi jer je policija pronašla pravog krivca, javlja Večernji list. Brnos je početkom prosinca 2011. uhićen i osumnjičen, a dvadesetak dana poslije i optužen da je prijeteći pištoljem opljačkao tri tisuće kuna iz trgovine u Puli. Optužnica Županijskog državnog odvjetništva brzo je i potvrđena, nakon pripremnog ročišta bila je sazvana i rasprava, a onda je tužitelj ipak odustao od optužbe i kazneni postupak je obustavljen. Policija je, naime, uhitila pravoga razbojnika koji je, osim pljačke za koju su teretili Brnosa, osumnjičen i optužen za još šest razbojstava. No, dotad je Brnos u istražnom zatvoru u Puli već proveo 80 dana, od 7. prosinca 2011. do 24. veljače 2012. Zbog toga je tražio novčanu naknadu od 160 tisuća kuna, kao i naknadu štete zbog izgubljenog mobitela, oštećenog sata i fotoaparata prilikom uhićenja te za troškove posjeta njegovih bližnjih dok je bio iza rešetaka. U zahtjevu za mirno rješenje spora, koji je podnio Općinskom državnom odvjetništvu u Puli, naveo je da je zbog nezakonitog uhićenja imao zdravstvene probleme i traženi iznos zaključio je na 174 tisuće kuna. Brnos je tada priznao da je bježao od policije, i to kako je rekao, jer je među policajcima prepoznao jednoga s kojim je otprije imao problema. Stao je tek kad su rekli da će pucati. Godinu i deset mjeseci Brnos je proveo u zatvoru zbog pljačke koju je počinio kao 20-godišnjak. Bio je prijavljen i za krađu motora, ali je kazao kako se pokazalo da za nju nije odgovoran. Kad je uhićen, policija ga je, tvrdi, držala 30 sati bez hrane i ispitivala zbog niza pljački od Umaga preko Pazina do Pule. Prošao je i detektor laži. Uvjeren je da bi bio i osuđen da pravi razbojnik nije uhićen. Psihički iscrpljen, sukobio se sa zatvorenikom u zatvorskoj šetnji i završio u samici, a potom je odvezen u zatvorsku bolnicu u Zagrebu, no ondje je psihijatar procijenio da je s njim sve u redu, piše Večernji list. Podsjetimo, Brnos je u nedjelju oko 14 sati, u ulici Pineta u Vrsaru hicima iz vatrenog oružja ranio 19-godišnju djevojku i 23-godišnjeg mladića. Brnos je potom pobjegao s mjesta zločina u tamnom sportskom automobilu, najvjerojatnije marke BMW. Policija je pozala građane koji imaju korisna saznanja o Brnosu da informacije dojave na broj 192. Sve se odvijalo pred očima 50-ak turista koji su u panici počeli bježati. Navodno je motiv pucnjave ljubomora. - Bili smo na balkonu i onda smo čuli pucnjeve. Prvo smo mislili da su petarde, a onda smo čuli vrištanje ranjene djevojke i turiste koji su se tu dole uznemirili. Onda smo sišli dolje i vidjeli što se dogodilo, a napadač je već bio pobjegao - kazali su očevici za 24sata. Od ravnateljice Opće bolnice Pula, doc.dr. Irene Hrstić, doznajemo da su oboje, i mladić i djevojka propucani u glavu, vrat i prsni koš. No sreća je da se svaki metak zaustavio u tkivu ispod kože, pa im nije oštećen niti jedan vitalni organ. Nisu životno ugroženi, kaže doc.dr. Hrstić, a operativnim zahvatima liječnici pulske bolnice će im izvaditi zrna od metaka.         