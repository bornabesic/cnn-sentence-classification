Pacijentica (13) je stabilno, ali pred njom je dugotrajno, višemjesečno liječenje. Tako je doktor Zoran Bahtijarević, ravnatelj Klinike za dječje bolesti u Zagrebu, ocijenio trenutačno stanje djevojčice koju je prošli tjedan na zagrebačkom Zapadnom kolodvoru stresla struja dok se penjala po vagonu teretnog vlaka. - I dalje leži na Jedinici intenzivnog liječenja gdje je pod stalnim nadzorom liječnika - dodao je Bahtijarević napomenuvši da je u nesreći djevojčici opečeno oko 40 posto tijela. Nakon što su je zaprimili u bolnicu, liječnici su djevojčici morali odmah operirati slezenu koja joj je nakon pada s teretnog vagona ozlijeđena.  