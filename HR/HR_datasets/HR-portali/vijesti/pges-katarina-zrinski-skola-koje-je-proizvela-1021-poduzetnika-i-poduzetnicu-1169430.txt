Trebalo je hrabrosti, znanja i poduzetnog duha dr. sc. Vitomiru Tafri kada se prije dva desetljeća odlučio na poduzetništvo u obrazovanju i utemeljio jednu od prvih privatnih škola u Zagrebu i Hrvatskoj. Privatna gimnazija i ekonomska škola Katarina Zrinski krenula je te 1997. godine s jednim razredom od 17 učenika i jednom učionicom u podstanarstvu. Poduzetništvo u obrazovanju odmah su pokazali i dokazali jer su bili drugačiji od drugih i po mnogočemu prvi. “Katarina” je prva počela s radom vježbeničkih tvrtki, koje učenicima omogućavaju da shvate i iskuse stvarne izazove poslovanja na tržištu. Poslovanje vježbovnih tvrtki kao komplementarna metoda aktivnog učenja i poučavanja u međuvremenu je uvršteno u kurikulum strukovnih škola. – Bili smo prvi i bit ćemo prvi ubuduće – rekao je na svečanosti dr. sc. Vitomir Tafra, utemeljitelj škole koja je dosad proizvela 1021 direktora i direktoricu, isprva vježbeničkih, a danas uspješnih vlastitih tvrtki. U Privatnoj gimnaziji i ekonomskoj školi Katarina Zrinski nitko nije samo jedan od učenika u nizu. Kroz program za zvanje ekonomist ili program opće gimnazije PGEŠ Katarina Zrinski već 20 godina svojim učenicima pruža vrhunsko obrazovanje i odgaja uspješne mlade ljude. Individualnim pristupom potiče učenike na kreativnost, usmjerava ih kako bi pokazali ono što najbolje znaju i mogu, a njihov je uspjeh i nastavak školovanja (od 2008. to je moguće i na Visokoj školi za ekonomiju, poduzetništvo i upravljanje N. Š. Zrinski) najveća pohvala profesorima i mentorima. Pioniri vježbeničkih tvrtki Privatna gimnazija i ekonomska škola Katarina Zrinski prva je srednja škola koja je započela s radom vježbeničkih tvrtki, koje učenicima omogućavaju da shvate i iskuse stvarne izazove poslovanja na tržištu. Unutar sigurnog okruženja, učenici osnivaju vlastite tvrtke putem kojih međusobno posluju kao na realnom tržištu. Svake godine učenici prvih razreda, u sklopu obilježavanja Dana škole, primaju rješenja o upisu tvrtki u Sudski registar. Poslovanje vježbovnih tvrtki kao komplementarna metoda aktivnog učenja i poučavanja, u Hrvatskoj već 15 godina, djelotvorno ukazuje na primjenjivost i svrsishodnost uvođenja poduzetničke kompetencije i s aspekta promjene paradigme odgoja i obrazovanja za poduzetništvo. U dosadašnjem radu ovakav pristup pokazao se, da uz odgovarajuće modifikacije, prikladnim i za uvođenje učenja za poduzetništvo i u drugim trogodišnjim i četverogodišnjim strukovnim školama u Hrvatskoj. Poticanje sustavnog uvođenja poduzetničkog obrazovanja u strukovne škole te njihova razrada posebno u ekonomskim školama pruža toliko potreban kvalificirani nukleus za implementaciju poduzetničkih obrazovnih programa i u druge srednje škole. Neposredno sudjelovanje učenika omogućuje brže, lakše i efikasnije uključivanje u svijet rada i interaktivnu povezanost škole s gospodarskim subjektima kao i potpornim institucijama, te njihovu integriranost u lokalnu sredinu i povezanost s tržištem rada. Projekt “Modularni kurikulum za vježbovne tvrtke” (Modular Curriculum for Training Firms) nastao je na osnovi dugogodišnjeg iskustva obrazovanja za poduzetništvo “Katarine Zrinski” uz partnerstvo Srednje ekonomske škole Celje iz Slovenije. Glavni rezultat ovog projekta je web aplikacija “Poslovanje vježbovne tvrtke” koja omogućava učenicima virtualno poslovanje, bez obzira na to gdje se nalazili. U isto vrijeme, na projektu “Budući naraštaj” (Next Generation) “Katarina Zrinski” sudjelovala je kao partner, uz Industrijsko-obrtničku školu Silvije Strahimir Kranjčević iz Vinkovaca, Agenciju za razvoj Vukovarsko-srijemske županije HRAST d.o.o. i uz vodstvo Poljoprivredno-šumarske škole Vinkovci. U okviru Programa za cjeloživotno učenje “Leonardo da Vinci” proveden je projekt “Modeliranje poslovnih procesa u vježbovnim tvrtkama” (Model of Business Processes in Secondary School) u suradnji sa školom Radnoti Miklos Kozgazdasagi Szakkozepiskola iz Pečuha i Istituto Statale di Istruione Secondaria Carlo Anti iz Verone. S istim partnerima, ali u sklopu programa Comenius - školska partnerstva, “Katarina Zrinski” vodila je projekt “Platforma za učenje kroz školske zadruge” (School Cooperatives Learning Platform). U sklopu programa Instrument pretpristupne pomoći (IPA), 2013. završen je projekt “Konkurentna mladež” (Competitive Youth). Cilj projekta bila je edukacija mladih u Hrvatskoj u području turizma kako bi se prema usklađenosti s potrebama tržišta rada doprinijelo stvaranju ekološkog, društvenog i ekonomski održivog razvoja Hrvatske, a “Katarina Zrinski” bila je partner na projektu. Također, “Katarina Zrinski” sudjelovala je kao partner u nacionalnim projektima Udruge Inicijativa pod nazivima, gdje se radi na aktivnom uvođenju poduzetničkih tema i sadržaja u kurikulume osnovnih i srednjih škola iz cijele Hrvatske. Brojni međunarodni i nacionalni projekti u kojima škola sudjeluje, daju motivaciju i mogućnost da škola nastavi s razvojem obrazovanja za poduzetništvo i širenjem pozitivne slike o poduzetništvu u javnosti. A to i vrlo uspješno čine jer je u proteklih 20 godina PGEŠ Katarina Zrinski prerasla u Obrazovnu grupu Zrinski dobitnicu priznanja “Stvaratelji za stoljeća” za doprinos razvoju poduzetništva u Srednjoj i Jugoistočnoj Europi u 2015. 