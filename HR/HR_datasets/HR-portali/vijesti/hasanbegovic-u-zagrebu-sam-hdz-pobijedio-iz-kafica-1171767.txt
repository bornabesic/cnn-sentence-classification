– Pobijedio sam HDZ iz kafića – ironično je konstatirao Zlatko Hasanbegović, ideolog i strateg uspjeha nezavisne liste Brune Esih na lokalnim izborima u Zagrebu. Lista koja se, praktički, temelji na dvoje ljudi – Bruni Esih i Hasanbegoviću – u zagrebačkoj je Skupštini osvojila pet mandata, a HDZ-ova mašinerija uspjela je uloviti samo sedam skupštinskih mjesta. Kada nam Hasanbegović kaže da je pobjedu odnio iz kafića, nije to samo ironija. Kampanja Brune Esih spram kampanje HDZ-ova kandidata Drage Prgometa i logistike koja je bila iza njega bila je daleko skromnija. Osim toga, svi koji poznaju Hasanbegovića znaju da je njegov “stožer” u kafiću “Zašto ne” u Frankopanskoj ulici. Ovisno o izborima Ponesen tim uspjehom, a posebice dvostruko većim brojem glasova koje je Esih dobila u odnosu na Prgometa, Hasanbegović je najavio osnivanje nove stranke. Dinamika osnivanja stranke, doznajemo u Hasanbegovićevu krugu, ovisit će o tome kada će biti novi parlamentarni izbori. Hasanbegović je svjestan da je to velik i zahtjevan posao, ali njemu bliski sugovornici poručuju da nakon uspjeha u Zagrebu i njegova odlaska iz HDZ-a sada nema nazad. Hasanbegović i Bruna Esih prvo moraju okupiti barem dvadesetak ljudi koji će, uz njih dvoje i Željka Glasnovića, činiti okosnicu te stranke. Zasad se nisu domislili imenu svoje partije, ali u slučaju novih izbora namjera im je pokriti svih deset izbornih jedinica. Naravno, i to će ovisiti o brzini održavanja eventualnih izvanrednih izbora. Hasanbegović, doznajemo od njemu bliskih sugovornika, nije sklon tome da bude i predsjednik stranke. – Hasanbegović nije čovjek koji je opterećen idejom vodstva – rekao je naš izvor. U tome vjerojatno i ima istine jer je i sada frontmenica nezavisne liste Bruna Esih, a ne Hasanbegović kojeg je u priči s lokalnim izborima, do predaje lista, kočilo to što je bio član HDZ-a. Bruna Esih šefica? Iako stranka još nije osnovana, pa ni pitanje predsjednika nije konačno odlučeno, nije isključeno da liderica, ako Hasanbegović to zaista želi, bude Bruna Esih. No svima je jasno da je motor tog popularnog desnog dvojca Hasanbegović, koji je i u kampanji za prošle parlamentarne izbore birače pozivao da glasaju za Brunu Esih koja je u Sabor ušla kao nezavisna s liste HDZ-a u prvoj, najzagrebačkijoj izbornoj jedinici zahvaljujući preferencijalnim glasovima. Hasanbegović je, nakon što je Plenković preuzeo HDZ, dugo kalkulirao hoće li osnovati svoju platformu/stranku ili ostati u HDZ-u. Budući da kao pripadnik desnog krila HDZ-a nije bio u Plenkovićevoj milosti, kriza Vlade, lokalni izbori i mogući novi parlamentarni izbori Hasanbegoviću su bili idealna prilika da s Esih testira svoju snagu na lokalnim izborima kao preduvjet za osnivanje stranke i izlazak na parlamentarne izbore.