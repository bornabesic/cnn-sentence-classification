Utvrdili smo da se kurikularna reforma mora nastaviti, riječ je o budućnosti djece i domovine. U javnoj raspravi svatko će izreći svoje mišljenje, pa i političari. Kao predsjednica Republike obvezujem se da ću učiniti sve da otklonim političke utjecaje na proces kurikularne reforme – kazala je predsjednica Kolinda Grabar-Kitarović nakon sastanka s ministrom obrazovanja Predragom Šustarom i voditeljem kurikularne reforme Borisom Jokićem. Šustar je istaknuo da je važno da se uoči prosvjeda, koji vidi kao podršku, smiri stanje. – Nikakva uznemiravanja javnosti nisu potrebna. Podršku bih proglasio feštom u kojoj treba uživati i ni na koji način manipulirati onim što je važno u našem društvu – naglasio je Šustar. Pokušaj prisvajanja Jokić je zahvalio na inicijativi za sastanak, dodavši da su spremni dati dodatne savjete. – Ali nismo spremni i dalje na politikantstvo u obrazovanju. Ova reforma je reforma nastavnika, ravnatelja, teta iz vrtića, roditelja i djece i kao takva jedina ima smisla – istaknuo je Jokić i dodao: – Dokumenti su skloni doradi, ako treba uključiti druge ljude, i na to smo spremni, ali inzistiramo na odmicanju politikantstva od obrazovanja. Struka uvijek treba biti ispred politike, a ako ne bude tako, ovaj se proces neće moći nastaviti – zaključuje Jokić. Sastanak vidi kao početak dijaloga, ali za sada ne povlači zahtjev za razrješenje. Na sutrašnjim prosvjedima podrške kurikularnoj reformi ne bi smjelo biti politike ni političkih poruka. Poručili su to danas predstavnici sindikata, udruga civilnog društva i poslodavaca ističući da ne očekuju podršku političkih stranaka te su pozvali građane da se priključe prosvjedima. – Vrijeme je da građani dođu na prosvjede i tako sami utječu na svoju stvarnost. Izborima se to ne može napraviti jer nitko od političara nije istinski reformski orijentiran – kaže Vilim Ribić iz Matice hrvatskih sindikata. Sanja Šprem iz Sindikata učitelja smatra da treba prekinuti sadašnju situaciju u kojoj su učitelji birokrati, a djeca štreberi. Sindikalni čelnici tvrde da tisuće ljudi najavljuju dolazak na Trg bana Jelačića. Čelnik školskog sindikata “Preporod” Željko Stipić na komentare dijela javnosti da je prosvjed politički obojen priznaje: “Nema prosvjeda koji nema i dozu političke konotacije”, ali i ističe da se neće dopustiti da ga svojata bilo koja politička opcija jer “putra na glavi kad je u pitanju obrazovanje imaju podjednako”. Stipić zamjera šefu SDP-a Zoranu Milanoviću pokušaj prisvajanja kurikularne reforme i Borisa Jokića. – Kad se već hvali Jokićevim odabirom, bilo bi pošteno da se pohvali i dvostrukim, dvoznamenkastim smanjenjem učiteljskih plaća, pravnim nasiljem nad kolektivnim ugovorima, “podmazivanjem” stranačkih tajkunčića kroz pokušaj uvođenja outsourcinga. Od onog tko za obrazovanje nije ništa učinio u svom mandatu bilo bi pošteno da se obrazovanjem ne koristi u pokušaju povratka na vlast – žestok je Stipić. Iznad političkih garnitura U organizaciji inicijative “Hrvatska može bolje” prosvjedi podrške reformi obrazovanja održat će se u 13 naših gradova (Zagrebu, Križevcima, Varaždinu, Puli, Poreču, Rijeci, Zadru...) te u Londonu, Parizu, Berlinu, Budimpešti, Bruxellesu, Šangaju i Dohi. – Ovo je ideja koja pokazuje da se Hrvatsku opet može ujediniti jer je ideja cijele kurikularne reforme bila nadstranačka. Ljudima je očito dosta da im loše politike upravljaju životima te su shvatili da je obrazovanje iznad svih političkih garnitura i njihovih političkih interesa – kaže Danela Žagar iz inicijative, dok je vizualna umjetnica Nika Radić iz Berlina poručila: “I mi ćemo u Berlinu dati podršku prosvjedu u Hrvatskoj jer nam je stalo do toga što se događa u našoj zemlji. Ne razumijem se previše u školske kurikulume, no sve mi se čini da se ni ministar obrazovanja u to previše ne razumije. Time bi se trebali baviti stručnjaci, i to na slobodan način bez političkih pritisaka”.      Iako su iz Ministarstva obrazovanja najavili da će javna rasprava o kurikularnoj reformi početi jučer, to se nije dogodilo. Na pitanje zašto glasnogovornica ministarstva Katarina Matasić kazala je da čekaju da im Ekspertna radna skupina dostavi sve kurikulume. Iz krugova bliskih Ekspertnoj radnoj skupini doznaje se da javna rasprava ne može ni početi prije nego što se donese Okvirni nacionalni kurikulum o kojem je, prema informaciji Ministarstva, rasprava tek završena. Kad će ga ministar potpisati, ne zna se. (ik)      