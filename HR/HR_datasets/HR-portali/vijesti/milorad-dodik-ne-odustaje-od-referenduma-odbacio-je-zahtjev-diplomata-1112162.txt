Predsjednik Republike Srpske Milorad Dodik danas je ponovo odbacio mogućnost odgode ili otkazivanja referenduma kojega u tom entitetu kane provesti 25. rujna a takvu poruku je prenio i skupini veleposlanika i diplomata zapadnih država koji su u  Banja Luku stigli kako bi utjecali na promjenu ponašanja vlasti RS koje kane osporiti autoritet Ustavnog suda Bosne i Hercegovine. "Njihov zahtjev je bio da se odgodi referendum. Mi smo rekli da ga ne možemo odgoditi", kazao je Dodik novinarima nakon sastanka s veleposlanicima Velike Britanije, Francuske, Italije te zamjenika veleposlanice Njemačke u BiH. U skupini koja je pokušavala uvjeriti Dodika da promijeni dosadašnje tvrdoglavo stajalište bili su i predstavnici delegacije EU u BiH te voditelj banjalučkog ureda američkog veleposlanstva u SAD. Američki veleposlanici u BiH već godinama izbjegavaju svaki izravni susret s Dodikom provodeći tako politiku vlade SAD koja predsjednika RS drži u diplomatskoj izolaciji zbog njegovih postupaka kojima dovodi u pitanje opstanak BiH. Nitko od zapadnih diplomata nije komentirao razgovore, no Dodik je osobno potvrdio kako je referendum bio glavna tema. Dodik: Odustajanja neće biti Kazao je kako je odluka o referendumu donesena na entitetskom parlamentu i on je jedini može promijeniti. "Referendum će biti 25. rujna i odustajanja od te odluke neće biti. Odluku o tome je donijela Narodna skupština RS a ja podržavam da se taj referendum održi", izjavio je Dodik koji se suočava sa sve većim pritiscima zbog ovakvih stajališta. Potporu referendumu ranije su uskratili i predsjednik i premijer Srbije Tomislav Nikolić i Aleksandar Vučić. Dodik je najavio kako će se s Vučičem ponovo sastati u petak ostavivši mogućnost da s njim ponovo razgovara o referendumu. Hoće li referenduma biti ovisit će i o raspravi koju bi o tome 17. rujna trebao provesti Ustavni sud BiH. Tada će se odlučivati o zahtjevu iz parlamenta RS za preispitivanje ranije donesenog sudskog pravorijeka kojim je 9. siječnja proglašen neustavnim kao dan RS a na dnevnom redu bit će i zahtjev predsjedatelja Predsjedništva BiH Bakira Izetbegovića za donošenje privremene mjere kojom bi Ustavni sud izrijekom zabranio organiziranje referenduma. Mediji provode snažnu kampanju Mediji u RS bliski Dodikovoj vlasti već danima provode snažnu kampanju pozivajući Srbe u tom entitetu da što masovnije izađu na referendum. Izjašnjavanje se planira organizirati i u neformalnim predstavništvima RS u inozemstvu poput onih u Srbiji, Austriji i Njemačkoj no zakonitost cijelog postupka ostaje dvojbena jer vlastima u Banja Luci nije dostupan središnji popis birača pa se ne zna ni tko sve ima pravo glasa niti koliko je glasača potrebno da bi odluka bila važeća. Raspolaganje tim popisom za potrebe referenduma zabranilo je Središnje izborno povjerenstvo BiH (SIP) a povjerenstvo RS za provedbu referenduma sada pokušava sastaviti alternativni popis prikupljajući podatke iz policijskih evidencija i matičnih ureda. 