Iako je Zakon o mirenju na snazi već 14 godina, građani još uvijek ne znaju dovoljno o postupku mirenja kao izvansudskom načinu rješavanju sporova i slabo ga koriste, upozorili su u ponedjeljak zastupnici, srednjoškolci na petoj simuliranoj sjednici Hrvatskog sabora te iznijeli niz ideja kako to promijeniti. Trebalo bi, ističu, prije svakog spora upoznati stranke s postupkom mirenja, a osvješćivanje o važnosti mirnog rješavanja sporova trebalo bi početi već u osnovnoj i srednjoj školi. 'Zastupnici', njih 151 iz dva učenička doma i 33 srednje škole, ocijenili su i kako veću zastupljenost postupka mirenja priječi odvjetnički lobi, jer na taj način ostaje bez dijela zarade. Ipak, najvećim problemom drže što građani ne znaju za taj postupak, pa ga i ne primjenjuju, nego se odmah odlučuju otići na sud. Stranke u parnicama troše novac i vrijeme, a često nisu zadovoljne presudom, osim toga na sud često dolaze s predmetima koji se lako mogu riješiti dogovorom, naglasili su srednjoškolci koji su, poštujući pravu saborsku proceduru, predloži poboljšanja u Zakonu o mirenju i to kroz sedam amandmana. Zauzimajući se veću zastupljenost mirenja u Hrvatskoj, srednjoškolci su naveli kako se u Sjedinjenim Državama mirenjem rješava više od 90 posto sporova, a mirenje je politički prioritet i u Europskoj uniji, posebno Nizozemskoj i Velikoj Britaniji. Stanje u Hrvatskoj ilustrirali su podacima sa sudova. Na Trgovačkom sudu u Zagrebu u 2008. godini od 264 predmeta mirno je zaključeno svega njih 54, dakle petina, a slično je i na Općinskom građanskom sudu u Zagrebu, te na Viskom trgovačkom sudu, jednom od prvih koji je uveo mirenje. Srednjoškolci predlažu da se ustroji jedinstven registar izmiritelja, da se licencirane izmiritelje obveže da barem dva puta godišnje educiraju građane o postupku mirenja, da se javna televizija uključi u promoviranje mirenja... Kao i svih dosadašnjih godina, srednjoškolci zastupnici vrlo su ozbiljno i predano odradili saborsku sjednicu, oformili su klubove i odbore, himnom odali počast Domovini, minutom šutnje prisjetili se svih koji su položili živote za interese hrvatskog naroda i opstojnost hrvatske države. Poštovali su 'žensku kvotu', Sabor je imao predsjednicu i tajnicu Maju Roglić i Doroteju Brajković, obje iz V. Gimnazije u Zagrebu. U ime predsjednika Sabora Gordana Jandrokovića sve zastupnike srednjoškolce pozdravio je njegov izaslanik, HDZ-ov zastupnik Jasen Mesić. Simulirana sjednica Hrvatskoga sabora za učenike srednjih škola sastavni je dio kurikuluma Građanskog odgoja i obrazovanja kojim se promiče učenje za aktivno i odgovorno građanstvo i razvija demokratska politička kultura među mladima. Organizirala ju je saborska Služba za građane. 