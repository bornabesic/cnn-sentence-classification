SDP-ova saborskog zastupnika i bivšeg ministra rada Miranda Mrsića oštar jezik bi mogao koštati članstva u SDP-u. Prema informaciji iz zagrebačke organizacije, Mrsiću se zbog otvorene kritike stranačkom vodstvu za loše rezultate na lokalnim izborima priprema izbacivanje iz stranke. - Žele ga izbaciti iz SDP-a, ali neće to ići izravno od Bere ili nekog iz vodstva, nego će to odraditi teren, njegova gradska organizacija - kaže nam dobro upućeni sugovornik iz zagrebačkog SDP-a, napominjući da je jučerašnja konferencija za novinare Stjepana Kolara na kojoj je pozvao stranačke kolege da se suzdrže kritika do završetka izbora, odnosno drugog kruga, samo uvod u to.  - Zbog svega što se događa u stranci posljednjih dana tražim od kolegica i kolega, članova Predsjedništva, Glavnog odbora i Kluba zastupnika, da jedine teme koje komentiraju do kraja drugog kruga budu lokalni izbori. I da svoje vrijeme, koje neki očito imaju, posvete podršci kolegama i kolegicama na terenu. Tako će najbolje dati svoj doprinos - rekao je Kolar, koji je istupio kao predsjednik nacionalnog izbornog stožera. O sudbini Miranda Mrsića pitali smo predsjednika njegove mjesne organizacije Podsljeme, Emila Tafru, no nismo dobili konkretan odgovor. - Ne znam u ovome trenutku. Nisam još razmišljao o tome - odgovorio je Tafra na izravno pitanje hoće li pokrenuti postupak Mrsićeva izbacivanja iz SDP-a. Na primjedbu kako iz njegova odgovora proizlazi da je moguće jedno i drugo, ponovio je da nije o tome razmišljao. Mirando Mrsić je bio bez komentara. Samo je napomenuo da ima niz pozitivnih reakcija na javno iznošenje stava o izbornim rezultatima i odgovornosti vodstva. Ostala je tako visjeti u zraku i Kolarova poruka da “oni koji ne žele prihvatiti apel ne mogu očekivati našu podršku u budućem razdoblju”. U SDP-u ključa, i to na sve strane, ali još nije jasno što će se na kraju skuhati. Kandidati za gradonačelnike i načelnike koji ulaze u drugi krug izbora poput Vojka Obersnela u Rijeci, Franka Vidovića u Šibeniku, Alena Kišića u Varaždinu, Kristine Ikić Baniček u Sisku, Vedrana Babića u Daruvaru i drugih nisu sretni što se prljavi stranački veš iznosi van prije završetka drugog kruga i smatraju da će to izravno utjecati na smanjenje njihovih šansi za pobjedu. Kampanja im je ionako teška jer je izostala organizacijska i financijska podrška iz središnjice. Iz razgovora s predsjednicima nekih županijskih organizacija saznali smo da su za kampanju dobili višestruko manje iznose od traženih (u jednom slučaju za izbore u dalmatinskoj županiji i gradu koji je njeno središte tražili su 700.000 kuna, a dobili su 250.000), a i to im je stiglo tek prošli ponedjeljak što znači da imaju gomilu nepodmirenih računa. Tako su SDP-ovci koji su neposredno sudjelovali na lokalnim izborima ljuti na svog predsjednika Davora Bernardića koji im nije bio podrška u kampanji, ali i na kolege koji sada kritiziraju stranku i njeno vodstvo. - Saborski zastupnici su se maknuli sa strane, nisu ni malo pomogli, a sada prigovaraju. Glavni im je motiv što nisu našli zajednički jezik s Berom i boje se da neće biti na listama za prijevremene parlamentarne izbore - kaže nam osoba iz zagrebačkog SDP-a uz opasku da u svakom zagrebačkom kvartu živi netko od bivših ministara, te da su mogli puno pomoći u kampanji, ali nisu željeli. Zanimljivo je, međutim, što nakon prvog kruga lokalnih izbora u javnosti nema inače sveprisutnog Bernardića. A još je zanimljiviji odgovor koji je na pitanje gdje je Bernardić dao šef izbornog stožera Kolar. - Nekad je manje - više. Predsjednik daje podršku našim članovima na terenu i on će procijeniti kada će se obratiti javnosti - rekao je. Nije želio govoriti o neuspjehu SDP-a u Zagrebu, u Dubrovniku, Splitu... navevši da će se rezultati analizirati nakon 2. kruga. Odgovornost za uspjeh ili neuspjeh trebale bi, kako je to ranije govorio Bernardić, a i njegova desna ruka Rajko Ostojić, snositi lokalne organizacije i njihovi čelnici. Ali što to znači za zagrebački SDP kojemu je do prije par mjeseci na čelu bio upravo Bernardić? - Znači njegovu odgovornost jer je on godinama vodio zagrebačku organizaciju, on je presudio da SDP na izborima nema svog kandidata, i on je izravno utjecao na sastav liste - rekao je jedan od SDP-ovaca. Šef mjesne organizacije Maksimir Damir Godec dao je ostavku. Čuli smo da je neposredni povod izborni debakl, odnosno što je najbolji rezultat u njegovoj gradskoj četvrti ostvario HDZ. Podbačaj na izborima u Zagrebu SDP-u je zadao puno glavobolje pa se intenzivno razgovara o daljnjoj strategiji. Od zagrebačkih SDP-ovaca smo saznali da se u utorak u jednom restoranu Rajko Ostojić sastao s vodećim SDP-ovcima iz gradske organizacije i poručio im da će do drugog kruga izbora surađivati sa svojim prirodnim saveznicima, a nakon 4. lipnja SDP je otvoren prema svima. Ta otvorenost konkretno znači da SDP u Novom Zagrebu Zapad želi koalirati sa strankom Milana Bandića. - Smatra se da bi to bilo dobro jer su u Bandićevoj stranci u toj četvrti sve bivši SDP-ovci - objašnjavao nam je taj plan zagrebački SDP-ovac.