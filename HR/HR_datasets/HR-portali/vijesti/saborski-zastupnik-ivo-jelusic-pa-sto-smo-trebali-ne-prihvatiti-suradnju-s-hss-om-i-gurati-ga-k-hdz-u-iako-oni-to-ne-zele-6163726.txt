ZAGREB - SDP-ov saborski zastupnik Ivo Jelušić prokomentirao je na svom Facebook profilu jučerašnje potpisivanje predizbornog koalicijskog sporazuma između SDP i HSS-a te prenošenje u medijima tog događaja.   - Jučer smo u Orahovici potpisali sporazum sa HSS-om o predizbornoj suradnji i nasuprot željama HDZ-a da privuče HSS k sebi i ovim potezom smo još više ga vezali za SDP. Osim što to nije u interesu HDZ-u, očito da nije i mnogim drugim. Pa i nekim medijima. Tako u današnjem Jutarnjem listu nije vijest da smo potpisali sporazum nego da je Orsat Miljanić protiv toga.   Jutarnjem se ne čudim (rade svoj posao) ali se čudim da im uvijek netko iz SDP-a u tome "pomaže" namjerno ili naivno, ali u svakom slučaju politički štetno.   Pa šta smo trebali raditi? Ne prihvatiti suradnju s HSS-om i gurati ga k HDZ-u, iako oni to ne žele?!   Bože moj, hoće li napokon SDP išta moći napraviti dobro, a da neko iznutra to ne pokvari i ruši?!, napisao je Jelušić.