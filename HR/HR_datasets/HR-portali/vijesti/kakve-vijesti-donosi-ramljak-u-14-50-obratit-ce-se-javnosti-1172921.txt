Ante Ramljak, izvanredni povjerenik za Agrokor, održao je konferenciju za javnost u prostorijama Agrokora vezano uz novo kreditiranje koncerna.  - Danas smo imali sastanak s predstavnicima Sberbanke, konkretno s Poletaevim i mislim da smo imali jedan vrlo otvoren i konkretan sastanak u kojem smo iznijeli proces tijeka restrukturiranja i novog modela financiranja. Njihov stav ćemo saznati uskoro i vidjet ćemo njihov odgovor, nadam se da će biti pozitivan i pozivam ih da se priključe krugu banaka koje već ulaze u Agrokor s novom likvidnošću, rekao je Ramljak. - Mi smo pri kraju razgovora oko kreditiranja i mislim da idemo u dobrom smjeru. Kredit ne ovisi o tome hoće li Sberbanka sudjelovati u kreditiranju, to neće spriječiti druge banke da kreditiraj, dodao je. Na novinarski upit o tome mora li država pokrivati dug Agrokora, Ramljak je rekao da nije potrebno da država plaća dug koncerna. Na pitanje o zahtjevima i stavu Sberbanke, Ramljak je rekao da Rusi nisu imali potpune informacije o procesu. - Normalno je da je kao individualno najveći kreditor grupacije Sberbanka iskazala zabrinutost. Nisu imali punu informaciju o tijeku procesa, a mislim da su je sada dobili. Njima je shema s mogućnošću "roll-upa" prihvatljiva, ali vidjet ćemo njihov stav kasnije. Mislim da su zadovoljni otišli sa sastanka. Svi su svjesni toga da je sezona u tijeku i pred nama, i likvidnost će biti sve bolja i bolja, rekao je povjerenik. Ramljak je kazao i da će svima biti omogućen takozvani "roll-up" u financiranju, a to znači da će se za jednu kunu uloženu u novi dug priznati jedna kuna ili manje starog duga kojeg će se moći prenijeti u prvenstvo naplate, kao senior financiranje. Nakon sastanka su se priopćenjem očitovali i iz Sberbanke te su ustvrdili kako su s Ramljakom vodili konstruktivan razgovor.  - Nakon iznimno konstruktivnog sastanka s predsjednikom Vlade RH, kojem je nazočila i potpredsjednica Vlade te ministrica gospodarstva, poduzetništva i obrta, prvi zamjenik predsjednika Uprave Sberbank Maksim Poletaev sastao se i s izvanrednim povjerenikom Antom Ramljakom. Razgovor je protekao u otvorenom i pozitivnom ozračju. Gospodin Poletaev ponovio je da je za nastavak suradnje Sberbank s Agrokorom, po pitanju budućeg financiranja, potrebno komunikaciju oko trenutačne pozicije Agrokora, kao i budućih planova za oporavak kompanije, podići na višu razinu, priopćili su iz Sberbanke. Sberbank je zainteresirana za transparentne planove oporavka kompanije, kako bi ona mogla servisirati sve svoje dugove, pa tako i onaj koji je nastao prema Sberbank, napisali su. Podsjećamo, ministar Marić danas nije želio dati odgovor na pitanje je li točno da Agrokor može računati samo na novac američkih fondova, a komentirao je napise kako je Agrokorov dug sada dug države. - Čuli ste riječi svih nas, i premijera Plenkovića, od prvog dana – to je isključivo privatna kompanija i sigurno je da je država napravila jedan zakonodavni okvir da se lakše može ući u proces strukturiranja, ali ni o kakvom prepoznavanju i preuzimanju dugova nema ni govora. Predstavnici Sberbanke jutros su održali razgovore s premijerom Andrejom Plenkovićem i predstavnicima hrvatske Vlade o problemu daljnjeg financiranja Agrokora.  – Trebali bismo pronaći rješenje, ali to ovisi o razni suradnje – odgovorio je izvršni direktor Sberbanke Maksim Poletaev prije sastanka na pitanje novinara hoće li kreditirati Agrokor. Plenković je izjavio u nedjelju da se vode razgovori s domaćim i ruskim bankama oko financiranja Agrokora te očekuje da će se financiranje nastaviti pod povoljnijim uvjetima nego prije. "Razgovori se vode, novo financiranje će doći. Pregovori se ne vode na cesti ni javno. Kada budu okončani, bit će takvi da će biti sigurno pod povoljnijim uvjetima nego što je to bilo prije", rekao je Plenković tijekom boravka u Vodicama. Ekonomski analitičar Damir Novotny istaknuo je da Vlada ne bi smjela preuzeti obveze Agrokora ili grupe Agrokor kao javni dug. Zabrinjava ga, ako je to točno, da jamstva jednog od poduzeća iz sastava koncerna, Leda, premašuju 18 ili 19 milijardi kuna za obaveze drugih poduzeća ili Agrokora kao krovne holding-kompanije. - Tada se postavlja pitanje koji će biti model restrukturiranja, jer smo vjerovali da poduzeća koja su na burzi mogu samostalno nastaviti živjeti i da stvaraju nove dodane vrijednosti koje će omogućiti njihovo preživljavanje u budućnosti. Sad se vidi da je to dosta teško, naveo je Novotny.