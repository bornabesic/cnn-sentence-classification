Demokratska kandidatkinja na američkim predsjedničkim izborima Hillary Clinton iskoristila je tradicionalni porast potpore nakon konvencije za nominaciju i sada za 7 do 9 postotnih bodova vodi ispred protukandidata Donalda Trumpa, pokazuju dvije ankete objavljene u ponedjeljak. Nakon republikanske konvencije održane netom prije demokratske, Trump i Clinton su bili izjednačeni u anketi. I milijarder je iskoristio malu pomoć medija koji u izvještavanju s konvencija nastoje prikazati kandidate u najboljem svjetlu. No po anketi koju je CBS objavio u ponedjeljak, 46 posto ispitanika reklo je da će na predsjedničkim izborima 8. studenog glasovati za demokratsku kandidatkinju, a 39 posto je za republikanca. Tako Clinton bilježi porast od 4 postotna boda zahvaljujući savršeno organiziranoj konvenciji na kojoj je uspješno svladana polemika s pristašama njezina poraženog kandidata na predizborima, senatora Vermonta Bernieja Sandersa. Trump je pak dobio tek 2 postotna boda više, pošto je konvenciju za republikansku nominaciju obilježio manji skandal u vezi s plagijatom Trumpove supruge Melanije, ali i uvreda jednog od njegovih bivših suparnika koji mu je uskratio potporu pred milijunima tv-gledatelja. Clinton je u još većem vodstvu po drugoj anketi koju je proveo CNN - ORC koja joj daje 52 posto, a Trumpu 43 posto. Ista anketa je odmah nakon republikanske konvencije davala milijarderu prednost od 48 posto naspram 45 posto. Clinton, koja je među najnepopularnijim kandidatima što su ih demokrati dosad nominirali za predsjedničku utrku, uspjela je privući birače, pa 36 posto upisanih na birački popis ima o njoj pozitivno mišljenje, nakon prijašnjih 31 posto. No 50 posto i dalje ima o njoj negativno mišljenje. Donald Trump je nešto manje popularan, s 31 posto potpore, što je na razini prije održavanja konvencije, i 52 posto negativnog mišljenja. >> Izborni stožeri Clinton i Trumpa koriste se pokemonima za privlačenje birača 