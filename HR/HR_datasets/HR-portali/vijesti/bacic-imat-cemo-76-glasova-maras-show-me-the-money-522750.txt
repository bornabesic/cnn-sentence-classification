Imat ćemo puno više od 76 glasova, rekao je u utorak navečer u emisiji Otvoreno HRT-a Branko Bačić (HDZ).  - Ministar Marić će i dalje ostati ministar financija. I za razrješenje Petrova ćemo imati većinu. Do kraja tjedna ćemo izabrati novog predsjednika Sabora za što ćemo ponovno imati većinu. Red bi bio da smo se mi danas, s obzirom da je Petrov izgubio podršku, očitovali o povjerenju predsjedniku Hrvatskog sabora - rekao je Bačić.  -  Pozivam Bačića da kaže koji su ti zastupnici koji čine većinu - pozvao je Gordan Maras (SDP) Bačića.  - Nama tema nije Božo Petrov. On evidentno više neće biti predsjednik Sabora, ali nemaju legitimitet ni potpredsjednik Hrvatskog sabora. Za nas je tema ima li HDZ većinu. Mi ćemo zauzeti stav i bit ćemo jedinstveni. Neće svatko glasati po osobnom nahođenju. Dogovorit ćemo se. Mi Petrova nismo ni doveli, pa nećemo ni glasati za njega. Pokažite mi većinu, 'show me the money' - rekao je Maras. Nada Turina Đurić kazala je kako je HNS u petak imao predsjedništvo stranke i kako će svi glasati za opoziv Marića, a potom i za opoziv Petrova. - Od Grmoje smo svašta čuli do sada… On pušta probne balone. Većina mojih kolega tako misli. Prije bih prošetala naga po trgu, nego glasala za to da Marić i Petrov ostanu na svom mjestu. Nećemo glasati ni za novog predsjednika Sabora. Miroslav Šimić (Most) je rekao kako je odgovornost na Plenkoviću.  - Da nije rekao da imaju većinu, do ovog ne bi došlo. Razgovori i trgovina se vode već danima, imamo potvrdu od niza zastupnika. Mi se želimo držati poslovnika - rekao je Šimić.   - Javni dug prelazi 85 posto, situacija u susjedstvu je nestabilna, slabljenje naše političke situacije je loše za zemlju. Neke stranke o tome ne vode računa, nego vode računa hoće li dobiti 1 ili 2 posto više na lokalnim izborima. Neki ljudi se krcaju na brod da bi tresli tim brodom, a ne da bi iz tog broda iskrcali ono što trebaju iskrcati. Ako je moguće sačuvati stabilnost vlade, mi ćemo tome doprinijeti. Nismo došli do ploče u Jasenovcu. Da biste riješili bilo što, morate imati stabilnu vladu. Sabor sve više nalikuje na Agrokor. Dobit ćemo stečajnog upravitelja, a onda će ga dobiti i političke stranke - rekao je Milorad Pupovac (SDSS). HSS-ov Krešo Beljak kazao je kako oni jedini nisu sudjelovali u procesu izbora predsjednika Sabora. - Ako je netko kritizirao mostovce onda sam to ja. Na razgovoru s Plenkovićem nije bilo pokušaja kupovine, prijetnji… nego o pokušaju suradnje - rekao je Beljak.   