Jadranski naftovodi pod upravom Dragana Kovačevića i u 2016. nižu uspjehe. Kompanija je tako u prvom tromjesečju ove godine povećala neto dobit na 53,7 milijuna kuna, što je skok od 85,4 posto u odnosu na isto razdoblje prethodne godine. U posljednjih pet godina tvrtka je uložila milijardu kuna u nove objekte i modernizaciju, a upravo su u tijeku investicije vrijedne 380,1 milijun kuna. Visoka neto dobit kombinacija je rasta prihoda i kontrole troškova poslovanja. Tako je novim ugovorima ostvaren rast prihoda od gotovo 20 posto, a najveći skok od 54 posto ostvaren je kroz nove ugovore o skladištenju nafte. Rasli su prihodi u svim segmentima poslovanja u kojima najveći utjecaj imaju prihodi od prijevoza nafte i derivata jer čine dvije trećine ukupnih prihoda tvrtke. Većinu novca Janaf ostvaruje ugovorima s inozemnim tvrtkama pa je tako 74 posto prihoda zabilježeno upravo s inozemnim partnerima. Kovačević je za 2016. ugovorio 630 milijuna kuna vrijedne poslove koji osiguravaju dobro poslovanje tvrtke do kraja tekuće godine. Janaf je jedna od šest tvrtki čije će se uprave birati uz pomoć head-hunter agencija, a proces odabira kandidata za uprave javnih tvrtki trebao bi početi uskoro.  >> Vlada preko natječaja traži čak sto predsjednika i članova uprava