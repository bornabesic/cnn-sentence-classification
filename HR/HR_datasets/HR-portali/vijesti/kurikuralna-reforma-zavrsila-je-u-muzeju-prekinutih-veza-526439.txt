Mi bismo ovo dali vama kao jednu prekinutu vezu, rekla je u ponedjeljak Martina Horvat iz GOOD inicijative. Poslije konferencije za medije GOOD inicijativa predala je plakat s natpisom 'Hrvatska može bolje!' Muzeju prekinutih veza. Konferenciju za novinare održali su povodom prosvjeda za kurikularnu reformu koji će se održati u četvrtak. Prosvjed su nazvali 'Čekajući tramvaj zvan obrazovna reforma'.  - Tražimo ostavku ministra Barišića, koji je već neko vrijeme pod ozbiljnim optužbama za plagijat i u svakoj razvijenoj državi samo to bi bilo dovoljno da više ne bude ministar - rekao je Marko Kovačić, predstavnik inicijative.  Osim razrješenja ministra Barišića, tražimo i razrješenje doktorice Vican, predsjednice stručnog povjerenstva, jer ona snosi odgovornost što je cijeli proces izbora ekspertne skupine bio netransparentan - zaključuju iz inicijative.  Pozvali su sve da dođu na prosvjednu akciju u četvrtak u 18 sati na kojoj očekuju manji broj ljudi nego na prosvedu prošle godine.  - Ne radi se o prosvjedu, nego o prosvjednoj šetnji od Trga bana Jelačića do Glavnog kolodvora - objasnili su. - Vidjeli ste tko je sve u prijedlogu za Nacionalno vijeće za obrazovanje. Osobe koje su iz stranaka koje nemaju nikakav politički legitimitet: iz Hrasta, udruge U ime obitelji i svih ostalih. Ne možemo vraćati obrazovanje u srednji vijek - poručio je Marijo Brajkuša iz GOOD-a.