Moramo platiti kamate, a nijednim rješenjem ili odlukom nismo upozoreni da će novac biti skinut s računa. Tek kada smo vidjeli da novca nema, saznali smo o čemu se radi – rekao je požeški gradonačelnik Vedran Neferović. On je danas na izvanrednoj konferenciji za novinare izrazio ogorčenje potezom Porezne uprave, koja je s računa Grada skinula 420 tisuća kuna za slučaj iz 2013. godine. Time je, kaže, bez ikakve prethodne obavijesti dovedeno u pitanje funkcioniranje redovnih aktivnosti grada. - Porezna uprava je država u državi. Čelnike jedinica lokalne samouprave prikazuje se kao lokalne šerife koji se bahato i neodgovorno ponašaju prema proračunskim sredstvima. To je sustav u kojem nema apsolutno nikakve odgovornosti ako se napravi propust – rekao je Neferović. Prema njegovim riječima, u veljači 2013. godine požeška ispostava Porezne uprave donijela je privremeno rješenje o obvezi plaćanja poreza na promet nekretninama Hrvatskoj pošti u iznosu od 403 tisuće kuna, da bi u ožujku 2013. obveznik to i platio. Tadašnji je prihod išao u omjeru 60 posto Gradu Požegi i 40 posto državi. Grad je tada dobio 240 tisuća kuna. Hrvatska pošta se žalila i dobila pozitivno rješenje u lipnju 2015. U listopadu su zatražili povrat uplaćenog poreza s pripadajućom kamatom. U siječnju ove godine Porezna uprava je podnijela nalog FINI na teret računa Grada Požege u iznosu od 530 tisuća kuna, od čega Grad mora isplatiti 420, a država 110 tisuća kuna. To znači da Grad Požega vraća gotovo 180 tisuća kuna više nego što je primio u 2013 za taj slučaj. - Ne znam koji su razlozi i zbog čega je do ovoga došlo, jer mi o tome ni na koji način nismo obaviješteni. O tom slučaju nemamo niti jedan dokument i pitam se zbog čega je sve to na takav grub način učinjeno. Zar je bilo toliko teško nazvati nas i upozoriti da imamo takav i takav problem? Porezni službenici morali bi poštovati minimum korektnosti i profesionalnosti i napokon shvatiti kako i oni i njihova djeca žive u ovom gradu – rekao je Neferović. No, to nije sve. Naime, prema riječima pročelnice Upravnog odjela za financije Branke Bulaje, porezna će uskoro po još jednom predmetu iz 2006. godine gradski proračun Požege opteretiti s približno istom cifrom, oko 400 tisuća kuna.  >> Marić: Porezna transparentna u vezi oporezivanja inozemnih mirovina