Lani se BiH suočila se epidemijom ospica, koja je pogotovo bila izražena u Tuzlanskoj županiji. Od lanjske veljače pa do kraja ožujka 2015. prijavljen je 4361 slučaj ospica. Početkom ove godine epidemija se proširila i Republikom Srpskom te je od lanjskog svibnja do 2. ožujka broj oboljelih dosegao 2409. Kako je konstatirao Zavod za javno zdravstvo FBiH, 97,4% oboljelih je necijepljeno, nepotpuno cijepljeno ili im je cijepni status nepoznat. – Definitivno je razlog epidemijskog širenja necijepljenost jer više od dvije trećine oboljelih je necijepljeno ili nije primilo dvije doze kombiniranog cjepiva protiv te tri bolesti – kazala nam je glavna federalna epidemiologinja dr. Jelena Ravlija. Ona je istaknula da se programom obveznog cijepljenja ne postiže poželjan obuhvat te, ako se nastavi trend opadanja stope cijepljenja, nestat će „kolektivni imunitet“ koji sprečava cirkuliranje uzročnika u populaciji, zbog čega bismo se mogli suočiti s nekim iskorijenjenim bolestima. Početkom ove godine njemački institut Robert Koch objavio je da su tražitelji azila iz BiH i Srbije krivi za epidemiju ospica u Berlinu.U FBiH cijepljenje je zakonska obveza, kao i u RS-u. Prema zakonu o zaštiti stanovništva od zaraznih bolesti u FBiH, za roditelje koji ne cijepe djecu predviđena je kazna od 100 do 2000 KM. Djeci koja se ne cijepe može biti osporen upis u vrtić ili školu. >> Pedijatrima više ne treba suglasnost roditelja za cijepljenje 