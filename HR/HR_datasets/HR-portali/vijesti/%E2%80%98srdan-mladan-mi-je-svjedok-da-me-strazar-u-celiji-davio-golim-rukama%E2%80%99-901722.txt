Umjesto mirnog Uskrsa u Kaznionici u Lepoglavi, osuđeni razbojnik Renato Filipović (27) iz Đakova postao je žrtvom, kako tvrdi, pravosudnog policajca Tomislava B. koji ga je bez ikakvog povoda udario, gušio ga, prijetio mu te ga lakše ozlijedio u ćeliji broj 8 odjela 1B. Među trojicom svjedoka, osuđenih ubojica, koji su vidjeli Filipovića kako iz ćelije izlazi crvenog vrata, bio je i trostruki ubojica Srđan Mlađan. “Pravosudni policajac ušao je u ćeliju broj 8 u kojoj boravim. Vidno rastresen mi je počeo prijetiti. Galamio je na mene govoreći mi: ‘Slomit ću te k’o Isusa Krista, staviti ti lisičine i baciti te takvog na pod’. Rekao sam mu da za takvo što treba imati čvrst razlog pa me nakon toga počeo gušiti rukom u predjelu vrata, grkljana. Držao me stisnutog svom snagom oko pet sekundi. Izmaknuo sam se par koraka unazad i podigao ruke u visini ramena dajući do znanja da mi je dosta. Izašao je iz moje ćelije i zaključao vrata da bi ih ubrzo opet otvorio te me pustio da izađem na hodnik, gdje su bili i drugi zatvorenici iz moje grupe. Čekali su šetnju. Kad sam izašao na hodnik, pokazao sam svima vrat koji mi je bio crven od grkljana”, navodi se u kaznenoj prijavi za nasilničko ponašanje i pokušaj nanošenja teških ozljeda koju je protiv pravosudnog policajca rukom napisao zatvorenik Filipović. O svemu je Odjel osiguranja Kaznionice u Lepoglavi sastavio i zapisnik u kojem je Filipović naveo detaljne okolnosti koje su prethodile incidentu u ćeliji. - Nakon podjele ručka vraćen sam u sobu. Za mnom je ušao pravosudni policajac koji me upozorio da ne zvonim te mi govorio nešto oko hrane zatvorenika Milenka Tota. Odgovorio sam da zvonim jer trebam razgovor s voditeljem smjene pa je službenik izašao van. Dvije minute kasnije uključio sam alarm da bih razgovarao s voditeljem pa je navedeni službenik ponovno ušao u sobu i vikao: ‘Ajde još jednom pozvoni ako smiješ pa ćeš vidjeti što će ti se desiti’. Pitao sam ga što pa je kazao: ‘Buš videl’. Nakon toga me uhvatio za vrat... Crvenilo na vratu sam pokazao Mlađanu, Anti Pejiću i Draženu Kovaču. Službenik me upozorio da će me, ako budem glasan u šetnji, vratiti na odjel. Od pravosudnih sam zatražio liječničku pomoć, no svi su se smijali - zaključio je zatvorenik Filipović i dodao da mu sporni čuvar posljednjih deset dana pristupa s dozom agresivnosti. Filipovićeva majka Smilja u šoku je jer ne može zaštititi sina koji je iza rešetaka već pet godina. - Kad me nazvao za Uskrs, nije mi ga htio pokvariti nego mi je za incident rekao tek sutradan. Zvala sam pučkog pravobranitelja, pa probacijski ured u Osijeku. Referentica mi je prešutno rekla da je pravosudni policajac maknut sa sinova odjela. Voda mi je došla do grla. Guši me kao i Renata što je osuđen na drakonsku kaznu zbog sitnih razbojništava i onda ga još guše i u zatvoru. U Ministarstvu pravosuđa mi kažu da je nemoguće da je do incidenta došlo iz čista mira. Navode i da je to pojedinačan slučaj. Pa to je presramotno. Ponašaju se prema njemu kao da je ubojica, diler, silovatelj, ratni zločinac... - govori za Jutarnji list Smilja Filipović, majka 27-godišnjeg zatvorenika, koji je prije tri godine već zadavao muke pravosudnim policajcima, zbog čega se povlačio po medijima. Iz Uprave za zatvorski sustav kažu da su nakon iznesenih pritužbi Filipovića pregledali službenici Zavoda za hitnu medicinu Varaždinske županije. Nije imao vidljive znakove traume ni hematome na vratu te je utvrđeno da ne postoje “relevantni dokazi koji bi upućivali da je službenik odjela osiguranja Kaznionice uhvatio zatvorenika za vrat i stisnuo ga”. Podsjetimo, u veljači 2013. nakon rasprave na Općinskom sudu u Našicama nestašni Renato, iako vezan lisicama, uspio je nakratko pobjeći pravosudnim policajcima. Prilikom ulaska u kombi otrgnuo se čuvarima i počeo bježati prema zgradi suda. Policajci su za njim potrčali te ispalili u zrak metak upozorenja, nakon čega su ga sustigli, vezali i odveli u Lepoglavu. To nije prvi put da je pokušao pobjeći pravosudnim tijelima. Kao 19-godišnji pritvorenik u osječkom je zatvoru na svoj rođendan 21. prosinca 2006. pobjegao iz zatvorskog dvorišta na ulicu. Akrobatski je preskočio zid i bodljikavu žicu, ali uhvaćen je nakon desetak minuta.