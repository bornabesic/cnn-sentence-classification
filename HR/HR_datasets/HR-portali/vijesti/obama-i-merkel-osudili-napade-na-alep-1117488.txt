Američki predsjednik Barack Obama telefonski je razgovarao s njemačkom kancelarkom Angelom Merkel, a dvoje čelnika oštro je osudio "barbarske zračne napade ruskog i sirijskog režima na istočni Alep", izvijestila je Bijela kuća. Složili su se da Rusija i sirijski režim snose posebnu odgovornost za okončanje sukoba u Siriji i omogućavanje pristupa UN-ovim humanitarcima mjestima koja su pod opsadom ili se nalaze u teško dostupnim dijelovima Sirije, navodi se u izjavi, prenosi Reuters. Sjedinjene Države ocijenile su da su sirijski i ruski napadi na Alep poklon militantima Islamske države. Rusija je također optužila SAD za "de facto potporu terorizmu" u Siriji, dok Washington prijeti da će prekinuti pregovore s Rusijom o Siriji ako borbe ne prestanu. Glavni podtajnik UN-a za humanitarna pitanja Stephen O'Brien pozvao je Vijeće sigurnosti UN-a da prestane tolerirati kršenje međunarodnog humanitarnog prava u Siriji. >>Rusiju ne zanima očajna humanitarna situacija u Alepu, nastavljaju s bombardiranjem >>Zašto je Bašaru al-Asadu toliko važno da osvoji Alep? 