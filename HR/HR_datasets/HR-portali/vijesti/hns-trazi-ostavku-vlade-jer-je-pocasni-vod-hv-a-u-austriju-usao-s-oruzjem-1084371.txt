Zbog današnjeg incidenta na Bleiburgu Hrvatska narodna stranka – liberalni demokrati traže ispriku Austriji i NATO-savezu, preuzimanje političke odgovornosti, odnosno ostavku cjelokupne Vlade. "Oduzimanje oružja počasnom vodu Hrvatske vojske koji je krenuo na komemoraciju u Bleiburgu još jednom pokazuje kako u Hrvatskoj trenutno, ne samo da se ne zna tko vlada, nego da i nema tko vladati. Također, smatramo da u našoj državi nema osobe koja zna kako voditi državu i što to znači odgovorno vođenje zemlje. Prema hrvatskim zakonima i propisima ni jedan hrvatski vojnik ne može prijeći granicu Republike Hrvatske bez odobrenja Hrvatskog sabora. Potpuno je apsurdno da hrvatska grupa vojnika dolazi naoružana u Austriju bez odobrenja predsjednice, Vlade, resornog ministarstva i Hrvatskog sabora čime je prekršen članak 7. Ustava Republike Hrvatske. Podsjećamo, Hrvatska kao članica NATO saveza ulazi s naoružanim vojnicima u jednu neutralnu državu, čime je ovaj incident još apsurdniji. To je sramoćenje koje crveni svakog građanina ove zemlje, zbog čega svi zajedno, i vladajući i oporba, moramo dobro razmisliti kuda idemo, što ćemo raditi i kako ćemo dalje. Obećane su nam reforme i bolji život, a par mjeseci nakon formiranja vlasti iz dana u dan se pokazuje da to nije tako i da sustav ne funkcionira. Iz svega navedenoga jasno je da Most i Domoljubna koalicija svakim danom uništavaju cijeli sustav hrvatske države i sve njezine institucije. HNS stoga smatra da ovako više ne ide, ovo je jedan kaos koji je apsolutno nedopustiv, a iz kojega moramo odmah izaći, na dobrobit svih naših građana, ali i zbog života naše djece u budućnosti", stoji u priopćenju HNS-a.  Počasni vod HV-a krenuo je s ceremonijalnim oružjem na komemoraciju u Bleiburg, međutim, austrijska policija nije im dopustila da oružje unesu na područje na kojemu se održavala komemoracija. Televizija N1 piše da je austrijska državna policija bila obaviještena o njihovom dolasku, međutim, nisu tu informaciju podijelili s lokalnom austrijskom policijom. Iz MORH-a su, pak, rekli kako oružje nije oduzeto već su pripadnici počasnoga voda HV-a 'zamoljeni da oružje ostave u autobusu'. >> Nije mi padalo na pamet pristati isplatiti milijarde MOL-u na temelju koruptivnog ugovora 