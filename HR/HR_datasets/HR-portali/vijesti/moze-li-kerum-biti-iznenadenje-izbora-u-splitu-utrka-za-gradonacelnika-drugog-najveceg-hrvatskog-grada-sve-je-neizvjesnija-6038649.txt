Može li Željko Kerum biti iznenađenje lokalnih izbora u Splitu? Smiješi li se pobjeda Andri Krstuloviću Opari, kandidatu HDZ-a, stranke koja je zadnji put gradonačelnika imala još 2005., a nikada nije pobijedila na izravnim izborima u tom gradu? Ili bi planove tom dvojcu mogla poremetiti Marijana Puljak, predsjednica stranke Pametno? Čini se da su u ovom trenutku u gradu pod Marjanom sve opcije otvorene. Posljednja istraživanja govore da će gradonačelnička utrka biti vrlo tijesna, a ono što je mnoge iznenadilo jesu podaci da je Kerumov rejting, navodno, u porastu, čemu su nesumnjivo, kako kažu u Splitu, pridonijele i njegove besplatne “marende”, ali i Facebook stranica “Žele se vraća”. Zasad je, prema anketama, u vodstvu Krstulović Opara s 24,3 posto potpore, slijedi ga Kerum s 23,2 posto, a potom Puljak s 19,4 posto. Pitanje je i kako će proći Mostov kandidat Ante Čikotić, koji se tek nedavno uključio u utrku nakon što je Robert Pauletić odustao. - Osvojiti Split jedan je od naših glavnih zadataka - kažu u HDZ-u u kojem su sve snage usmjerili u taj grad. Na posljednjim izborima bili su nadomak pobjede, ali je njihov kandidat Vjekoslav Ivanišević tijesno izgubio od tada SDP-ova kandidata Ive Baldasara koji, pak, u sadašnjoj utrci ne stoji najbolje jer ima potporu od 2,9 posto. Andro Krstulović Opara uvjeren je u pobjedu. - Nitko me ne može ugroziti. I program i moj tim izazivaju samo pozitivne reakcije. Na mojoj su listi stručnjaci i ljudi koji su napravili velike stvari u životu, poput Stipe Božića, Bože Zadre, Ivana Gudelja i s tom listom definitivno pobjeđujem - kaže Krstulović Opara. Ne smatra da su mu u kampanji naštetili posljednji događaji - raskol HDZ-a i Mosta te afera sa Zlatnim ratom. - Moji birači razdvajaju nacionalne teme od onoga što ja komuniciram, a riječ je o problemima koji tište građane - izjavio je Krstulović Opara. No, kako neslužbeno doznajemo, u HDZ-u su ipak zamijetili oscilacije u rejtingu njihova kandidata. Tako je, kažu, zabilježen rast potpore Krstuloviću Opari kad je utrku napustio Robert Pauletić, da bi, nakon izbijanja afere Zlatni rat, došlo do pada potpore HDZ-ovu kandidatu. No, u HDZ-u kažu da to nije dugo trajalo, i to, kako ističu, zbog brze reakcije premijera Andreja Plenkovića i njegovih poruka da se neće tolerirati netransparentnost.  - No, i to je trajalo kratko, a onda smo ponovno pali nakon raskola s Mostom. Sad smo opet malo porasli i Opara je u vodstvu - govore u HDZ-u. Smatraju kako bi u drugi krug s njihovim kandidatom mogao ući Željko Kerum te da u tom slučaju Krstulović Opara sigurno pobjeđuje. - Uđe li u drugi krug Marijana Puljak, onda bi moglo biti tijesno - procjenjuju HDZ-ovci. I posljednja istraživanja se s tim podudaraju. Prema tim rezultatima, Krstulović Opara imao bi 44,3 posto, a Puljak 42,4 posto. Predsjednica stranke Pametno ne sumnja u uspjeh. - Očekujem da uđemo u drugi krug, a onda ću biti i gradonačelnica Splita. Split je zaslužio moralnu, stručnu i vrijednu vlast koja ima čiste ruke, a Pametno je jedina garancija za to - rekla nam je jučer Marijana Puljak. Osvrnula se i na informacije da raste potpora Željku Kerumu, što mnoge iznenađuje. - Mislim da će još više njih biti iznenađeno kada se ta navodna potpora istopi na izborima 21. svibnja. Vjerujem da Split ima smisla za zafrkanciju, ali je u Splitu i dovoljno pameti da na izborima ne dopusti još četiri godine takve vladavine gradom - komentirala je Puljak za koju u Splitu kažu da nisu sigurni kolike su joj šanse da postane gradonačelnica, ali zato ističu kako će sigurno osvojiti priličan broj mjesta u Gradskom vijeću. - Split je neobičan grad, vidjet ćemo kako će biti. Sve je moguće - kažu u gradu. Prije nekoliko dana je Dragan Markovina, kandidat Nove ljevice i Radničke fronte, pozvao SDP-ovu Aidu Batarelo da odustane od kandidature. - Vjerojatno mu raste potpora pa se odlučio na taj potez, ali to opet nije dobro za Puljak. Da bi Puljak imala bolje šanse za drugi krug, mislim da bi trebali odustati i Batarelo i Markovina - komentira jedan poznavatelj splitskih prilika. Marijana Puljak za Markovinin potez kaže da je to “njihovo nadmudrivanje netom prije izbora”. - U svakodnevnoj priči s građanima vidimo da birači ljevice nas prepoznaju kao jedinu izglednu opciju za spas Splita - kazala je Puljak. Neki u Splitu ističu i kako će, uđu li u drugi krug Krstulović Opara i Kerum, ljevica ostati bez svog kandidata te procjenjuju da bi u tom slučaju mogao profitirati HDZ-ov kandidat, naravno ako birači ljevice tada izađu na izbore. Kerum kao Obama: “Yes, I can, again”Bivši splitski gradonačelnik Željko Kerum prije nekoliko je mjeseci najavio da će u kampanju s prerađenim sloganom “Yes, I can, again”, a jučer je na svojoj službenoj Facebook stranici objavio dva radijska spota koji su, kako su naveli mediji, pregledani 47 tisuća puta. “Ostat ću uvik isti, nikada se neću minjati... Ili imaš dušu ili si nula od čovika” stihovi su iz pjesme Petra Graše koji se koriste u spotu u kojem Kerum loše izgovara svoj slogan, a uz objavu reklame stoji: “Označite prijatelja koji bolje izgovara Yes, I can, again!”