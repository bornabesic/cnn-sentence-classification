Foto: 123rf/Hina/Index  OKO 330 tisuća hrvatskih građana trenutno ima blokirane račune a njihovi ukupni dugovi premašili su 40 milijardi kuna.   Dobar dio tog duga odnosi se na troškove ovrhe, na kojima svi u tom ovršnom lancu - odvjetnici, bilježnici i Financijska agencija - dobro zarađuju.  Usluge odvjetnika koriste za naplatu dugova koriste i državne tvrtke i ustanove, koje bi s obzirom na svoje kapacitete, mogle same pisati ovrhe i smanjiti troškove, no tada bi odvjetnici izgubili vrlo jednostavan biznis na kojem se okreću milijuni.  Jedna od tih državnih ustanova je i Hrvatska radiotelevizija koja dugove za "pretplatu" utjeruje putem odvjetničkog ureda najpoznatijeg "ovršitelja" Marijana Hanžekovića.  Iako imaju tisuće zaposlenih i pravnu službu, odlučili su posao naplate povjeriti "vanjskom" odvjetniku, a dugovi građana koji iz nekog razloga par mjeseci nisu platili HRT-ov harač rastu vrtoglavo.  Dug od 400 kuna narastao na više od 2200 kuna  U konkretnom primjer, čitatelj Indexa ostao je dužan HRT-u pet mjesečnih "pristojbi" od 80 kuna za 2011. godinu. Ukupno to iznosi 400 kuna.  Ovog tjedna na adresu mu stiže upozorenje iz Hanžekovićevog ureda da u što kraćem roku podmiri dug u iznosu od 2.208.42 kune, kako bi izbjegao dodatne troškove!  Znači dug se popeo sa 400 na 2200 kuna, ali to nije sve, jer bi zapljena novca s bankovnog računa putem Financijske agencije, stvorila još nekoliko stotina kuna troška.  "Poštovani,  Ovime Vas obavještavamo da Vaše dugovanje na današnji dan iznosi kn 2.208,42. Molimo Vas da dugovanje podmirite u što kraćem roku uplatom na žiro račun naše stranke HRVATSKE RADIOTELEVIZIJE, javna ustanova Zagreb... i o tome nas izvijestite faxom na broj 01/6184 814 ili e-mailom hanzekovic.hrt@hanzekovic@hr, kako Vam ne bi nastali dodatni troškovi", navodi se u Hanžekovićevoj opomeni. Dugovi blokiranih vrtoglavo rastu  Zbog ovakvog nabijanja troškova broj blokiranih građana i njihovi dugovi dramatično rastu.   Krajem 2010., prije provođenja ovrha putem FINA-e u blokadi je bilo 25,6 tisuća fizičkih osoba.   Već u siječnju 2011., kada su počele FINA blokade, broj građana raste na gotovo 80 tisuća. Tada je njihov dug bio oko 6 milijardi kuna.   U ožujku 2012. broj blokiranih raste na 212 tisuća a dug na 13 milijardi kuna. U studenom 2014. broj blokiranih iznosio je 322 tisuće a njihov ukupni dug nadmašuje dugove gospodarstva te se penje na više od 31 milijardu kuna, da bi se danas dugovi popeli na preko 40 milijardi kuna.