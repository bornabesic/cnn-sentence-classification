Pronašli smo materijalni dokaz da je Bandićeva anketa o parku na Savici lažirana, poručuju iz inicijative 'Čuvamo naš park', koja se protivi gradnji rekcijskog parka u tom zagrebačkom naselju. - Pregledom fotografija sa štanda na kojem se provodila anketa na kojima se vidi tek jedna potpisna lista, već smo na toj listi na kojoj je 13 ljudi pronašli njih 5 koji su glasali u Bandićevoj anketi farsi, a uopće nemaju prebivalište na području Mjesnog odbora Trnjanska Savica! - poručuju iz inicijative. Navode kako mjesnom odboru Savica ne pripadaju adrese: Trnjanski nasip 99A, Vladimira Ruždjaka 2, Vladimira Ruždjaka 2b, Vladimira Ruždjaka 6, te kako adresa Davora Zbiljskog 2 uopće ne spada ni u gradsku četvrt Trnje nego u Pešćenicu, odnosno naselje Borovje. - S obzirom na to da je ovo samo jedna od desetina lista, pitamo se samo koliko su glasova u Bandićevoj kvazi anketi dali ljudi koji uopće ne žive na Savici.  Gradonačelnik Bandić je, podsjećamo, zajamčio da će u anketi, koja je održana u subotu, pravo glasa imati samo građani s prebivalištem na području MO Savica. U anketi je sudjelovalo 810 građana, od kojih je 700 bilo za gradnju parka, 103 protiv, a 7 listića bilo je nevažećih. Inicijativa 'Čuvamo naš park' pozvala je građane da ne sudjeluju u anketi. - Sada je barem jasno zašto su članovi povjerenstva koje je provodilo anketu uporno odbijali na uzastopno inzistiranje građana i novinara pokazati potpisne liste! - poručuje 'Savica za park'. Prema gradonačelniku nemaju lijepe riječi. - Bandiću, priznajte da je anketa lažirana i poštujte stvarnu volju građana Savice! Očekujemo da u najkraćem roku obustavite radove i provedete javnu raspravu o uređenju parka na Savici! - poručili su gradonačelniku.   