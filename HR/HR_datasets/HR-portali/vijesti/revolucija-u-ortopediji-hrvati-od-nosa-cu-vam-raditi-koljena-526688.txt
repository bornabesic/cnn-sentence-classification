Zagrebački KB Sveti Duh postat će dio velikog i revolucionarnog europskog kliničkog ispitivanja iz područja biomedicine. Uskoro će 27 pacijenata biti operirano tako da će im liječnici uzgojenu hrskavicu iz nosa ugraditi u koljeno. Ova klinička studija naziva se Bio Chip, a financira je Europska komisija s 5,2 milijuna eura. Prvih deset pacijenata ovom je metodom operirano u švicarskom Baselu, a zahvaljujući suradnji sa švicarskim kolegama, upravo su naši liječnici dobili čast da odrade sljedeću fazu studije. - Minimalno invazivnim i bezbolnim postupkom u lokalnoj anesteziji uzimamo komadić hrskavice iz nosa pacijenta. Nakon enzimske razgradnje stanice hrskavice umnažamo kako bismo dobili milijune takvih stanica. Potom ih u strogo kontroliranim laboratorijskim uvjetima nasađujemo na kolagensku membranu te one počinju stvarati novo tkivo. Nakon dva do četiri tjedna to novo tkivo ugrađujemo u oštećeno koljeno - tumači prof. dr. Alan Ivković, ortoped iz KB-a Sveti Duh u Zagrebu. Ova tehnologija razvijala se punih 15 godina te je obavljeno bezbroj laboratorijskih testiranja i drugih predradnji kako bi metoda napokon mogla doći u fazu kliničkog ispitivanja. Komadić nosne hrskavice veličine 6x6 milimetara, kažu liječnici, u sebi sadrži nevjerojatan potencijal umnažanja. Posebnim laboratorijskim uzgojem dobiju se milijuni zdravih stanica, koje će stvoriti novu hrskavicu spremnu za transplantaciju u oštećeno koljeno pacijenta. Zrela hrskavica, spremna za ugradnju, u posebnoj se tekućini prevozi od laboratorija do operacijske sale, a važno je napomenuti da se savršeno podudara s prirodnim tkivom pacijenta. Za samo nekoliko minuta ona u operacijskoj sali postaje novi dio koljena, a kroz sljedeće tjedne i mjesece integrirat će se u zdravo tkivo pacijenta te u potpunosti preuzeti svoju ulogu u zdravom funkcioniranju koljena. Ovaj postupak namijenjen je ljudima mlađe i srednje dobi kod kojih se počinju javljati manja i lokalizirana oštećenja hrskavice. Prije je svatko zbog ovih zdravstvenih problema morao proći dvije ili više operacija tijekom života, a stanje mu je iznimno otežavalo život. Zahvaljujući novoj metodi, pacijenti će se moći u minimalnom vremenu vratiti svojim aktivnostima i obvezama. Nakon zahvata potrebna je rehabilitacija koju je osmislio dr. Damir Hudetz s KB-a Sveti Duh, a napravljena je i videoplatforma putem koje će pacijenti moći svakodnevno vježbati u svom domu, uz redovitu bolničku kontrolu i savjete ortopeda.