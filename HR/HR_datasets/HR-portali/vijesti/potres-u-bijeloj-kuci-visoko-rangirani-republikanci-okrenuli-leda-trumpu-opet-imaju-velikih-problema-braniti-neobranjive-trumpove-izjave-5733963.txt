Visokorangirani republikanci jučer su na press konferenciji izjavili da "ne vide dokaze" koji bi podržali optužbe predsjednika Donalda Trumpa na račun njegovog prethodnika Baracka Obame, piše Guardian. Podsjećamo, Trump je nedavno rekao da je Obama tijekom predizborne kampanje prošle godine naredio prisluškivanje njegovog stožera. Iako je Bijela kuća stala iza predsjednika, lider republikanske većine u Senatu, Mitch McConnell, rekao je da nije vidio dokaze koji bi poduprli seriju Trumpovih objava na Twitteru u kojima je optužio Obamu za prisluškivanje telefona u Trump Toweru.  - Imamo postojeći Odbor za obavještajne aktivnosti koji prolazi kroz sve aspekte onoga što se događalo prošle godine u kampanji, vezano uz Ruse i ostalo - kazao je McConnell. Predsjednik spomenutog Odbora David Nunes je na drugoj presici kratko rekao:  - U ovom trenutku nemamo dokaza koji bi poduprli ono što je rekao predsjednik Trump. No, Nunes je u istoj konferenciji nemušto pokušao braniti Trumpa i optužio medije da ne smiju "doslovno shvaćati njegove riječi".  - Kao što znate, predsjednik je novak u politici. A ja mislim da vi (novinari, op. a.) puno stvari koje on izgovori shvaćate doslovno. Ponekad nema kraj sebe 27 odvjetnika i članova osoblja da provjeravaju što radi... Mislim da ne bismo trebali napadi predsjednika zbog onoga što piše na Twitteru - u vrlo bizarnoj izjavi rekao je Nunes.  Općenito, republikanci opet imaju velikih problema braniti neobranjive Trumpove izjave, koje su ovaj put otišle toliko daleko da je svojeg prethodnika optužio za kršenje zakona.  - Mislim da bi predsjednik odmah trebao reći odakle mu informacije da je bivši predsjednik SAD-a prekršio zakon - rekao je poznati Trumpov kritičar i bivši republikanski kandidat za predsjednika John McCain. Najznačajnija kritika Trumpu posredno je stigla od direktora FBI-a Jamesa Comeyja koji je ministarstvo pravosuđa u svojem izvješću pozvao da odbace Trumpove optužbe kao neosnovane.