Beživotno tijelo bebe ležalo je na betonu, nepunih pola metra od kanti sa smećem, i to u samom središtu Zagreba, na Prilazu Gjure Deželića. Nekoliko ljudi prošlo je ulicom a da je uopće nisu primijetili. Bio je petak, malo poslije deset sati kada su pokraj ulaza u zgradu na broju 54 prošle dvije djevojke. Kada su ugledale malo tijelo bebe koja uopće nije davala znakove života, u prvi su mah pomislile da je riječ o lutki. Zaustavile su se i prišle bliže i tek su se onda istinski zaprepastile. Shvatile su da je netko novorođenče, koje prema riječima nekih očevidaca nije djelovalo kao da je starije od nekoliko tjedana, ostavio pokraj smeća doslovno golo, bez ičega. Nije bilo dekice, kolijevke, papirića s napisanom porukom, ničega osim bebe. Trakom ogradili tri ulaza Zaprepaštene djevojke odmah su pozvale hitnu i policiju. – Prvo je dojurila hitna, a zatim i cijeli kordon policajaca. Tijelo bebe prvo su prekrili najlonom, a nakon pola sata ili sat stavili su ga u crnu vreću i odvezli dalje, pretpostavljam na obdukciju. Od otprilike 10 sati do podneva tu ispred našeg i još susjedna tri ulaza sve su ogradili policijskom trakom u potrazi za tragovima – kaže nam jedna od stanarki pod čijim je prozorom beba pronađena. Kaže kako ona, a ni drugi susjedi iz ulaza nisu vidjeli nikoga kako ostavlja tjelešce. Ipak, prema nekim neslužbenim informacijama, bebu je pokraj kante za smeće ostavilo dvoje ljudi – muškarac i žena. To je bio jedini trag koji je u početku imala i zagrebačka policija koja je cijeli petak provela pokušavajući doći do identiteta tih ljudi. Ispitali su gotovo sve susjede koji im nisu bili od prevelike pomoći, ali zato jesu snimke nadzornih kamera koje su izuzimali s okolnih zgrada. Odmah preko puta ulice nalaze se nadzorne kamere u vlasništvu jednog odvjetničkog ureda. Policija je izuzela snimke u potrazi za tragovima. I na ulazu odmah do onog gdje je beba ostavljena nalaze se dvije nadzorne kamere u vlasništvu jedne privatne poliklinike, ali do njih policija do zaključenja ovog broja još nije uspjela doći jer je vlasnik poliklinike bio na putu. Preko kamera do rješenja Upravo bi im te snimke mogle biti od velike koristi jer jedna kamera gleda na mjesto gdje je beba bila ostavljena. U zagrebačkoj policiji u petak popodne samo su mogli potvrditi da je ranije tog dana doista pronađena mrtva beba, ali s obzirom na to da su i sami bili tek na početku kriminalističkog istraživanja, više informacija nije bilo poznato. Je li beba već u trenutku kada je ostavljena bila mrtva ili je preminula u nekoliko minuta koliko je prošlo dok nije pronađena trebalo bi se znati nakon obdukcije na Zavodu za sudsku medicinu i kriminalistiku. 