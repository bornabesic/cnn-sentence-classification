ZAGREB - Članovi Inicijative "Čuvamo naš park" u utorak su izrazili zadovoljstvo što je Ministarstvo graditeljstva i prostornoga uređenja poništilo lokacijsku dozvolu za izgradnju crkve u parku na Trnjanskoj Savici, čime je osvaren njihov kratkoročni cilj, te najavili nastavak aktivnosti sa zahtjevom da se izmjenama GUP-a trajno zaštiti park i onemogući bilo kakva gradnja.   Što se tiče nove parcele za gradnju crkve na Savici, koja je u blizini parka, članovi Inicijative rekli su da se o novoj lokaciji treba pitati struka i odluku donijeti u demokratskoj proceduri.    Članica Inicijative Nevenka Trumbetaš Bakić rekla je novinarima da se već 10 godina bore za drugu lokaciju crkve zbog samovolje gradonačelnika Milana Bandića. "Sam je izabrao parcelu, sam je prisilio gradske službe da izdaju lokacijsku dozvolu, za koju su pravne službe morale znati da nije zakonski u redu".   Takvo "hirovito ponašanje" Bandića stajalo je Zagrepčane puno novaca. "Naše su procjene da se u ovih 10 godina na to potrošilo gotovo milijun kuna", rekla je Trumbetaš Bakić dodavši kako bi voljeli vidjeti da Grad podastre podatke koliko se potrošilo.   "Sada Bandić kao spasitelj nudi novu lokaciju. Pa ne može on raspolagati ni s našim novcima niti s našim terenima. Je li se pitalo struku i građane Savice o stvarima koje su naš interes", istaknula je Trumbetaš Bakić i poručila da će se građani nastaviti boriti za svoje interese.      Član Inicijative Igor Kramarić podsjetio je da je Ministarstvo 2. veljače poništilo lokacijsku dozvolu za izgradnju crkve i pastoralnog centra u parku. Prvi razlog za to je veličina gradnje, jer se trostruko izašlo iz zakonskog maksimuma - maksimalna veličina je 720 četvornih metara, a projekt je predviđao 2488 četvornih metara.   Drugi razlog je natječaj, jer u spisu predmeta nema podataka da je za odobrenu izgradnju bio raspisan javni natječaj iako su tijekom godina provedena čak dva, što je Grad platio najmanje milijun kuna.   "Potpuno je jasno da Grad nije uzeo u obzir rezultate natječaja ni prilikom izrade projekta niti u postupku izdavanja lokacijske dozvole zbog brojnih nepravilnosti vezanih za natječaj iz 2013., zbog kojih je Inicijativa uputila prijavu Hrvatskoj komori arhitekata", kaže Kramarić.   Treći razlog za poništenje lokacijske dozvole je to što planirana parcela crkve nije ispravno formirana jer GUP ne poznaje formiranje čestice u dvije zone, rečeno je na konferenciji.