Današnje jutro bilo je podnošljivije od protekle noći. Trema se do jutra, kažu učenici, već mogla vagati i izračunavati kroz sve matematičke formule primjerene osnovnoj školi pa je razgovor sa 196 učenika od petog do osmog razreda prije ispita bio nemoguć. Uživaju u zadacima Ponavljale su se formule ili su se koristili tajni trikovi za suzbijanje treme, prije nego što su zakoračili u učionice najstarije zagrebačke škole – OŠ Miroslava Krleže koja je petu godinu domaćin županijskog natjecanja iz matematike. Najbolji mladi matematičari, bez prava na korištenje džepnog računala ili bilo kojeg drugog pomagala, imali su 120 minuta za pet zadataka – čak 30 posto težih od zadataka u redovnoj nastavi spomenutog predmeta. No tim učenicima matematika je ne samo izbor i omiljeni predmet nego i zabava, ali i budućnost. – Pripremao sam se mjesec dana, rješavao testove iz prethodnih godina, neprekidno vježbao jer ovo je moje prvo županijsko natjecanje – kazao je 11-godišnji Vito Štefić, učenik 5. razreda škole domaćina koja je ove godine na natjecanju imala svojih troje učenika. Među njima i Vitinu sestru, 13-godišnju Enu Štefić, učenicu sedmog razreda koja je već sudjelovala na tri županijska i dva državna natjecanja. – Tata je dobar matematičar, a za natjecanja su nas motivirale profesorice. Matematika je zanimljiva jer te prisiljava da uz trud i ispravan način dolaziš do odgovora – kazao je nakon ispita Vito Štefić. Da je trema bila nepotrebna, a ispit lakši od očekivanja, rekla je nakon natjecanja 13-godišnja Magdalena Bajdak, učenica 7. razreda OŠ Dragutina Tadijanovića. – U nižim razredima matematika mi je bila dosadna, a sada uživam rješavajući te zadatke. Uz matematiku volim i hrvatski jezik i iz oba predmeta idem na natjecanja jer želim u njima biti izvrsna – kaže Bajdak. Da je priprema za ovakva natjecanja ozbiljna stvar, kazao je i 11-godišnji Luka Raković, učenik 6. razreda OŠ Dragutina Tadijanovića. Vježbao na zadacima iz ‘99. – Bilo je zadataka koje sam odmah razumio i riješio, a bilo je i onih na kojima sam morao dulje razmišljati. Vježbao sam rješavajući stare zadatke od 1999. do 2016. godine – kaže Luka Raković. Svi oni složni su: matematika nije bauk, a ovakva natjecanja pomažu im da i sami provjere koliko su izvrsni i koliko su iz onoga što ih zanima naučili. Jer matematiku gledaju kao budućnost, a pri tome im pomaže i profesorica Sandra Madžar, dopredsjednica županijskog povjerenstva iz matematike. – Za matematiku treba kreativnosti, vještine i rada – kaže Madžar čijih je deset nekadašnjih učenika do danas diplomiralo matematiku. Zadaci za 5. razred – malo igre s voćem na placu i dva pravca 1. Višekratnici broja 7 napisani su u nizu jedan za drugim: 714212835… Koja se znamenka u tako napisanom nizu nalazi na 2017. mjestu? 2. Marko je na tržnici kupio 3 kg jabuka, 2 kg krušaka i 1 kg jagoda. Sve voće platio je 59 kn. Jabuke su jeftinije od krušaka za 1 kn i 50 lp po kilogramu, a od jagoda su po kilogramu jeftinije tri puta. Koliko košta kilogram krušaka? 3. Zadana su dva usporedna pravca. Na jednom od njih je izabrano šest, a na drugom pet različitih točaka. Koliko ima trokuta čiji se vrhovi nalaze u odabranim točkama pravaca? Zadaci za 7. razred – od šiljastih kutova do nazivnika i brojnika 1. Veličine šiljastih kutova pravokutnog trokuta odnose se kao 4 : 5. Ako bi se manji od njih smanjio za 8%, za koliko bi se postotaka povećao veći kut? 2. Ako se brojnik nekog razlomka smanji za 8%, a nazivnik mu se poveća za 8%, novi razlomak bit će za 2 manji od početnog razlomka. Odredi vrijednost početnog razlomka. 3. Odredi najmanji prirodni broj čiju vrijednost može imati parametar k da bi rješenje x jednadžbe 5 · (2x – 3k) + 5k = 4 · (x – 8) + k bilo pozitivno. Odredi rješenje jednadžbe za dobiveni broj k. >>Burne reakcije: Je li ovo primjeren test za prvašiće? >>Ni Boras nije mogao riješiti test za prvašiće: 'To je potpuno krivo, slijed vremena nije krug' >> Ines Kolar: Matematika mi je najdraža, želim biti profesorica