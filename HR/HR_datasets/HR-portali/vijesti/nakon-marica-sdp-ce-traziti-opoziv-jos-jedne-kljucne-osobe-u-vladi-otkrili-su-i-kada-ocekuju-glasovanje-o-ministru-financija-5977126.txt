“Vlada premijera Plenkovića je premrežena sukobom interesa. Problem nije samo ministar financija Zdravko Marić, nego i ministrica gospodarstva Martina Dalić.” Rekao je to SDP-ov zastupnik Peđa Grbin koji nije jasno odgovorio znači li to da će SDP zatražiti i njezinu ostavku. “Korak po korak. Sabor u srijedu raspravlja o povjerenju ministru Mariću, u petak ćemo o tome glasovati, onda slijede daljnji koraci. U ovom trenutku ne možemo isključiti niti jedan”, rekao je Grbin novinarima. “Jasno je da je ova Vlada premrežena sukobom interesa od početka do kraja, da to nije samo problem Marića, nego i Dalić (...) i da je premijer zaključio da mu je puno bolje zatvoriti oči pred kriminalom, pred sukobom interesa, kazniti one koji govore o sukobu interesa, a zaštititi Marića, Dalićku i sve ostale...”, dodao je. Mostovu zastupniku Nikoli Grmoji, koji tvrdi da Porezna uprava nije u Agrokoru bila od 2006., pa ni u mandatu ministra Marića, poručio je da se “malo zaletio” jer tu informaciju on osobno nema, niti je mogu imati saborski zastupnici, pa se pita odakle Grmoji.