Naš je plan da reformu obrazovanja napravimo u svim hrvatskim gradovima u kojima će SDP nakon ovih izbora preuzeti odgovornost, rekao je predsjednik SDP-a Davor Bernardić o jednom od ključnih planova SDP-a uoči lokalnih izbora, primjeni kurikularne reforme prema modelu bivše ekspertne stručne skupine pod vodstvom Borisa Jokića. - Mislim da je Bernardić malo pobrkao lončiće jer se kurikularna reforma ne može raditi po gradovima onako kako se netko sjeti. To je nacionalno pitanje koje diktira stručno tijelo, a koordinira Ministarstvo znanosti. Ne živimo u feudalnom dobu, gradovi u Hrvatskoj nisu državice - pobunio se Andro Krstulović Opara, HDZ-ov kandidat za splitskoga gradonačelnika. Ipak, iza Bernardićeve rečenice je plan. A on je, tumače jučer u SDP-u, sljedeći: SDP, u suradnji s koalicijskim partnerima, po svaku cijenu - makar u početku i kroz djelomičnu primjenu, bez promjene nastavnog plana i programa - želi reformu u školama. Ako se već na nacionalnoj razini praktički ništa ne događa s reformom, mi ćemo to učiniti na lokalnoj, sažetak je plana o kojemu je progovorio šef stranke. - Iako kurikularnu reformu nije moguće u cijelosti primijeniti samo na lokalnoj razini jer se kurikulumi donose na nacionalnoj razini, mnoga rješenja koja smo ponudili u okviru reforme mogu biti primijenjena na razini grada ili čak škole - potvrđuje Zrinka Ristić Dedić, članica bivše ekspertne skupine za kurikularnu reformu. Riječ je o drukčijim organizacijskim rješenjima, pristupu radu, načinu poučavanja i jačanju kompetencija, objašnjava Ristić Dedić. Do prihvaćanja na nacionalnoj razini moguće je, objašnjava, na razini grada napraviti velike iskorake. Lepeza je široka - od drukčije organizacije radnoga dana i projektne nastave do uvođenja više elemenata za praćenje sadržaja koje djeca usvajaju. Kurikularna reforma prema zamisli bivše ekspertne skupine na čelu s Borisom Jokićem nije bila napravljena isključivo kao program (sadržaj) pojedinog predmeta. Uključivala je, primjerice, međupredmetne sadržaje, područja kako se uči i poučava, povezivanje škola s lokalnom zajednicom te rad s darovitom djecom i djecom s teškoćama u razvoju. Tako postavljena reforma podrazumijevala je da gradovi i općine imaju niz mogućnosti kojima bi aktivirali svoje potencijale na dobrobit škola i djece. Predsjednica Udruge srednjoškolskih ravnatelja, Suzana Hitrec, navodi da je uvođenje reforme moguće u mjeri koju dopušta školska autonomija. - Jednim dijelom da, moguće je primijeniti reformu. Ono nužno na što pritom mora utjecati osnivač jest povećanje standarda, u smislu prelaska na jednosmjenski rad i bolje opremanje škola - rekla je Hitrec. Jednim od najvažnijih faktora smatra financiranje stručnog usavršavanja nastavnika. - Neke promjene su moguće, i sada i prije i ubuduće, one su dobrodošle, pogotovo u izdvajanjima za školstvo - zaključila je Suzana Hitrec, uz dodatak da nijedna reforma, pa tako ni kurikularna, ne može biti vlasništvo jedne političke opcije. Predsjednik Školskog sindikata Preporod, Željko Stipić, slaže se da je moguće poboljšati ono što financira lokalna zajednica, produženi boravak, opremanje škola i pomoćnike u nastavi. - Bernardićev plan dobro zvuči, ali trebalo bi bez velikih riječi primjerom pokazati da obrazovanje planira drukčije tretirati. Od velike priče nema velike vajde - kaže Stipić. A kako tumače u SDP-u, najjednostavniju poziciju kada je riječ o promjenama u obrazovanju imaju Grad Zagreb i županija. Međutim, poručuju uoči lokalnih izbora, svaka lokalna sredina ima mogućnosti i kapacitet primijeniti neka rješenja iz cjelovite kurikularne reforme s ciljem podizanja kvalitete obrazovanja. - Točno je da je Ministarstvo znanosti i obrazovanja odgovorno za donošenje novih kurikularnih dokumenata, ali to znači za sadržajni dio onoga što se poučava u 45 minuta nastavnog sata. U nizu elemenata predložene kurikularne reforme mogu se aktivirati gradovi i županije - ističe SDP-ov kandidat za gradonačelnika Varaždina Alen Kišić. Neke od tih mjera su uvođenje novog modela poučavanja, jačanje informatizacije školstva, bolje opremanje škola i organizacija nastave. Franko Vidović, kandidat za šibensko-kninskog župana i član Predsjedništva SDP-a, dodaje: - Teženje jednosmjenskoj nastavi u školama, produženom boravku, informatizaciji, većoj pažnji izvannastavnim aktivnostima djece...