Bivši ministar vanjskih poslova Miro Kovač optužio je u subotu SDP za "strančarenje" i svrstavanje na slovensku stranu nakon što su oporbeni zastupnici ocijenili da je suodgovoran za propuste oko prekida granične arbitraže sa Slovenijom zbog čega je Hrvatska dovedena u izrazito loš položaj. SDP-ovci smatraju da je Arbitražni sporazum formalno i dalje na snazi, što tvrdi i službena Ljubljana, jer sadašnja i bivša vlada u kojoj je Kovač bio ministar nisu pokrenule postupak mirenja pred glavnim tajnikom UN-a, što je pogreška koja bi mogla Hrvatsku skupo koštati, prenijeli su hrvatski mediji. "Ne želim vjerovati da kolege iz SDP-a u ovom pitanju od životnog nacionalnog interesa imaju namjeru stati na stranu argumentacije slovenske strane", rekao je Kovač Hini. "Nacionalni interes je iznad svega i ne smije biti predmet strančarenja", dodao je Kovač, visoki dužnosnik vladajućeg HDZ-a i predsjednik saborskog Odbora za vanjsku politiku. Dužnosnica hrvatskog ministarstva vanjskih i europskih poslova Andreja Metelko-Zgombić također je odbacila tvrdnje SDP-a, rekavši da je Hrvatska učinila sve što je bilo potrebno za izlazak iz arbitražnog postupka sa Slovenijom, a mehanizam mirenja pod okriljem UN-a može se, ali i ne mora pokrenuti. I hrvatski ministar vanjskih i europskih poslova Davor Ivo-Stier istaknuo je da je izlazeći iz sporazuma sa Slovenijom Hrvatska učinila sve što je bilo potrebno u skladu s Bečkom konvencijom, ali ne i pokušaj medijacije koja prema konvenciji nije nužna. Kovač kaže da je vlada u njegovom ministarskom mandatu slovenskoj strani nudila bilateralne pregovore za rješavanje graničnog spora, na isti način na koji su ga riješile Njemačka i Nizozemska te Rusija i Norveška. Također ističe da je ispitala mogućnost rješavanja graničnog sporazuma na temelju međunarodnog prava, pred međunarodnim sudovima. "Na sve to se slovenska strana, nažalost, oglušila. Inzistirala je na arbitražnom sporazumu, iz kojeg je Hrvatska zbog njegove nepovratne kompromitacije, na temelju jednoglasnog zaključka Hrvatskog sabora, morala izaći", rekao je Kovač. Hrvatski sabor je krajem srpnja 2015. donio odluku o povlačenju iz arbitražnog sporazuma koji su dvije zemlje potpisale 2009., a Sloveniji predložio da počnu pregovori o alternativnom rješavanju spora. Unatoč tome, Arbitražni sud u Den Haagu je krajem travnja objavio da je postupak završen i da će odluku o graničnom sporu između Hrvatske i Slovenije objaviti za nekoliko mjeseci.