Foto i video: Index ANTEJ JELENIĆ, predsjednik Udruge Adria Art Annale i Zoran Burić, aktivist Radničke fronte, ponovno su proveli noć u policiji. Privedeni su u Prekršajni sud zbog remećenja reda i mira iz članka 13. Splitska policija privela je i 37-godišnjaka kojeg terete za remećenje reda i mira iz članka 6. Kažu da i dalje istražuju slučaj koji se jučer popodne odigrao u samom središtu Splita, ni 30 metara od Peristila. Prilikom probijanja prolaza kojeg je zazidao bivši Hajdukovac Darko Miladin došlo je do napada mladića koji je nasrnuo na članove udruge na prvom katu. Do same prostorije, kat više, nije se uspio probiti. Jedva su ga odvukli dok je sipao bujicu prijetnji i psovki prema Jeleniću. Scenu je s par metara udaljenosti promatrao Miladin.  Ubrzo je stigla i policija koja je s napadačem razgovarala na gradilištu Miladinovog hotela. Jelenića su odvukli u policiju uz obrazloženje da mora dati izjavu o prijetnjama koje su mu upućene. Jelenić i Miladin rukovali se u sudnici, no problemi su se nastavili Jelenić i Burić privedeni su na Prekršajni sud. "Optužili su nas zbog vrijeđanja Miladina. Bio je i on tamo. Sutkinja je tražila da se rukujemo što bi trebalo potvrditi spremnost druge strane da se stvari izmire. Rukovali smo se, ali ja sam odmah rekao da smo se rukovali i ranije pa se opet stvari nisu popravile. Tako je bilo i danas. Kada sam se vratio, zatekao sam Miladinove radnike kako vare ploču koju smo jučer probušili. Izvrijeđali su mene i majku. Zvali su policiju, a mi smo samo kuhali blitvu. Za sutra je zakazan sastanak u Banovini s povjerenicom", kazao nam je predsjednik Udruge AAA. Čop: Neka povjerenica istraži slučaj i izvijesti javnost A jutros su pred Banovinom aktivisti Info zone i Udruge Domine, okupljeni u Inicijativu za transparentno upravljanje prostorima, dali svoje viđenje problema. "Katastrofalan sustav upravljanja prostorima u vlasništvu grada Splita, kulminacija su obračuni kojima svjedočimo posljednjih dana. Smatramo to neprihvatljivim. Grad je u kolovozu 2015. raspisao naječaj za zakup poslovnih prostora s katastrofalnim i površnim kriterijima. 58 organizacija civilnog društva tražilo je poništenje natječaja koji se temeljio na licitaciji i financijskoj moći ponuditelja", kaže Darko Čop iz Info zone.  "Grad nije odgovoran za iseljavanje prethodnih i useljavanje novih korisnika, a to otvara prostor za kaubojštinu. Tražimo novi transparentan natječaj, a od povjerenice i pročelnika da se slučaj što prije istraži i javnost izvijesti. Nije normalno da korisnici dvaju susjednih prostora isključivo sami riješavaju trenutni spor, a Grad se ponaša kao da se ne radi o prostoru u njihovom vlasništvu", kazao je Čop. Kučer: Kome služi Grad? Mirjana Kučer iz udruge Domine smatra da Grad nije prepoznao napore udruga koje rade u javnom interesu i za opće dobro. Smatra da Grad imovinom upravlja kaotično i netransparentno, što budi sumnje da odgovorni zloupotrebljavaju situaciju. "Ovdje imamo tipičnu situaciju pokušaja komercijalizacije prostora u centru grada na što smo upozoravali prije dvije godine da se želi iseliti one koji rade za dobrobit grada. Pitamo se kome grad služi? Građanima ili pojedincima?", zapitala se Kučer.  "Ova me situacija podsjeća na nasilje u obitelji koje se do prije dvije godine tretiralo kao remećenje reda i mira, gdje i žrtva i nasilnik plaćaju.Grad je posredni posjednik prostora i mora preuzeti odgovornost, pozvati sve strane za stol, a ne da nas se ostavi u situaciju u kojoj moramo gledati i trpiti nasilje", kazala je Kučer. Opara: Kaubojština, nerad i stihija "Klasičan primjer kaubojštine, nerada i stihije koja je zahvatila naš grad. Uopće me ne čudi. Žalostan sam zbog toga. Uveo bih red, inspekcija, službe Grada koji konačno mora dati na uvid ugovore o korištenju prostora. Primjena zakona, nulta tolerancija u neprimjenjivanju zakona" komentirao je danas slučaj Andro Krstulović Opara, kandidat HDZ-a za gradonačelnika Splita, koji je iskoristio priliku podsjetiti i kako je jedan kandidat prije no što je postao gradonačelnik, a očito je da aludira na Keruma, kazao da priželjkuje od Dioklecijanove palače napraviti jedan veliki hotel i iseliti ljude. Tome će se Opara protiviti svom snagom. Konstatirao je kako su prethodnici bili jako uspješni u ubijanju centra grada.