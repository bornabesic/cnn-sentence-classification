Jedna od posljedica aktualnih terorističkih napada u nekih je ljudi zazor od žena s hidžabom, nikabom ili burkom, ili pak muškaraca odjevenih tradicionalno arapski. Bude tu i sumnjičavosti, nelagode, etiketiranja, nesnošljivosti, pa čak i otvorene mržnje. Kako tome ne podlijegati, prevladati stereotipe te njegovati dobronamjernost, susretljivost, toleranciju i povjerenje? Oprez pri informiranju – Islam je danas u svijetu obilježen i notom nasilja i terorizma pa ljudi zbog nekih aktualnih događaja uopćavaju stvari tako da u svakom muslimanu vide potencijalnog nasilnika ili terorista. Takvu vrstu stereotipa i predrasuda treba izbjegavati. Pri susretu s ljudima druge vjeroispovijesti ili kulture treba se ponašati uobičajeno, a pri eventualnom dubljem susretu poželjno je uspostaviti normalan dijalog. Tako se svatko može uvjeriti da je i onaj drugi dobrohotan, da u njemu nema nikakvih zlih namjera. Nekog drugog treba prihvaćati kao drugog, a ne onakvim kakvim bismo mi željeli pa da do izražaja dođu naše predrasude – kaže sociolog religije Stipe Tadić dodajući da su zbog aktualnih događaja mogućnosti ponašanja prema muslimanima bezbrojne, ali se ipak može očekivati porast utjecaja stavova baziranih na predrasudama. Kako ne bi prevladalo upravo to, potrebno se što više informirati. No i tu treba biti oprezan. – Počne li se netko informirati, može se doći do kojekakvih zaključaka. Poželjno je i vrijedno informirati se na razini znanstvenosti i dijaloga, a svesti sve samo na površno medijsko informiranje nije dobro jer ljudske predrasude imaju veliku moć i duboko su ukorijenjene u ljudima. Naprosto, stavovi se, osobito oni religijski, teško mijenjaju. Zato ih treba preispitivati i graditi na utemeljenim činjenicama iz originalnih dokumenata ili ih pak doznavati od vjerodostojnih interpreta. Oko nas je puno površnih informacija za mase, a toga se treba kloniti – savjetuje Tadić. Besmisleno generaliziranje Nakon svega što se dogodilo, za psihologinju Mirjanu Nazor pojava straha kod ljudi sasvim je normalna reakcija. – No problem su nedostatak informacija i mnoge predrasude prema muslimanima, osobito onima koji dolaze iz zaraćenih područja. Na njih se mahom gleda podcjenjivački te se generalizira da su svi oni potencijalni teroristi, što je čista besmislica. Sad je stvorena psihoza da je oprez neophodan, a zapravo bi trebalo preventivno djelovati tako da se u školama, na fakultetima i javnim tribinama govori bez ostrašćenosti i podcjenjivanja bilo koga – poručuje M. Nazor.  >>Za burku i hidžab kazna 10 tisuća franaka >>"Odbila bih izići iz kuće kad bi zabranili burku" 