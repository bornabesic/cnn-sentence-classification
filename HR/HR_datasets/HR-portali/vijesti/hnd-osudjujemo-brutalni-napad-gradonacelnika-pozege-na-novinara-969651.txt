Foto: FAH HRVATSKO novinarsko društvo danas je putem priopćenja osudio fizički napad na novinara 034 Portala Mladena Mirkovića. Priopćenje HND-a u nastavku prenosimo u cijelosti. > HDZ-ov gradonačelnik Požege izudarao novinara i udario njegovom glavom o zid > Napadnuti novinar: HDZ-ovac me šutirao nogama i urlao "Jebem vam mater, ubit ću tebe i sve ostale"   "Hrvatsko novinarsko društvo (HND) najoštrije osuđuje današnji brutalni fizički napad i prijetnje smrću koje je gradonačelnik Požege Vedran Neferović uputio novinaru lokalnog internetskog portala 034portal.hr Mladenu Mirkoviću, te zahtijeva da policija hitno i temeljito istraži sve činjenice vezane uz ovaj događaj.  Napadnuti novinar Mladen Mirković je u požeškoj bolnici na pretragama. Prema izjavi napadnutog Mirkovića danoj HND-u, gradonačelnik Neferović ga je oko 11 sati u prostorijama Grada Požege pozvao u svoj ured i pitao tko je autor nekog članka na portalu na kojem radi. Izjava napadnutog  „Neferović je odmah počeo vikati i vrijeđati, prijetiti da će ubiti i mene i sve u redakciji (034portal.hr), pritisnuo me uza zid i lupio mi glavom o njega, nakon čega me je nastavio udarati nogom i izgurao iz ureda“, izjavio je Mirković. Gradonačelnik ga je nastavio nogom udarati i gurati i na stubištu, što su vidjeli i ljudi koji su se tamo našli, a dio zaposlenika gradske uprave je, kako izvješćuju mediji, vikao gradonačelniku da to ne čini.  Napad na novinara u Požegi dogodio se upravo dok se u Zagrebu održava međunarodna konferencija„“Zaštita ljudskih prava i jačanje demokracije u Europi“, na kojoj sudjeluju pučki pravobranitelji iz više od 20 zemalja Europe i drugi istaknuti stručnjaci na području ljudskih prava, uključujući i medijske slobode.  HND je s današnjim napadom na novinara u Požegi upoznao sudionike konferencije koja se odvija pod visokim pokroviteljstvom Hrvatskog sabora, među njima i Nilsa Muižnieksa, povjerenika Vijeća Europe za ljudska prava", navodi se u priopćenju.