Platforma “Zagreb je naš”, koju predvodi Tomislav Tomašević, postala je najveće iznenađenje izbora. Njihova kandidatkinja za zamjenicu gradonačelnice Zagreba bila je Danijela Dolenec, docentica na Odsjeku za komparativnu politiku zagrebačkog Fakulteta političkih znanosti. Kako komentirate činjenicu da je lista Zagreb je naš u kratkom vremenu uspjela dobiti podršku, prijeći prag i ući u Skupštinu? - Ne samo da smo prešli prag za Skupštinu, nego i osvojili 21 vijećničko mjesto u vijećima gradskih četvrti, a mjesta u mjesnim odborima još prebrojavamo. Smatramo to izvrsnim rezultatom za političku opciju koja je nastala prije samo tri mjeseca, a uspjeh prije svega zahvaljujemo golemom volonterskom radu članica i članova platforme, uz čiji smo entuzijazam izgradili program i kampanju. S druge strane, iako smo kao politička opcija novi, istaknuti članovi naše platforme gradskim se temama bave već petnaestak godina. Na listi za Skupštinu okupili smo fantastične ljude, profesionalce različitih profila, ljude koji su se prvi put uključili u politiku i, važno je istaknuti, ljude koji dokazano već niz godina rade u javnom interesu. Izjavili ste u Globusu da Hrvatska ne može formirati stabilnu Vladu zbog idejnog rasula SDP-a. Je li u tome odgovor na pitanje o vašem uspjehu - znači li to da ste uspjeli “primamiti” razočarane birače SDP-a? - Prave analize strukture naše biračke potpore tek ćemo napraviti, ali prema onome što vidimo do sada, sigurni smo da smo privukli dio SDP-ovih birača. Ono što smo tvrdili tijekom kampanje, da je SDP idejno i u svakom smislu pogubljen, u međuvremenu se samo dodatno potvrđuje. Mi definitivno imamo ambiciju zauzeti mjesto na ljevici koje je do sada imao SDP. Rezultat ovih izbora pokazuje da birači u nama prepoznaju novu političku energiju koja okuplja progresivne snage od zelenog i lijevog te da je došlo vrijeme za novu politiku. Hoće li Zagreb je naš sugerirati svojim pristašama da u 2. krugu glasaju za Anku Mrak Taritaš? - Zajednički stav o našoj poziciji u drugom krugu odluka je koju moraju donijeti naše članice i članovi, kao i koalicijski partneri. No, dosad smo više puta ponovili da ćemo dati doprinos da se Bandića ukloni s vlasti.  Kakav je vaš koalicijski potencijal u Skupštini? - Biračima smo obećali da ćemo svima u Skupštini puhati za vrat, ali i predlagati rješenja. Već smo tijekom kampanje uspješno nametnuli nekoliko tema važnih za grad, kao što je rješavanje problema Jakuševca, status Dinama ili stav protiv privatizacije komunalnih usluga. Svoj rad u Skupštini vidimo prije svega u daljnjem nametanju tema koje su važne za ovaj grad i razotkrivanju mutnih poslova koji štete javnom interesu. Kako vidite svoju političku karijeru? - Svoj politički angažman vidim prije svega kao kolektivni pothvat, a tu je presudno to do koje ćemo mjere zajedno u platformi biti uspješni u mobiliziranju većeg broja ljudi da nam se pridruže. Sebe vidim kao dio zajednice koja raste i jača i nisam vođena individualnim karijernim ciljevima.