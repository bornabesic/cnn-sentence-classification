LJUBLJANA - Zamjenik direktora CIA-e David Cohen boravio je u utorak u radnom posjetu Sloveniji te je s predsjednikom Borutom Pahorom i premijerom Mirom Cerarom razgovarao o sigurnosnim izazovima u Europi i bilateralnoj obavještajnoj suradnji, objavili su u srijedu u odvojenim priopćenjima za javnost uredi slovenskog predsjednika i premijera.   Cerar i Cohen suglasili su se da je međunarodna razmjena obavještajnih podataka jedna od ključnih mjera za djelotvorno suočavanje sa suvremenim izazovima na području sigurnosti, navedeno je u priopćenju iz premijerova kabineta. U razgovorima Cohena s predsjednikom Pahorom o suradnji na obavještajnom području SAD-a i Slovenije u fokusu su bile migracije i njihov utjecaj na sigurnost u Europi te borba protiv terorizma i nasilnog ekstremizma, s posebnim osvrtom na stanje u jugoistočnoj Europi., navodi se u priopćenju iz ureda slovenskog predsjednika.