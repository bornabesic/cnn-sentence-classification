Glavni tajnik HDZ-a Domagoj Ivan Milošević "ljudskom i časnom" ocjenio je odluku Tomislava Karamarka da na sebe preuzme odgovornost i da ostavku na mjesto predsjednika stranke, rekavši kako HDZ ide na izbornu pobjedu i neće dopustiti da se SDP "ušeće u Banske dvore". "HDZ će, naučen lekcijama iz 2015., na izvanredne parlamentarne izbore izaći s najboljim timom i programima. Nećemo dopustiti da se SDP, kao što neki misle, samo ušeće u Banske dvore, već ćemo ići po pobjedu", izjavio je Milošević novinarima u utorak poslijepodne ispred Središnjice stranke nakon koordinacije s HDZ-ovim ministrima. Odluku Tomislava Karamarka da na sebe preuzme odgovornost i podnese ostavku na mjesto predsjednika stranke smatra i ljudskom i časnom. Glavni tajnik HDZ-a ističe da sada Predsjedništvo stranke, Središnji odbor i Nacionalno vijeće moraju osigurati stabilnost HDZ-a, zajedništvo, jedinstvo,  provesti unutarstranačke izbore te spremiti stranku i buduću koaliciju za parlamentarne izbore. Dodaje da će kao glavni tajnik provesti fer i poštene izbore za novog predsjednika stranke, a stranačko Predsjedništvo će u četvrtak odlučiti hoće li se novi predsjednik birati po načelu jedan član - jedan glas ili ne. Upitan kako komentira izjavu čelnika Mosta Bože Petrova da su i u SDP-u i u HDZ-u potrebne "strukturne promjene", Milošević je rekao da o bilo kakvim "pilićim ili dubljim" promjenama u HDZ-u odlučuju članovi stranke na svim razinama. "Nećemo se mješati u unutarstranačka pitanja drugih stranaka. Predlažem da se naši bivši partneri s kojima smo bili u suradnji, potencijalni  i budući, da se bave sami sobom", dodao je. Zaključuje da se svatko, bilo lijevo ili desno, treba baviti na korist hrvatskih građana i birača a oni će na kraju odlučivati što će se raditi idućih mjeseci. 