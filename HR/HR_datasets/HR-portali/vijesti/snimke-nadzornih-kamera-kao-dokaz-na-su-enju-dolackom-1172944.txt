Pregledavanjem snimki koje Uskok smatra jednim od krunskih dokaza protiv bivšeg šefa zagrebačke kriminalističke policije Željka Dolačkog na Županijskom sudu nastavljeno je suđenje za krađu zlata i novca iz sefa u sjedištu zagrebačke kriminalističke policije. Riječ je o snimkama nadzornih kamera iz trgovine Bauhaus u Buzinu od 26. ožujka 2016. na kojima se vidi kako Dolački, među ostalim, kupuje pilu za željezo čiji su tragovi navodno naknadno pronađeni na obijenom sefu iz kojega je ukradeno pohranjeno zlato i novac što ga je policija zaplijenila u svojim istragama. Sutkinja Maja Štampar Stipić u zapisnik je unijela da je Dolački snimljen kako osim pile za željezo kupuje i listove za pilu, sprej za auto i škare za rezanje živice. Dolački, međutim, od početka odbacuje krivnju i navodi da takvu krađu nije mogla počiniti samo jedna osoba. Uskok u optužnici tvrdi da je suspendirani načelnik zagrebačke službe organiziranog kriminaliteta od 22. veljače 2015. do 3. travnja 2016. "koristeći činjenicu da su mu bili dostupni privremeno oduzeti predmeti iz više kriminalističkih obrada PU zagrebačke, iz prostorije u kojoj su se nalazili oduzeti predmeti otuđio i za sebe zadržao" gotovo 290 tisuća eura, 640.000 kuna te preko dva kilograma zlata. Radi prikrivanje nedjela Dolački je, po Uskokovim tvrdnjama, 3. travnja 2016. "inscenirao provalnu krađu u prostoriju zagrebačke policije u kojoj su navedeni iznosi novca i zlato trebali biti pohranjeni". Kao ključne dokaze protiv Dolačkog Uskok navodi da je jedini imao ključ sefa, ali i da je nedugo prije zločina kupio pilu za metal, što je snimljeno i nadzornim kamerama. Dolački je uhićen i smijenjen krajem travnja, a 10. lipnja je izašao iz istražnog zatvora nakon što je Uskok ispitao 30-ak svjedoka koji će ponovno biti ispitani na zagrebačkom Županijskom sudu. Odvjetnik Veljko Miljević ranije je isticao da Uskok nema ni jedan zakoniti dokaz protiv Dolačkog. U uvodnom govoru u travnju je kazao da će tijekom suđenja obrana "zakonitim dokazima" dokazati da Dolački nije ukrao novac i zlato i dragocjenosti uzeo za sebe.