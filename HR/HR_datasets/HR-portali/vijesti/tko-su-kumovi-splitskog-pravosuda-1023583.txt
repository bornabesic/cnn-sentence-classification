 Ako se uređenost države mjeri uređenošću sudbene vlasti, što je osnovna pretpostavka svake pravne države, teško je objasniti kako suci, sudski savjetnici i državni odvjetnici u Splitu, koji se biraju po ključu nasljednog prava, mogu za isti taj nepotizam svakoga dana optuživati i suditi drugima? Bolji poznavatelji prilika u splitskom pravosuđu još se mogu sjetiti Igora Benzona, nekadašnjeg predsjednika Županijskog suda čiji su lik i djelo uglavnom zapamćeni po duhanskom dimu i općenitom nebrigom za bilo kakva događanja u zgradi Suda, organizacijske ili kadrovske prirode. Te su okolnosti išle na ruku njegovim najbližim suradnicima, koji su nedostatak interesa tadašnjeg predsjednika Suda iskorištavali tako, da su sudačka i službenička mjesta popunjavali svojim prijateljima, rodbinom i znancima. Bliskiji i spretniji suradnici predsjednika Suda, ne samo da su izravno utjecali na kadrovske križaljke tog vremena, već su vizionarski čuvali sudačka mjesta za svoje mlađe naraštaje i tako osigurali nadzor i utjecaj u tadašnjim i budućim vremenima. Kao školski primjeri ističu se nekadašnji Benzonov zamjenik, siva eminencija splitskoga Županijskog suda, Josip Čule, danas zamjenik glavnog državnog odvjetnika i sudac Vicko Prančić, dugogodišnji predsjednik Parničnog odjela Županijskog suda. Oni su najbliže članove obitelji zapošljavali neviđenom lakoćom i tako stvorili gustu obiteljsku mrežu kroz koju se slučajno provuku samo rijetki sretnici. Ulaskom u taj svijet, imaju samo dvije mogućnosti: ili da se priklone provjerenom i sigurnom lobiju ili da ulože sav napor kako se ne bi zamjerili vladarima pravosudne scene u svim aspektima i na svim razinama. Poslovi u obitelji Dakle, kći Josipa Čule je sudska savjetnica na Županijskom sudu u Splitu, nećak Dinko Mešin o kojemu su čitatelji imali prilike čitati laude u jednom dnevnom listu, sudac je Općinskog suda u Splitu, a nećakinja Nela Mešin, sutkinja je Upravnog suda. Sin Vicka Prančića, kao i njegova supruga, savjetnici su na Općinskom sudu u Splitu, a sestra mu je sutkinja istog suda. Prethodno je napustila financijski znatno unosniju poziciju zamjenika županijskog državnog odvjetnika u Splitu, sklonivši se privremeno do izbora na Općinski sud, na mjesto višeg savjetnika Županijskog suda. I dok se šira javnost stalno informira o nepotizmu u javnim službama i lokalnoj samoupravi, istodobno velika većina sudaca i sudskih namještenika nesmetano zapošljavaju prema provjerenom obrascu nasljednog reda. Tako, osim Josipa Čule, koji je popunio tri sudačka, odnosno savjetnička mjesta najbližim srodnicima, imamo još nekoliko primjera obiteljskog upliva u pravosudno kadroviranje. Tako su sestre Stipišić, jedna sutkinja Županijskog suda, a druga zamjenica županijskog državnog odvjetnika, dok su brat i sestra, Tea Budimlić i Josip Mršić, na identičnim pozicijama kao i one, samo na općinskoj razini. Sestra suca Županijskog suda koji trenutačno obnaša dužnost predsjednika sudačkog vijeća, ovlaštena je zemljišnoknjižna referentica. Sestra sutkinje Županijskog suda, Amare Trgo, inače poznate u odvjetničkim krugovima po pristranim odlukama u kojima ne priznaje hrvatski Ustav, stručna je suradnica na Općinskom sudu. Sestra suca Općinskog suda, Vuke Adžića Katalinića, sudska je savjetnica na tom sudu. Recimo i to, da sutkinja Marica Šćepanović i njezin suprug, inače dugogodišnji odvjetnik, nisu u ostavinskom postupku prijavili, kao nasljednika, suprugovog brata koji ne živi u Hrvatskoj!? Afera je otkrivena, ali i zataškana, iako je riječ o teškoj povredi, ne samo etičkog kodeksa. S druge pak strane, represivni je aparat nagazio dugogodišnjeg suca, Josipa Popadića, zbog navodnog lažnoga svjedočenja te je, nakon što je osuđen – ekspresno razriješen dužnosti. Zašto je tako prošao sudac Popadić? Naime,  Sudačko vijeće Županijskog suda trebalo je odlučivati o kandidatima za suce na tom sudu, a jedan od kandidata bio je – sudac Popadić. Na sjednici Sudačkog vijeća, sa spornim je spisom mahala upravo sutkinja Šćepanović, tadašnja predsjednica Sudačkog vijeća, moralna vertikala i siva eminencija splitskog pravosuđa. Treba naglasiti kako je predmet protiv suca Popadića i još jedne okrivljenice, sada pokojne splitske odvjetnice, u početku usporavan kako bi se zaštitio ugled te osobe, čiji su bliži članovi obitelji lokalne jugoslavenske ikone. No, kad je njen predmet došao do zastare, bilo je nužno ubrzano postupati kako bi se eliminirao sudac Popadić, koji je tada bio neželjeni kandidat za suca Županijskog suda u Splitu. Javnost traži odgovore Naravno, iz ove priče mogu se iščitati umreženost interesnih skupina na Županijskom sudu i u splitskom Državnom odvjetništvu, različitost kriterija prema osobama koje su u milosti sustava i onih koji to nisu, ali prije svega nisku razinu etičnosti osoba koje obnašaju visoke dužnosti u sudbenoj vlasti. Ako se uređenost države mjeri uređenošću sudbene vlasti, što je osnovna pretpostavka svake pravne države, teško je objasniti kako suci, sudski savjetnici i državni odvjetnici koji se biraju po ključu nasljednog prava, mogu za isti taj nepotizam svakoga dana optuživati i suditi drugima? Sebe prikazuju kao čuvare pravne države koju istodobno, svojim nepotizmom i pogodovanjem opasno i dugoročno podrivaju. Stoga javnost ima pravo na odgovore ili barem na objašnjenje objektivne činjenice – kako suci ili državni odvjetnici, redom regrutirani iz istih ili povezanih obitelji, mogu sebi davati za pravo ono zbog čega druge progone, sude ili zatvaraju… 