Foto: fiuman.hr, smotra.uniri.hr OPATIJA se proteklih tjedana tijekom trajanja predizborne kampanje definitivno podijelila. S jedne strane su birači koji smatraju kako bi grad tijekom iduće četiri godine trebao voditi Fernando Kirigin, a s druge strane su oni koji žele po treći puta to povjerenje dati aktualnom gradonačelniku Ivi Dujmiću.  Jedan drugoga vrlo često optužuju da se vodi negativna kampanja, a čini se da su se u nju uključile i osobe koje su možda odlučile iskoristiti svoje radno mjesto kako bi izvršili pritisak na dio biračkog tijela. Portal fiuman.hr doznaje tako da je podnesena prijava Državnom odvjetništvu Republike Hrvatske, Državnom izbornom povjerenstvu te Fakultetu za menadžment u turizmu i ugostiteljstvu koji se nalazi u Opatiji zbog profesora Elvisa Mujačevića, koji je inače i mentor Kiriginu na doktorskoj disertaciji.  U Dujmićevom stožeru spornom smatraju poruku koju je Mujačević objavio na društvenoj mreži u grupi koja broji 800-tinjak članova te navodno putem još nekih kanala, poput Viber grupa koju koriste i trenutni studenti FMTU-a. U njoj, između ostalog, poziva sve koji će poslušati njegovu sugestiju da mu to jave SMS-om te da će im se to “višestruko vratiti”.   Reagirala je i dekanica Dora Smolčić Jurdana koja je istu večer nazvala profesora Mujačevića i upozorila ga na kršenje više zakonskih odredbi i etičkog statua FMTU-a te mu zabranila daljnju komunikaciju putem društvenih mreža. Odmah u četvrtak ujutro slučaj je završio na Etičkom povjerenstvo FMTU-a, a podnesena je i prijava Rektoratu Sveučilišta u Rijeci.