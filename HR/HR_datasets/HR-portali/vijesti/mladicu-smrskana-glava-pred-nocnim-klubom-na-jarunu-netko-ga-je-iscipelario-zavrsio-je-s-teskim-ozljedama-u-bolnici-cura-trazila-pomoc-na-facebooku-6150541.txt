Proteklog je vikenda pred noćnim klubom na Jarunu pretučen i teško ozlijeđen mladić (20) iz Zagreba, kojemu je u brutalnom napadu smrskana lubanja. Kako se doznaje, nije životno ugrožen, ali pred njim je složen operativni zahvat. Njegova prijateljica je u nedjelju u grupi na Facebooku 'Zakaj volim Zagreb' napisala apel kojim traži informacije o napadačima, za kojima policija i dalje traga. - Možda ovo nije mjesto za ovakve stvari. Ali dragi građani i sugrađanke molila bih vas za pomoć. U subotu na noć ispred kluba Aqauriusa na Adidas partiju napadnut je moj prijatelj (...) bez imalo povoda jer se našao na krivom mjestu u krivo vrijeme. Dečko je odvezen ispred kluba sa hitnom u kritičnom stanju radi smrskane lubanje. Trenutno se nalazi u teškom stanju na traumatologiji te ide na operaciju radi teških ozljeda glave. Molila bih sve koji su se u subotu nalazili u Aqauriusu ili u tom trenu prolazili, a imaju neke informacije o tome tko su osobe koje su mu nanijele teške tjelesne ozljede da se sa svim informacijama jave u inbox. Ipak u pitanju je život nečijeg sina, prijatelja i općenito ljudski život. Zahvaljujem se svima na pomoći, napisala je, ali u međuvremenu je njezin status iz popularne grupe uklonjen.