Foto: Davor Javorovic/PIXSELL  PREDSJEDNIK HNS-a Ivan Vrdoljak danas je u Osijeku, na pitanje novinara o eventualnoj suradnji HNS-a i HDZ-a u Hrvatskom saboru i znači li to da neće biti novih parlamentarnih izbora, odgovorio kako HNS ima "tisuću tema o kojima treba raspraviti o tome kako politički djelovati nakon lokalnih izbora" te dodao da će HNS svoje odluke donijeti putem stranačkih tijela.  Nakon glasovanja u drugom krugu lokalnih izbora, Vrdoljak je u izjavi medijima kazao kako se posljednjih dana događa nevjerojatna količina bezobrazluka, laži, podvala i vrijeđanja. HNS je velika stranka koja ima predsjedništvo i središnji odbor, dodao je te istaknuo da ne postoji pojedinac koji njome može upravljati.  Želim da moja djeca imaju bolju Hrvatsku nego što je ja danas imam, a to ću napraviti kroz HNS, koji će odluke donijeti putem svojih tijela, poručio je Vrdoljak.  Na pitanje što je mislio s nedavnom kasnonoćnom objavom na Twitteru o obrazovnoj reformi, koja je izazvala puno reakcija, Vrdoljak je odgovorio kako je prije toga razgovarao s desecima ljudi te da nije očekivao da su građani toliko svjesni koliko je bitno imati bolji obrazovni sustav nego što ga danas imamo.  Razmišljao sam o tome kako u Hrvatskoj ogroman broj ljudi ne razmišlja o tome koga će izvrijeđati idući tjedan, nego o tome kako će Hrvatska izgledati za pet ili deset godina, kazao je Vrdoljak.  Na pitanje zaslužuje li reforma obrazovanja nacionalni konsenzus, Vrdoljak je odgovorio potvrdno. Ocijenio je kako je to bitno, kao i ulazak u Europsku uniju, odnosno hoćemo li se pridružiti zapadnoeuropskim i skandinavskim sustavima obrazovanja ili ćemo životariti na brdovitom Balkanu.