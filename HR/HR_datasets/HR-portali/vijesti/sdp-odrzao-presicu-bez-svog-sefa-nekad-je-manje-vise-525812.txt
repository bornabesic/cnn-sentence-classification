SDP je u srijedu održao konferenciju za novinare na Iblerovom trgu u Zagrebu bez svojeg šefa Davora Bernardića. Konferenciju je vodio krapinsko-zagorski župan Željko Kolar. - Konferenciju za novinare vodit ću ja zato jer sam je ja i sazvao. Ne znam što je tu čudno. Uostalom, osim što kao član Glavnog odbora stranke na to imam pravo, ja sam i voditelj nacionalnog izbornog stožera na ovim lokalnim izborima, tako da je sasvim normalno da ja vodim i konferenciju - rekao je Kolar za zagorje.com.   Kolar je na konferenciji za novinare komentirao navode o raskolu u stranci.   - Oni kolege koji neće prihvatiti ovaj apel i ovaj poziv stranački ne mogu očekivati našu podršku u budućem razdoblju. Za ovo što sam danas ovdje rekao imam podršku ostalih kolega koji su isto pobijedili u prvom krugu, od župana Komadine, gradonačelnika Novosela i ostalih koji su se pridružili - rekao je Kolar. Na pitanje gdje je Bernardić, Kolar je rekao: ' Nekad je manje više, predsjednik je na terenu i daje podršku našim članovima koji su ušli u drugi krug, a on će odrediti kad je trenutak kad će se obratiti', prenosi Dnevnik.hr. Podsjetimo, Mirando Mršić je u utorak na Facebooku poručio da je rukovodstvo stranke podbacilo te da su izostale konkretne mjere na terenu. - Iako je predsjednik stranke bio prisutan na terenu - stranci za pobjedu treba daleko više od slikanja i druženja s građanima - napisao je Mrsić.