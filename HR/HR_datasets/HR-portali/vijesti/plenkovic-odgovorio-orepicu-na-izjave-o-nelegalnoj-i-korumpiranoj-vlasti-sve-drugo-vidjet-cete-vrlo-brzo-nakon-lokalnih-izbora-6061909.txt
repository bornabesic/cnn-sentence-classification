Reagirajući na izjave bivšeg ministra Vlahe Orepića (Most) kako je sadašnja Vlada nelegalna i vlast uzurpirana, predsjednik Vlade Andrej Plenković ustvrdio je kako onaj tko gubi ima pravo na komentar, podsjetivši ga na 91 potpis prije dobivanja mandata od predsjednice Republike i rezultate triju glasovanja u Hrvatskom saboru. "Onaj tko gubi ima pravo na svoj komentar, a ono što je važno jest da HDZ i Vlada idu dalje. Vlada normalno funkcionira, a sve drugo vidjet ćete vrlo brzo nakon lokalnih izbora", poručio je Plenković prilikom posjeta Metkoviću, prenio je HRT.　 Plenković je posjetio uporište Mosta nezavisnih lista kao predsjednik HDZ-a, podupirući kandidata HDZ-a na predstojećim lokalnim izborima.　 Orepić, kojega je s ostalim Mostovim ministrima Plenkoviće smijenio jer nisu dali potporu ministru financija, čiju je smjenu tražila oporba, ustvrdio je u nedjelju u Rijeci kako je "mentorska politika uništila Hrvatsku i ukrala vlast narodu".　 Ustvrdio je kako se parlamentarna većina temeljem koje je sadašnji premijer dobio vlast razišla, a nova nije potvrđena. To smatra jednom razinom uzurpacije vlasti. Druga razina za njega je smjenjivanje ministara bez Sabora; a treća da je premijer sam sebe definirao kao mandatara, što je inače posao predsjednice Republike, i "uzeo neogranično vrijeme u kojem će formirati većinu".