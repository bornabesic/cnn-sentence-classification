Foto: Ivo Čagalj/ Pixsell ANDRO Krstulović Opara novi je gradonačelnik Splita. Iako su izlazne ankete malu prednost davale Kerumu, prvi neslužbeni rezultati prednost su dali Opari. On je tu prednost i zadržao.  Tijek događaja:  22:30 Opara je održao još jedan govor. 22:10 Nešto nakon 22 sata javnosti se obratio Andro Krstulović Opara. "Ovo nije pobjeda mene ili HDZ-a, ovo je pobjeda grada Splita. Moj program se zove "Split za sve" i to ću raditi. Ljudi koji su se na ovoj listi okupili su eminentna imena, tu su heroji Domovinskog rata, ljudi s invaliditetom. Ovom prigodom moram izraziti zadovoljstvo povjerenicom Brankom Ramljak.  Moj protukandidat je zadnjih tjedan dana izgovorio puno toga. Neka broji glasove, brojanje glasova je demokratska procedura. Ako bilo koja stranka ima bilo kakav prigovor, u zakonu stoji da se taj prigovor može ostvariti kroz zakon", rekao je Opara.   "Neću komentirati izjave Željka Keruma, rekao je mnoštvo optužbi i gnjusnih laži, drago mi je da su ljudi to prebrisali", dodao je Opara. 21:30 Kerum je iznio ozbiljne optužbe na račun HDZ-ovaca.U svom je stožeru održao vatreni govor. "Garantiram da je 90 posto nevažećih listića zaokruženo za mene,a oni su ih prekrižili. Kažu da je to njihova pobjeda, to je sramota", rekao je Kerum dodavši da će tražiti sve moguće kontrole.   "Ovo nije dobivena pobjeda, ovo je oteto", dodao je Kerum. "Jedanaest posto nevažećih listića. Inzistiram da se ponovo prekontroliraju, to su moji glasovi", rekao je Kerum. Ljudi viču "lopovi, lopovi".  "Oni mojim glasačima nisu dopustili da broje glasove", dodao je. Kerum tvrdi da su mu iskrižali pet tisuća glasova i da je nelogično da ima tako puno nevažećih listića. 21:25 Opara šeta Splitom. 20:36 Uživo iz HDZ-ovog stožera. 20:35 Kerum je smanjio razliku. 20:20 Opara vodi za 800 glasova. Prebrojano je oko 60 posto biračkih mjesta. 20:03 Stižu prvi neslužbeni rezultati. Andro Krstulović Opara vodi. Ima 45,85 posto ili 8077 glasova. Kerum je na 43,26 posto, ima 7621 glas. 19:50 Pogledajte video iz splitskog HDZ-a. Oni se nadaju da će konačni rezultati biti drugačiji od izlaznih anketa. "Što se tiče neregularnosti, jedina neregularnost je bila skriveno oglašavanje Željka Keruma. I danas je s kombijima oblijepljenim njegovim plakatima vodio ljude na biračka mjesta. Poručujem Kerumu da nije član nijednog biračkog odbora, vjerujem u poštenje koji rade u tim odborima. Iluzorno je prejuducirati da je bilo neregularnosti. Prije je da je Keruma strah od konačnih rezultata jer će se vidjeti da gubi.  Mi smo kod Gotovine bili na njegov poziv. Ja sam ponosan da smo bili s Gotovinom i da smo se s njim družili", rekao je HDZ-ov Škorić. 19:46 Nakon prebrojanih izlaznih anketa do 19 sati, Kerum ima 50,74,a Opara 49,26. 19:35 "Mi smo zadovoljni, žao nam je što nije izašlo više ljudi. U prvom krugu razlika je bila pet posto, sad vidimo da je to mrtva utrka, a ja se nadam da će se do kraja večeri to potpuno promijeniti", rekao je HDZ-ov Petar Škorić. 19:32 U Oparinom stožeru je prilično snuždena atmosfera. Ipak, HDZ-ovci se nadaju da izlazne ankete nisu točne. 19:30 Kerum se otišao malo odmoriti. 19:24 "Na takav perfidan način, došli su mu u kuću, ušli unutra i slikali se. Pa to je sramotno", dodao je Kerum. Posebno je bijesan na činjenicu što je zadnji dan kampanje HDZ iskoristio Antu Gotovinu za kampanju. 19:22 "Ja ne znam koliko je glasova, smatram da je razlika dovoljna da će večer završiti u moju koristi i da ću biti pobjednik.  Nakon završene večeri ću tražiti ponovno brojanje listića. Bili su nepošteni, u petak navečer su išli u Gotovine. I danas su vršili pritiske, moji ljudi su jedva izdržali.   Ova je razlika za mene dovoljna.   Njih je uhvatila panika, na silu su željeli dobiti. Ja se smijem, meni nije bio toliki teret izgubiti koliko je njima. Ako ja odnesem pobjedu, ja ću je pokloniti svoj djeci grada Splita", rekao je Kerum.   Njihovo ponašanje danas na biračkim mjestima, može ih biti sram. To je bila sila, željeli su je upotrijebiti. Ja sam cijeli dan morao razgovarati s ljudima da ne odustanu. Željeli su ih staviti na marginu da ne mogu biti prisutni prilikom biranja", rekao je Kerum. 19:20 Stigao je Kerum. 19:15 Kerum se uskoro očekuje. Atmosfera je prilično opuštena, ali se ne slavi previše. Dobar je znak da se janjci stavljaju na ražanj. 19:05 Nedaleko Kerumovog stožera u Lori drži se vatra na kojoj će se valjda vrtjeti janjci. Indexov novinar imao je problema jer je to snimao. 19:03 "Mi smo učinili sve, vjerujem u pobjedu. Mi smo bili stvarni i moralni pobjednici u prvom krugu. Kerum je iskreirao i vodio ovu kampanju, ja sam siguran u pobjedu, hoće li ona biti jedan ili tri posto. Split je jedan specifičan grad koji ima svoj mentalitet, Splićanima je poznata komunikacija na ovaj ili onaj način. Mislim da one teške riječi nisu štetile. Kerum je bio isprovociran, odgovorio je na splitski način", rekao je Jure Šundov, jedan od najbližih Kerumovih suradnika. Uskoro opširnije...