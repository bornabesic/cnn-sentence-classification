Vrh Vlade i HDZ-a na pripremu lex Agrokor i operaciju stabilizacije gospodarskog sustava zbog mogućeg bankrota Agrokora potrošio je dva mjeseca. Tako tvrde izvori iz vodstva HDZ-a, priznajući da su pritom neke druge stvari bile u drugom planu. Najviše strukture Vlade i HDZ-a na slučaju Agrokor radile su iza zavjese, i iako su na eskalaciju krize, po tim tvrdnjama, bile spremne i prije nego što je poslovni krah objelodanjen u medijima, ipak ni u HDZ-u, a vjerojatno ni u Mostu, nisu računali da će im baš prije lokalnih izbora eksplodirati priča s posrnulim koncernom. Osim što je šef HDZ-a i premijer Plenković političku odgovornost za uspjeh restrukturiranja Agrokora vezao uz Vladu, posebice uza sebe, imenovanjem državne izvanredne uprave u koncernu, u pozadini te političko-poslovne borbe vodi se i politički rat između HDZ-a i Mosta. Svemu, naravno, pridonose lokalni izbori, zbog kojih se Most ponaša angažirano-aktivistički i bez ustezanja podiže kaznene prijave, najavljuje istrage pa gotovo i uhićenje omraženoga gazde. U vodstvu HDZ-a takvo ponašanje Mosta uspoređuju s ponašanjem Živog zida. A premijer Plenković, baš kao i njegova europska politička obitelj, prezire populizam kao najniži i najopasniji oblik političkog djelovanja. Ako su odnosi HDZ-a i Mosta došli do razine da im je retorika partnera u Vladi na razini Živog zida, onda politički brak HDZ-a i Mosta ima priličnih problema. U HDZ-u uvjeravaju da se i pod cijenu gubitka pokojeg glasa na izborima neće upuštati u takav populizam, ali smatraju da će birači honorirati njihovo, kako kažu, odgovorno ponašanje. I premda su građani lex Agrokor, barem u početku, percipirali kao spašavanje Ivice Todorića, čega su svjesni i u HDZ-u (i što bi HDZ-u mogao biti najveći teret na izborima), ipak smatraju da će se ubrzo ta percepcija potpuno promijeniti. HDZ će u kampanji igrati na pomalo dosadnu, ali racionalu kartu odgovornosti, a čija je taktika bila bolja – živozidaška Mostova ili HDZ-ova – zbrajat će se nakon lokalnih izbora.   >> Petrov odbio Plenkovićeve kritike: Istrage moraju ići dalje >> 'Most je stao iza Ramljaka. Nikome neću dopustiti korištenje represivnog aparata u političke svrhe'     