Ako je nakon glasovanja o povjerenju ministru financija Zdravku Mariću i bilo nejasno može li se bivši SDP-ovac Tomislav Saucha računati u parlamentarnu većinu, njegov jučerašnji potpis podrške novom HDZ-ovu predsjedniku Sabora Gordanu Jandrokoviću otklonio je svaku sumnju. Saucha je jučer izbjegao odlazak na konzultacije na Pantovčak uz ispriku da je fizički preslab, a s predsjednicom Kolindom Grabar-Kitarović razgovarao je telefonski. HDZ je, međutim, očito računao na to da će se poslijepodne pojaviti u Saboru, jer su zastupnici te stranke na Odboru za Ustav nešto poslije podneva objavili da imaju potpise više od polovice svih zastupnika te da novog predsjednika namjeravaju imenovati do kraja dana. Kada je sat kasnije ulazio u sabornicu, Saucha je novinarima objasnio da je potpisom za Jandrokovića želio podržati stabilnost Sabora, no nije odgovorio na pitanje znači li to da će podržati i imenovanje novih ministara, kada ih premijer Andrej Plenković predloži Saboru. – To ćemo još vidjeti – kazao je Saucha. Neki od njegovih bivših kolega iz SDP-a drže da će bez problema dati svoj potpis i za ministre HDZ-a. Mali dio Kluba ga brani, većina je bijesna i pokušava shvatiti zašto to radi. – Ili je ucijenjen ili je totalno pukao. Ne znam. Ali nije mi jasno da to radiš zbog nekoliko plaća. Pa ako si nešto i ukrao, ako si kriv, radije odguliš dvije godine nego s ovim živiš do kraja života – kaže jedan član vodstva SDP-a. Drugi njegov kolega uvjeren je da je u pitanju potpuno proračunati potez. Kaže, dobro ga pozna. Stalno se žalio što će raditi ako ostane bez saborske plaće. U razgovoru za Jutarnji list rekao je, pak, da je njegova bivša stranka znala da će on podržati HDZ-ova ministra financija, jer je to najavio predsjedniku SDP-a Davoru Bernardiću. Da u glasovanju o povjerenju Mariću nisu računali na Sauchin glas neslužbeno priznaju i SDP-ovi zastupnici, koji su mahom uvjereni da je Saucha tako odlučio pod pritiskom HDZ-a i da je u svemu ključna činjenica da se protiv Sauche vodi kazneni postupak u aferi Dnevnice. – Bernardić je razgovarao sa Sauchom i rekao nam je da Saucha neće doći na glasovanje. U tom trenutku bili smo svjesni da padamo na 76 glasova, a kada je nezavisni Željko Lacković večer prije u sabornici izjavio da će ipak biti protiv Marićeva opoziva, jedino što nam je ostalo nepoznato bilo je kako će se postaviti Željko Glasnović – kazao nam je jedan SDP-ov zastupnik. Kad se Saucha u četvrtak ipak pojavio u sabornici, nitko nije mogao znati kako će glasovati, a kad se i to otkrilo ostali su, kaže, razočarani i bilo im je “ljudski žao” zbog takvog poteza dugogodišnjeg kolege. Gordan Maras na Facebooku je, pak, objavio kako mu je to da će Saucha glasovati u prilog Mariću postalo jasno tek netom prije samog glasovanja. Kaže da je tada, zajedno s kolegom Sašom Đujićem, prišao Sauchi i pitao ga kako se osjeća. – Prišao sam Sauchi i pitao ga kako je. Odgovorio mi je: “Nisam dobro”. Rekao sam mu da sjednemo sa strane da ga nešto pitam. Prišao nam je i Saša Đujić. Kratko nam je rekao: “Nemojte me lomiti”. U tom trenutku sve mi je bilo jasno – prepričao je Maras.      