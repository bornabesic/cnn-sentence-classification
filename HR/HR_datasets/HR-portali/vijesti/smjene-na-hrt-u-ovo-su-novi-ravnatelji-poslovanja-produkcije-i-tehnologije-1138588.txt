Vršitelj dužnosti (v.d.) glavnoga ravnatelja Hrvatske radiotelevizije (HRT) Blago Markota imenovao je Josipa Krajinu novim v.d. ravnatelja Poslovne jedinice Produkcija HRT-a, Davora Mezulića v.d. ravnatelja Poslovanja HRT-a te Davora Nađa v.d. ravnatelja Tehnologije, priopćeno je u srijedu s HRT-a. Dosadašnji su vršitelji dužnosti ravnatelja poslovnih jedinica Produkcija, Poslovanje i Tehnologija Sanja Ivančin, Mislav Stipić i Boris Kotarski, kako ističu s HRT-a, "raspoređeni na nove poslove u skladu sa svojim dosadašnjim stečenim znanjima i iskustvom". Markota im je, kako je priopćeno, pritom "zahvalio im je na njihovu dosadašnjemu radu i postignućima". Najnovijom odlukom Markota je u jednom danu smijenjeno troje od četvero dosadašnjih članova Ravnateljstva HRT-a, a nova imenovanja uslijedila su nedugo nakon odluke o imenovanju Božidara Domagoja Burića ravnateljem programa HRT-a. Krajina je na HRT-u zaposlen dvadeset godina. Radio je kao producent i izvršni producent na brojnim emisijama i projektima. Bio je glavni producent Informativnoga programa HTV-a, rukovoditelj informativne produkcije te rukovoditelj Operativne podrške Informativnoga medijskog servisa HRT-a. Surađivao je na organizaciji najvećih i najzahtjevnijih projekata poput praćenja posjeta Pape, ulaska Hrvatske u Europsku uniju te praćenja parlamentarnih izbora, od 2009. do ove godine. Krajina je rođen u Zagrebu 1976. a diplomirao je novinarstvo na Fakultetu političkih znanosti Sveučilišta u Zagrebu. Mezulić na HRT-u radi od 1983. Bio je pomoćnik rukovoditelja informatičke službe od 2000. a potom i njezin rukovoditelj. Od 2007. bio je ravnatelj Hrvatskoga radija i član Uprave HRT-a. Od prosinca 2009. bio je pomoćnik glavnoga ravnatelja Hrvatske radiotelevizije za razvoj i tehnologiju, od 2010. godine savjetnik mentor u Radnoj jedinici Informacijska i komunikacijska tehnologija, a od 2016. savjetnik mentor u Radnoj jedinici Istraživanje i razvoj HRT-a. Mezulić je rođen 1956. diplomirao je na Elektrotehničkome fakultetu Sveučilišta u Zagrebu te na Filozofskome fakultetu Sveučilišta u Rijeci. Završio je doktorski studij informacijskih i komunikacijskih znanosti na Filozofskome fakultetu Sveučilišta u Zagrebu te obranio doktorsku disertaciju o sustavu za financiranje javnih medija. Nađ je na HRT-u zaposlen 23 godine. Bio je voditelj pogona tehnike HTV-a i televizijskih studija 7 i 8. Kao inženjer projektant od 2011. vodio je studio 6 i studio 7, a od 2014. godine i studio 8 HTV-a. Sudjelovao je u brojnim velikim projektima među kojima su Eurosong, projekt digitalizacije režije i studija 8, posjet Pape 2011., prijenos iz Vukovara, referendum o ulasku Hrvatske u Europsku uniju, Olimpijske igre u Londonu 2012. i prijenos za izbor Pape 2013. Nađ je rođen u Vukovaru 1968. Završio je studij telekomunikacija na Fakultetu prometnih znanosti Sveučilišta u Zagrebu, a na istome je fakultetu i magistrirao 2006. Bio je dragovoljac Domovinskoga rata i nositelj je Spomenice Domovinskoga rata 1991./1992. godine. >> HRT izgubio još jedan spor: Moraju radnika vratiti na posao u roku od osam dana >> HRT podnio kaznenu prijavu zbog nestanka više kamera