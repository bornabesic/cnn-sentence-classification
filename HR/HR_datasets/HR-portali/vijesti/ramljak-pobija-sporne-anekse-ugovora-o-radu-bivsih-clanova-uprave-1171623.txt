Izvanredni povjerenik Ante Ramljak podnio je Trgovačkom sudu u Zagrebu tužbene zahtjeve za pobijanje aneksa ugovora o radu trojice članova bivše Uprave Agrokora – Ivice Todorića, Ante Todorića i Ivana Crnjca – zbog potencijalnog štetnog utjecaja ovih aneksa na buduće poslovanje kompanije, poručili su iz Ureda za odnose s javnošću Agrokora d.d. Sporni aneks br. 5 ugovora o radu spomenutih menadžera potpisan je 31. ožujka 2017., deset dana prije otvaranja procesa izvanredne uprave u Agrokoru d.d., a potencijalna realizacija prava koja iz njega proizlaze nanijela bi kompaniji veliku materijalnu štetu. Ovim aneksom ugovoreno je da će Agrokor snositi svu štetu koja bi bivšim članovima Uprave mogla nastati zbog eventualnih sudskih, upravnih, arbitražnih i drugih postupaka usmjerenih prema njima zbog radnji i/ili propuštanja koje su oni kao menadžeri činili u svojstvu članova Uprave Agrokora. Prema aneksu, Agrokor bi također trebao snositi sve troškove zastupanja bivših članova Uprave, pod čime se podrazumijevaju troškovi odvjetnika, pravne zaštite i stručnih savjetnika, kao i putni i drugi troškovi koji bi nastali u svezi takvih postupaka, sve dok se pravomoćnom odlukom ne utvrdi da su postupali protivno obvezi o načinu vođenja poslova, i to bez obzira na činjenicu i način prestanka važenja ugovora o radu. Otvaranjem postupka izvanredne uprave nad Agrokorom dana 10. travnja ove godine svim članovima bivše Uprave Agrokora d.d. prestao je mandat, a prestankom mandata navedenoj trojici članova Uprave prestao je i radni odnos, bez dodatnih troškova za kompaniju. Osim Ivice Todorića, Ante Todorića i Ivana Crnjca, niti jedan drugi član Uprave niti Nadzornog odbora Agrokora nije u trenutku otvaranja postupka izvanredne uprave imao važeći aneks opisanog sadržaja. Svi drugi članovi Uprave i Nadzornog odbora, s izuzetkom bivšeg predsjednika NO-a Ivana Todorića, potpisali su sporazumni raskid s kompanijom odrekavši se pritom materijalnih prava koja im pripadaju iz ugovora o radu. Ivanu Todoriću ugovor o radu raskinut je jednostrano.