Novi američki predsjednik Donald Trump otkriva "pravo lice Amerike", kazao je u utorak vrhovni iranski vođa ajatolah Ali Hamenei na sastanku vojnih zapovjednika u Teheranu.  "Zahvaljujemo tom gospodinu jer nam je olakšao zadaću, pokazavši pravo lice Amerike. Ono što već trideset godina govorimo kada su posrijedi politička, gospodarska, moralna i društvena korupcija u američkoj vlasti, ovaj nam je gospodin vrlo izravno pokazao tijekom izborne kampanje i nakon nje", rekao je.  "S obzirom na ono što upravo čini, pokazuje nam realnost SAD-a, pokazuje nam kakva su stvarna ljudska prava u toj zemlji u kojoj privode petogodišnje dijete", dodao je. Hamenei je odbacio Trumpovo upozorenje Teheranu da prekine s raketnim pokusima te pozvao Irance da na njegove "prijetnje" odgovore okupljanjem u petak 10. veljače, na godišnjicu revolucije 1979.  "Nema tog neprijatelja koji može paralizirati iranski narod", kazao je vrhovni iranski vođa.  "Trump kaže da bi me se iranski narod trebao bojati. Ne! Iranski narod će reagirati na njegove izjave 10. veljače, na dan obilježavanja revolucije te iskazati svoj stav prema njegovim prijetnjama", kazao je Hamenei u prvom govoru nakon Trumpove inauguracije. Napetosti između Teherana i Washingtona su se naglo pojačale nakon što je 20. siječnja Trump stupio na dužnost. Osim Trumpove uredbe o imigraciji, kojom su pogođeni i iranski državljani, neizvjesna je i sudbina nuklearnog sporazuma iz srpnja 2015. kojemu se novi američki predsjednik protivi. Sjedinjene Države su u petak uvele sankcije protiv 13 pojedinaca i 12 entiteta iz Irana, dan nakon što je Bijela kuća uputila upozorenje Iranu zbog testiranja  balističkih raketa i drugih aktivnosti. To je prvi potez koji je američki predsjednik Donald Trump povukao protiv Irana otkad je ušao u Bijelu kuću, a sankcije su slične mjerama koje je uvela administracija bivšeg predsjednika Baracka Obame zbog iranskog raketnog sustava. Trump je u četvrtak rekao da ne isključuje niti jednu opciju kada se radi o Iranu. "Ništa nije isključeno", odgovorio je bez dodatnih pojašnjenja američki predsjednik novinaru na pitanje jesu li isključene vojne akcije. Njegov ministar obrane James Mattis izjavio je u subotu u Tokiju da Iran pruža najveću potporu terorizmu u svijetu. "Što se tiče Irana, on je najveća zemlja u svijetu koja podupire terorizam", rekao je šef Pentagona. >> Iranski veleposlanik u Hrvatskoj: Trump se ponaša kao ISIL 