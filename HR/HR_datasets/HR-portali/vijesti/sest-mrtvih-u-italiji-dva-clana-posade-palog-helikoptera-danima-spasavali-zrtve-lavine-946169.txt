Foto: Hina U PADU talijanskog helikoptera poginulo je šest osoba, pet članova posade i jedan unesrećeni skijaš kojeg je posada letjelice upravo pokupila, piše Corriere Della Serra.  Helikopter se, po svemu sudeći, srušio zbog loših vremenskih uvjeta i slabe vidljivosti. Talijanski mediji navode imena poginulih: 57-godišnji Walter Bucci, spasioc Davide De Carolis, medicinar Giuseppe Serpati, Mario Matrella i pilot Ginamarco Zavoli. Helikopter je u trenutku pada prevozio Ettorea Palancu, pedesetjednogodišnjeg unesrećenog skijaša.   Time se nastavio crni niz nesreća u Italiji, nakon što je prošlog tjedna lavina prouzrokovana brojnim potresima zatrpala hotel Rigopiano koji se zapravo nalazi nedaleko od današnje tragedije.   Štoviše, dva člana helikopterske posade, Walter Bucci i spasioc David De Carolis, danima su radili na otkopavanju hotela zatrpanog lavinom.   Tijela unesrećenih, do kojih su se spasioci jedva probili zbog nepristupačnog terena, odvezena su u mrtvačnicu u Aquili.   U međuvremenu, vlasti su otvorile istragu. Ustanovilo se da je helikopter pao svega nekoliko minuta nakon polijetanja. Istražitelji će pregledati ostatke helikoptera.   "Helikopter je letio nisko, bilo je maglovito i nije se moglo vidjeti niti nekoliko metara ispred. Čuo sam udarac, glasnu buku, mislio sam da se radi o sudaru s planinom. Motor se čuo još nekoliko minuta, a onda tišina", rekao je jedan svjedok.   Helikopter je, ustanovilo se, upao u provaliju tako da je pao s visine od 600 metara.