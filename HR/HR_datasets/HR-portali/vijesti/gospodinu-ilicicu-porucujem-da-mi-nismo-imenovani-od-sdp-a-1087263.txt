Voditelj stručne radne skupine za provedbu cjelovite kurikularne reforme Boris Jokić i njegov stručni tim dali su danas neopozive ostavke obrazloživši taj čin političkim pritiscima. Tim povodom gostovao je u RTL Direktu te komentirao potez ministra Predraga Šustara koji je u priopćenju objavio kako reforma ide dalje te da ne prihvaća spomenute ostavke. - Mislim da sve govori način na koji je ministarstvo odgovorilo. Takve se stvari ne komentiraju priopćenjem. Mislim da zaslužuju da se javno kaže hoće li se ići u reformu, kada, ima li Hrvatska uopće novce za reformu i organizacijski potencijal za nju. Javnost to očekuje, mislim da joj je dosta priopćenja i političkih govora, bilo od strane SDP-a, HDZ-a ili bilo koje druge stranke. U ovako važnoj stvari zbilja treba jasno reći ono što je za budućnost ove zemlje potrebno - naglasio je Jokić. Gdje je ta opstrukcija zbog koje ste podnijeli ostavku, obzirom da evo svi iz vlasti govore kako daju podršku reformi? - Petsto ljudi koji su radili na reformi i dalje rade na njoj. Ako zemlja želi ići u tako složene reforme, onda mora stati iza toga. To ne može biti samo deklaratorna podrška, mi je nismo imali kroz cijeli ovaj proces, a nemamo više ni povjerenje da to možemo voditi. Što konkretno očekujete - gdje da vlada, odnosno ministarstvo podrži nastavak reforme? - Mi više ništa ne očekujemo. Rekli smo da je javnost i roditeljima, nastavnicima, školama, djeci potrebno reći da li se ide u reformu ili ne. Svaki roditelj brine hoće li toga biti ili ne, svaki tjedan u vijestima drugačija informacija. Stvar zapinje u najbanalnijoj stvari - da netko putuje 12 puta u mjesec dana svojim novcima, da mu se to ne isplaćuje zato što to nekome stoji na stolu i zato što to netko ne želi potpisati. Do toga da i na to politički utječe tko će i kako raditi na tome. Prvenstveno se čuje kritika da vi ne želite uvažiti mišljenja drugih stručnjaka? - Ja i moj tim prihvaćamo sva mišljenja. Neke od primjedaba su vrlo smislene, strukturalne. Neki predmeti, s ozbirom na prvu inačicu dokumenta, su se promijenile. Neke stvari poput lektirnih dijelova su promijenjeni u novoj inačici. No neće biti prostora i vremena da se to predstavi javnosti. Gospodin Iličić iz Hrasta danas je izjavio da mu je drago da su oni to zaustavili jer je vas postavila SDP-ova vlada? Koliko tada i sada u svemu ovome ima politike? - SDP-ova vlada je isto tako davala vrlo osrednju podršku cijelom procesu, no nije se miješala politički u ovu reformu. Ni HDZ-ova vlada se nije miješala u ovaj proces. Gospodinu Iličiću poručujem da mi nismo imenovani od SDP-a. Ja sam se također trebao javiti na javni poziv, a na taj poziv je stigla samo moja prijava. Čak da me imenovao SDP, nije imao koga drugog imenovati. Koji je ključni razlog zbog čega je stao vaš posao i ova reforma? - Ona je opstruirana od strane marginalnih političkih skupina koje su se, eto, same identificirale i od određenog dijela akademske zajednice - zaključio je Jokić. >> Više od devet tisuća potpisa za potporu kurikularnoj reformi 