Američki predsjednik Barack Obama za Fox News rekao je da je najveća greška njegovog osmogodišnjeg mandata kaos koji je nastao u Libiji nakon svrgavanja Muammara Gadafija. No, Obama je ostao odlučan po pitanju da je sama intervencija u Libiji "bila ispravna odluka", piše BBC. - Trebali smo intervenirati, ali nismo planirali za dan poslije - priznao je Obama. Podsjećamo, SAD i druge zapadne države (Francuska, Ujedinjeno Kraljevstvo...) su 2011. tijekom ustanka protiv Gadafija u Libiji izvršili niz zračnih napada "da bi zaštitili civile" i pomogli pobunjenicima. No, ubrzo nakon što je režim pao, a Gadafi brutalno linčovan od strane razularenih pripadnika pobunjenika, Libija je potonula u kaos. Formirana su dva zasebna parlamenta i dvije vlade, a stvarnu vlast preuzele su različite paravojne skupine. Ljudi su masovno počeli napuštati državu te su preko Mediterana odlazili put Italije, a prije istovremeno su u zemlji počeli jačati džihadisti ISIS-a koji su Libiji izgradili najjače uporište izvan Sirije i Iraka. Osim što je sam priznao krivicu Obama je zbog meteža u Libiji prozvao Francusku i UK, pogotovo premijera Camerona za kojeg je kazao da je bio "dekoncentriran" nakon intervencije. Što se tiče drugih stvari koje su obilježile njegova dva mandata, Obama je kao svoje najveće postignuće istaknuo spašavanje ekonomije iz velike depresije, a kao najbolji dan onaj kad je prošla njegova reforma zdravstvenog sustava. Kao najgori dan istaknuo je u pucnjavu i ubojstvo 20 djece i šest učitelja i članova osoblja u školi Sandy Hook. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!