Kosovski ministar vanjskih poslova Enver Hoxhaj rekao je u petak kako se njegova država već osvećivala susjednoj Srbiji, te da će to učiniti ponovno nakon što je njezin bivši premijer Ramush Haradinaj uhićen u Francuskoj zbog tjeralice koju je izdao Beograd.  Bivši kosovski premijer Ramush Haradinaj uhićen je u srijedu u zračnoj luci Basel-Mulhouse na istoku Francuske, na temelju međunarodnog uhidbenog naloga koji je izdala Srbija zbog ratnih zločina tijekom sukoba na Kosovu između 1998. i 1999. Bivši zapovjednik kosovske gerile UCK, Haradinaj je u prosincu 2004. izabran za premijera Kosova.  Nakon 100 dana je dao ostavku kako bi odgovarao za ratne zločine Međunarodnom kaznenom sudu za bivšu Jugoslaviju (ICTY) koji ga je oslobodio 2008. nakon što mu je suđeno po 37 optužnica, te zatim ponovno oslobođen na prizivnom sudu 2012. Haradinajovo uhićenje stvorilo je nove tenzije između Srbije i Kosova. Tisuće Haradinajevih pristaša okupilo se u petak ispred francuskog veleposlanstva u Prištini, noseći albanske i američke zastave, Albanci su u petak u zapadnom gradu Gjakovi prosvjedovali kamenujući autobus koji je prevozio srpske hodočasnike tijekom pravoslavnog Badnjaka. Kosovo se odvojilo od Srbije 2008. Obje države žele se pridružiti Europskoj uniji, no Bruxelles smatra kako one moraju normalizirati svoje odnose prije no što njihove kandidature mogu napredovati. Kosovske oporbene stranke pozivaju na prekid pregovora kojima posreduje EU.  "Jučer smo poduzeli recipročne mjere prema Nikoliću i to ćemo činiti i u budućnosti", rekao je Hoxhaj u Prištini. "Potrebna je revizija naših odnosa sa Srbijom, kao i revizija dijaloga", dodao je kosovski ministar. Hoxhaj je otkrio da je Srbija objavila više međunarodnih tjeralica za državljane Kosova, čime je ograničila njihova međunarodna putovanja.  Srbija ne priznaje Kosovo kao neovisnu državu, te uz pomoć svoje saveznice Rusije blokira ulazak Prištine u Ujedinjene narode i neke druge međunarodne institucije. Haradinaj se u četvrtak pojavio na francuskom sudu, a u pritvoru će ostati dok Srbija ne podnese službeni zahtjev za izručenjem kojeg sud zatim mora razmotriti.  Srbija optužuje Haradinaja za ubojstva Srba tijekom sukoba na Kosovu koji se završio nakon što je NATO 11 tjedana bombardirao Srbiju, zbog čega je ona povukla svoje snage koje su ubile oko 10 tisuća albanskih stanovnika. 