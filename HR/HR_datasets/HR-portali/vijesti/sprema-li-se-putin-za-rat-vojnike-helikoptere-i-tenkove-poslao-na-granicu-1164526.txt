Sjevernokorejski državni mediji upozorili su Sjedinjene Države da bi Pjongjang mogao izvršiti "supermoćni preventivni napad" nakon što je američki državni tajnik Rex Tillerson izjavio da SAD razmatra načine za vršenje pritiska na tu zemlju zbog njezina nuklearnog programa. Američki predsjednik Donald Trump zauzeo je oštro stajalište prema sjevernokorejskom vođi Kim Jong Unu, koji je odbacio savjete svoje jedine velike saveznice Kine i nastavio raditi na nuklearnim i raketnim programima usprkos sankcijama Vijeća sigurnosti UN-a. "U slučaju pokretanja našeg supermoćnog preventivnog napada, u potpunosti i trenutačno bit će uništene i pretvorene u pepeo ne samo američke imperijalističke invazijske snage u Južnoj Koreji i okolnim područjima, nego i Sjedinjene Države", objavio je Rodong Sinmun, službeno glasilo sjevernokorejske vladajuće Radničke stranke. SAD razmatraju sve opcije Sjeverna Koreja redovno prijeti uništenjem Japanu, Južnoj Koreji i Sjedinjenim Državama i ne odustaje od svoje ratobornosti ni nakon neuspješnog pokusnog ispaljivanja rakete u nedjelju, dan nakon što je na vojnoj paradi pokazala svoje balističke rakete. Tillerson je izjavio u srijedu da Sjedinjene Države razmatraju načine za vršenje pritiska na Sjevernu Koreju zbog njezina nuklearnog programa. "Razmatramo sve opcije za Sjevernu Koreju i kao države koja podržava terorizam, ali i druge načine da izvršimo pritisak na režim u Pjongjangu da se ponovno uključi u razgovore s nama, ali na  drugačijim osnovama nego što su bili prošli razgovori", rekao je on. Američki potpredsjednik Mike Pence, na turneji po azijskim saveznicama, opetovano je izjavio da je "razdoblje strateškog strpljenja" sa Sjevernom Korejom završeno.  Predsjednik Predstavničkog doma Kongresa Paul Ryan rekao je pak tijekom posjeta Londonu da vojna opcija mora biti dio pritiska. "Civilizirane zemlje ne mogu dopustiti da taj diktator ima takvu vrstu moći", kazao je on misleći na Kima. Vršitelj dužnosti južnokorejskog predsjednika Hwang Kyo-ahn u četvrtak je na sastanku s najvišim dužnosnicima ponovno pozvao vojsku i sigurnosne agencije na oprez. Ministarstvo obrane je priopćilo da američke i južnokorejske zračne snage održavaju godišnje vojne vježbe, kodnog naziva Max Thunder, do 28. travnja. Sjeverna Koreja takve vježbe uobičajeno naziva pripremama za invaziju.   Putin ojačava granicu Ruski predsjednik Vladimir Putin, navodno, vojno "ojačava" granicu sa Sjevernom Korejom te ubrzano na nju doprema vojnike i opremu nakon što je američki predsjednik Donald Trump poslao svoju mornaricu prema Korejskom poluotoku i ozbiljno zaprijetio komunističkoj državi. Na snimci koja je objavljena na YouTubeu, a na koju se poziva britanski The Sun, navodno se vide tri vlaka "natovarena" vojnom opremom koji se kreću prema granici između Rusije i Sjeverne Koreje. Druga scena pokazuje vojni helikopter u letu prema granici i tenkovske manevre u polju. Drugi izvještaji govore kako se vojska prema granici sa sjevernom Korejom kretala i cestama.  Rusi strahuju da će u slučaju sukoba SAD-a i komunističke države veliki broj izbjeglica iz Sjeverne Koreje krenuti prema njihovoj granici, a Putin je upozoren i da će bi, ako SAD bombardira nuklearna postrojenja, zračenje moglo doći i do Rusije.  - Premještanje razne vojne opreme na jugoistok Rusije primijećeno je tijekom proteklog tjedna - rekao je ratni veteran Stanislva Sinitsin te dodao kako mnogi te manevre povezuju sa stanjem na Korejskom poluotoku.  - Oblak s radioaktivnim česticama će za dva sata doći do Vladivostoka, ako SAD projektilima pogodi sjevernokorejska nuklearna postrojenja - kazao je ruski stručnjak Konstantin Asmolov te dodao da će u slučaju rata "tražitelji azila krenuti u Rusiju".  Glasnogovornik ruske vojske Aleksander Gordejev nije želio jasno reći zašto je došlo do premještanja vojnika i vojne opreme, ali je kazao da su nedavno na Sibiru završile vojne vježbe. >>'Ako Sjeverna Koreja napravi još jedan provokativan potez, Kinezi će htjeti vidjeti oštre mjere' >>Vijeće sigurnosti UN-a: Vrijeme je da Sjeverna Koreja položi račune! 