Početak siječnja 2017. korisnicima elektroničkih komunikacija donosi nova prava i zaštitu, a operatorima nove obveze vezane uz prigovore korisnika i umanjenje računa zbog kvara na mrežama te povećanje minimalne brzine pristupa internetu, najavili su u četvrtak iz HAKOM-a dodajući da se sredinom 2017. očekuje ukidanje dodatnih naknada za roaming u EU-u. Korisnici više neće trebati podnositi prigovor operatoru za umanjenje računa zbog kvara u mrežama nego će im operator morati ponuditi izbor ili umanjiti mjesečnu naknadu razmjerno broju dana za koje nisu mogli koristiti uslugu ili pak štetu nadoknadi na drugi način, objašnjavaju nova pravila iz Hrvatske regulatorne agencije za mrežne djelatnosti (HAKOM). Naglašavaju da se minimalna brzina pristupa internetu povećava s 50 na 70 posto maksimalno ugovorene brzine za sve ugovorene usluge nakon 1. siječnja 2017., a ako operator zbog tehničkih razloga ipak ne može redovito isporučivati najmanje 70 posto maksimalne ugovorene brzine, nova pravila, pored prava na raskid ugovora bez plaćanja naknade za prijevremeni raskid ili prelaska na neki drugi paket s nižom brzinom, operatorima omogućuju i da korisnicima ponude popust na uslugu. Nova pravila propisana su izmjenama i dopunama Pravilnika o načinu i uvjetima obavljanja djelatnosti elektroničkih komunikacijskih mreža i usluga koje je HAKOM donio u svibnju 2016. Iz HAKOM-a ističu da će u idućoj godini njihove aktivnosti biti usmjerene na još bolju zaštitu korisnika telekomunikacijskih, poštanskih i željezničkih usluga. Registar "Ne zovi" krajem siječnja 2017. i ukidanje roaming naknada sredinom lipnja S ciljem veće zaštite HAKOM krajem siječnja planira pokrenuti registar "Ne zovi" koji korisnicima treba omogućiti dodatnu zaštitu od neželjenih poziva, bilo da se radi o pozivima s ljudskim posredovanjem ili bez njega, a korisnici će se u taj registar moći besplatno upisati podnošenjem zahtjeva izabranom operatoru. Povoljnije za korisnike, a nešto manje za operatore, bit će i ukidanje dodatnih roaming naknada, koje se na razini EU-a očekuje od 15. lipnja 2017., pa će korisnici usluge mobilnih komunikacijskih mreža u inozemstvu odnosno unutar EU-a plaćati isto kao kod kuće. "Cijene roaminga ovisit će o nacionalnoj tarifi koju je pojedini korisnik izabrao, što znači da će svaki hrvatski korisnik u roamingu plaćati uslugu sukladno tarifi koju je ugovorio sa svojim operatorom za domaći promet. Za odlazne pozive u roamingu se kao osnova za izračun koristi cijena poziva prema drugim nacionalnim mobilnim mrežama, prema cjeniku tarife koju je korisnik ugovorio, dok bi dolazni pozivi u roamingu, a s obzirom na to da se u nacionalnom prometu ne naplaćuju, trebali biti besplatni", objašnjavaju iz HAKOM-a. Ostale roaming usluge bi se naplaćivale sukladno nacionalnoj tarifi koju je pojedini korisnik izabrao. U vezi s tim iz HAKOM-a ističu da se radi o očekivanjima, jer je za ukidanje dodatnih roaming naknada preduvjet i donošenje provedbenih akata na razini EU o odgovarajućem veleprodajnom tržištu te kriteriju pravedne uporabe i održivosti novog modela ukidanja roaming naknada, a ti se akti donose u europskoj zakonskoj proceduri, u kojoj sudjeluje i HAKOM. "HAKOM će i dalje štititi interese hrvatskog tržišta koje karakterizira veliki priljev turista iz EU zemalja tijekom ljetnih mjeseci, kako se ne bi dogodilo da zbog odluka na europskoj razini hrvatski korisnici snose posljedice u smislu povećanja domaćih cijena ili smanjenja kvalitete usluge", poručuju iz HAKOM-a. U 2017. se očekuje i znatno manje smetnji na području televizije, koje su dugo godina u Hrvatskoj izazivali međunarodno neusklađeni odašiljači iz Italije, a kako je u studenom dio tih odašiljača ugašen, HAKOM je proveo mjerenja razina ometajućih signala iz Italije na više lokacija u Istarskoj i Primorsko-goranskoj županiji utvrdivši već znatno smanjenje smetnji iz regija Friuli Venezia Giulia i Veneto. HAKOM najavljuje da će u idućem razdoblju provesti mjerenja u sjevernoj, srednjoj i južnoj Dalmaciji te o tome obavijestiti javnost uz dodatak da za sigurnu i konačnu potvrdu nepostojanja smetnji duž jadranske obale ipak treba pričekati ljeto kada su bolji uvjeti rasprostiranja radijskih valova. HAKOM će u 2017. nastaviti i izrađivati prijedloge strategije i provođenja aktivnosti definiranih Strategijom prelaska digitalne zemaljske televizije na sustav DVB-T2 i dodjele frekvencijskog pojasa 700 MHz, u planu je organizacija foruma o budućnosti UHF spektra, na kojem će okupiti dionike tržišta i predstaviti Strategiju. HAKOM će u 2017. intenzivno raditi i na izradi novog europskog regulatornog okvira za područje elektroničkih komunikacija u čijem su fokusu mreže pokretnih komunikacija pete generacije (5G) jer se očekuje da će 5G tehnologije omogućiti niz novih primjena u zdravstvu, energetici i prometu, kao i nove i kvalitetnije usluge u pokretnim komunikacijama. "U nadolazećem razdoblju prioritet u upravljanju spektrom bit će aktivnosti harmonizacije dodatnog RF spektra za 5G, a u suradnji sa susjednim zemljama te telekom industrijom planiraju se i testiranja 5G tehnologija za što postoji mogućnost dobivanja potpora iz europskih fondova", naglašavaju iz HAKOM-a. >> HAKOM će morati ujednačiti cijene pristupa optičkoj mreži: 'Mostov amandman je protivan pravu EU!' 