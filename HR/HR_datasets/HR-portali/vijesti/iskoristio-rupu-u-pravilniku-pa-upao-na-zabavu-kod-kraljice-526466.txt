Investitor u IT industriju, Greg Agnew (56) 'upao' je na kraljičinu vrtnu zabavu u Buckinghamskoj palači iskoristivši rupu u pravilniku, piše Mirror. Greg i supruga Nicole uživali su u društvu kraljice Elizabete, princa Filipa, princa Williama i Kate, biskupa i mnogih utjecajnih poduzetnika. Cijeli kraljevski dvor bio je na zabavi, no kako je običan građanin poput Grega ušao u to visoko društvo? Jednostavno, pitao je može li doći i dobio je potvrdan odgovor. Greg, bivši novinar koji sad živi u Los Angelesu, rođen je na Novom Zelandu.  - Otkrio sam jedan mali propust, mislim da je nastao još u doba kraljice Viktorije. Prema njemu, svatko tko ima putovnicu Novog Zelanda može poslati zahtjev da prisustvuje zabavi. Ja sam to i napravio i dvor mi je odgovorio potvrdno. Bilo je vrlo jednostavno - objašnjava Greg. - Svake godine dobijemo limitirani broj pozivnica za događaje koje organizirani britanski kraljevski dvor - kazalo je novozelandsko ministarstvo vanjskih poslova i trgovine.   Greg je bio jedan od sretnika čije je ime izvučeno na tomboli. Sudeći po fotografijama koje je objavio na društvenim mrežama, čini se kako se jako dobro zabavio. Isto pravilo vrijedi i za državljane Australije.