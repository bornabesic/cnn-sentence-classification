Foto: Hina SJEDINJENE Države ne namjeravaju ublažiti sankcije protiv Rusije a možda ih čak i pooštre, rekao je savjetnik američkoga predsjednika Donalda Trumpa u petak, što je različito stajalište Washingtona po tom pitanju u odnosu na dan ranije.   "Ne ublažavamo sankcije Rusiji. Štoviše, vjerojatno ćemo biti stroži prema Rusiji", rekao je Trumpov gospodarski savjetnik Gary Cohn na marginama summita G7 u Taormini.  Dan prije, Cohn je izjavio da Trump razmatra pitanje sankcija Rusiji i dodao: "Trenutno nemamo stajalište".  SAD i EU nametnule su sankcije Rusiji 2014., nakon ruske aneksije Krimskog poluotoka. To je izazvalo ruske protusankcije Zapadu i niz kriza u odnosima između Istoka i Zapada.  Predsjednik Europskog vijeća Donald Tusk u petak je pozvao čelnike skupine G7 da se striktno pridržavaju odluke o sankcijama donesenim protiv Rusije, reagirajući time na Cohnovu izjavu da Washington o tom pitanju nema stajalište.