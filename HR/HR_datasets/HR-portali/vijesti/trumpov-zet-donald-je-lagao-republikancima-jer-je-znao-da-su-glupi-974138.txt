Screenshot: YouTube DONALD Trump je lagao republikancima jer je smatrao da su toliko glupi da će mu zaista povjerovati, izjavio je njegov zet Jared Kushner. Bivša urednica New York Observera Elizabeth Spiers je na Twitteru objavila da je Kushner ovo izjavio nakon Trumpovih neprekidnih napada na Obamu zbog tvrdnji da nije rođen u SAD-u i stoga nije legitiman predsjednik. "Samo zna da su republikanci glupi i da će mu povjerovati" Spiers je objavila da je Kushner, bivši izdavač istih novina, tada rekao da Trump uopće ne vjeruje teorijama zavjere o Obaminom porijeklu. "Kada sam bila urednica New York Observera, Kushner i ja smo se svađali oko načina na koji trebamo pisati o Trumpu. Rekla sam mu da mi je osobito odvratan njegov rasistički i cinični stav prema Obami", napisala je Spiers. "Okrenuo je očima i rekao: 'Elizabeth, on u to uopće ne vjeruje. Samo zna da su republikanci glupi i da će mu povjerovati'". "Trump je sposoban lagati o bilo čemu" Spiers je ovo otkrila javnosti "kako bi dokazala da je Trump nepopravljivi lažljivac": "Nije prevario demokrate, nego svoju vlastitu stranku. Imate potpuno pravo biti lakovjerni, ali ja želim znati što se stvarno događa", poručila je Spiers republikancima. Spiers također tvrdi da joj je jednom prilikom Trumpov prijatelj rekao da je sposoban lagati "i o tome koliko je sati, čisto zbog vježbe".