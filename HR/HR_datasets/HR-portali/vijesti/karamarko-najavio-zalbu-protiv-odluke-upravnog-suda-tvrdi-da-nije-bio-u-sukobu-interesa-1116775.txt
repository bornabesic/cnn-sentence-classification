Bivši potpredsjednik Vlade i predsjednik HDZ-a Tomislav Karamarko najavio je u utorak da će se žaliti na presudu Upravnog suda koji je potvrdio lipanjsku odluku Povjerenstva za odlučivanje o sukobu interesa prema kojoj je bio u sukobu interesa zbog poslovnih i prijateljskih odnosa sa savjetnikom MOL-a Josipom Petrovićem. “Nakon što sud dostavi pisani otpravak i nakon izvršenja uvida u obrazloženje suda svakako ćemo uložiti žalbu. Sukoba interesa nije bilo i doći ćemo do pravde”, izjavio je Karamarko Hini u utorak poslijepodne. Upravni sud u ponedjeljak je zaključio da je odluka Povjerenstva bila zakonita, odnosno da je Karamarko kao potpredsjednik Vlade bio u sukobu interesa. Na odluku suda Karamarko ima pravo žalbe o kojoj će odlučivati Visoki upravni sud. Kada je nakon odluke Povjerenstva o tzv. aferi Drimia podnio ostavku na mjesto prvog potpredsjednika Vlade i najavio sudsku tužbu, Karamarko je odluku nazvao "napola nakaradnom", navodeći da podsjeća na verbalni delikt i da je "isforsirana pritiskom". Povjerenstvo za odlučivanje o sukobu interesa 15. lipnja zaključilo je da je Karamarko u sukobu interesa jer njegovi privatni interesi mogu utjecati na nepristranost u obavljanju javne dužnosti i da zbog potencijalnog sukoba interesa ne može sudjelovati u donošenju odluka vezanih uz Inu i arbitražne postupke između Hrvatske i MOL-a. "Iznošenjem osobnih stavova i prijedloga kojima se zalagao za povlačenje Hrvatske iz arbitražnih postupaka koji se vode između Hrvatske i MOL-a, osobito na sastanku Vijeća za suradnju održanom 5. svibnja 2016. između predstavnika Domoljubne koalicije i Mosta, dužnosnik Tomislav Karamarko bio je u sukobu interesa", stoji u odluci Povjerenstva. Sukob interesa Povjerenstvo je utvrdilo temeljem članka 2. Zakona o sprječavanju sukoba interesa, koji navodi da sukob interesa dužnosnika postoji ako je njegov privatni interes u suprotnosti s javnim, a posebice kada taj privatni interes može utjecati na nepristranost u obavljanju javne dužnosti. Povjerenstvo je utvrđivalo je li Karamarko u sukobu interesa jer je tvrtka njegove supruge dvije godine imala ugovor s tvrtkom Josipa Petrovića "Peritus savjetovanja“ u razdoblju nakon dolaska Karamarka na čelo HDZ-a, a prije njegova dolaska u Banske dvore te zbog toga što je u prijateljskim odnosima s Petrovićem, zastupnikom i savjetnikom MOL-a, s kojim je Hrvatska zbog Ine u dva postupka arbitraže. >> Izgubio na sudu: Potvrđena odluka Povjerenstva da je Tomislav Karamarko bio u sukobu interesa 