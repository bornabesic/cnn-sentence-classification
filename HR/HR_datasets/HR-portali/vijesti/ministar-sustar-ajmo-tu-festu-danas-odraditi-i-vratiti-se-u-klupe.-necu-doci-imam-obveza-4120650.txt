Ministar znanosti, obrazovanja i sporta Predrag Šustar kazao je za N1 kako neće moći doći na današnji prosvjed inicijative Hrvatska može bolje koji je zakazan za 18 sati na glavnom zagrebačkom trgu jer ima otprije dogovorene neke obveze, no kako se raduje 'fešti'. - Mislim da je to jako dobar uvod, a ključno je vratiti se nakon toga u institucije. Zato mi je drago da su kolege tu. Drago mi je i da je Jokić tu, on će pomoći, ja bih volio da se on ipak vrati - kazao je Šustar o voditelju ekspertnog tima koji je tražio razrješenje. - Nažalost, imam druge obaveze, pratit ću naravno, ali moram odraditi obaveze. Vjerujem da će biti tu svi dionici u procesu, a ključna poruka je da smo obrazovanje stavili na mjesto koje mu pripada - kazao je ministar.- No, nakon fešte ostaje da radimo, vremena je malo. Pozivam sve da se prosvjed, fešta, podrška reformi napravi u građanskim okvirima, da to bude lijepo, da poruke budu pozitivne, da ne bude ispada, radi se o našoj djeci - dodao je. - Posao treba odraditi, ni Boris ni Predrag ni bilo tko nisu ključni, nego reforma, hajmo feštu odraditi i vratiti se u klupe. Novac je osiguran i čeka nas u EU fondovima. Malo je vremena, ali uz malo dobre volje možemo to odraditi i već krenuti od iduće školske godine - zaključio je za N1. Današnji prosvjed zbog nezadovoljstva stanje obrazovanja potaknut krizom reforme školstva, komentirao je Momir Katrin, pomoćnik ministra obrazovanja zadužen za kurikularnu reformu. - Ministarstvo obrazovanja ničime nikada nije dovelo u pitanje kurikularnu reformu, ne znam od kud ta naklapanja – rekao je Karin, dodajući da u MZOS-u na reformi rade bez fige u džepu. Upitan za doživljaj današnjeg prosvjeda, Karin je izjavio kako ne zna koji je njegov cilj. - Ne znam što je cilj prosvjeda. Kurikularna reforma je reforma društva, revolucije nam ne trebaju. Treba nam mir i pamet. Dajemo svu potporu Ekspertnoj radnoj skupini na čelu s Borisom Jokićem. Osobno se budim i liježem s kurikularnom reformom u glavi, rekao je Karin, koji nema stav o tomu je li prosvjed - kao što primjerice ističe predsjednik Hrasta Ladislav Ilčić - politiziran ili ne. - Oni koji organiziraju prosvjed najbolje znaju je li on politiziran ili nije, kaže Karin.