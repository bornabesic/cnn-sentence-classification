Vodeća oporbena stranka proživljava svoje možda i najteže dane. Dio članstva poziva na pobunu, rušenje novog šefa Davora Bernardića, nezadovoljni su kamo stranka ide i u što se pretvorila. Situacija je i više nego loša, stranka je devastirana i programski i kadrovski, što se uostalom najbolje vidjelo upravo na lokalnim izborima na kojima SDP ili nije imao svoje kandidate ili je imao slabe kandidate u tri velika grada – Zagrebu, Osijeku i Splitu. Opasna simplifikacija Tko je krivac? Mnogi danas upiru prstom u Davora Bernardića, no činjenica je da on stranku vodi nešto više od pola godine. I da veliki dio odgovornosti snosi i stara garnitura na čelu sa Zoranom Milanovićem od koje je nova ekipa u mnogočemu preuzela obrazac ponašanja. Da je svesti očitu krizu SDP-a i socijaldemokracije na Bernardića opasna simplifikacija, smatra i bivši predsjednik države i bivši SDP-ovac Ivo Josipović. – Da bi ojačao, obnovio povjerenje građana i probudio novi optimizam hrvatske ljevice i društva u cjelini, SDP se mora suočiti sa slabostima politike unatrag nekoliko godina – smatra Josipović. Istina je, dodaje, da za vrijeme izbora nije najsretnije otvarati ljute rane pa neće, kaže, ni on. Ali, kad-tad, dodaje, s Bernardićem ili nekim drugim, SDP mora povesti bitno drukčiju politiku. Josipović kaže i kako bi volio ponovno vidjeti ljevicu ujedinjenu idejom socijalne i općedruštvene pravde, modernih tehnologija i razvoja, posvećenu reformama i progresu. – Kao predsjednik Republike, nudio sam brojne inicijative u tom smjeru, ali tadašnja Milanovićeva Vlada za njih nije željela ni čuti. Šteta, da je bilo drukčije, siguran sam, SDP bi i danas bio na vlasti – smatra Josipović. I jedan bivši ministar SDP-a iz Vlade Ivice Račana kaže da je današnja situacija rezultat ranijeg nečinjenja i da je dugogodišnja devastacija stigla na naplatu. – U novom vodstvu čitav je niz onih koji su imali šansu za vrijeme Zorana Milanovića upozoriti na sve loše što se u stranci događalo. Gdje su bili i što su radili, i gdje su bili i što su radili na ovim lokalnim izborima. Gdje je njihov doprinos – kaže naš sugovornik. Pritom ističe i kako je Bernardić učinio niz pogrešaka, a jedna od glavnih je da se okružio potpuno krivim ljudima. Sebični razlozi Bivša SDP-ova ministrica Mirela Holy kaže da je sve što zadnjih dana događa u SDP-u vrlo tužno. – Nije mi drago, SDP ima prekrasne ljude i dugu tradiciju. Kaos u SDP-u nije nastao preko noći i nije zasluga samo Bernardića već i Zorana Milanovića i velikog broja ljudi oko njega koji su vidjeli da se stvari ne odvijaju kako bi trebale i šutjeli – kaže Holy. Jedno vrijeme to se moglo pokrivati jer je Milanović, kaže, bio borac, za razliku od Bernardića. – No sad je jasno da je tek vanjska ljuštura da je SDP stranka koja se vodi idealima – kaže Holy. Nije sigurna hoće li stranka micati Bernardića ili neće, ali drži da oni koji to i žele rade to isključivo radi sebe. Većina SDP-ovaca s kojima smo razgovarali za loš rezultat u Zagrebu krivi najviše Davora Bernardića. On je, kažu, godinama vodio tu organizaciju i imao je odriješene ruke u tome. No ima i onih koji kažu da stvari i nisu baš tako crno-bijele. – Treba znati i da je zagrebačka organizacija godinama djelovala pod užasnim pritiscima i prijetnjama od raspuštanja i da su ljudi u njoj bili koncentrirani na samoodržavanje. Na kraju imamo što imamo, a to su ljudi na listi za Skupštinu od kojih većina, po ikakvim kriterijima, tu ne bi trebala biti. A nitko novi nije isprofiliran – kaže naš sugovornik.