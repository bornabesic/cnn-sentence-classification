Dioničari slovenskog trgovačkog lanca Mercator odlučivat će o imenovanju dva nova člana nadzornog odbora (NO) - Ante Ramljaka i Vladimira Bošnjaka - na skupštini sazvanoj 15. lipnja u Ljubljani, objavio je u petak Mercator u obavijesti za dioničare na Ljubljanskoj burzi. Uprava Mercatora, koju nakon prošlomjesečne ostavke Tonija Balažiča vodi direktor Tomislav Čizmić, predložila je za dva nova člana nadzornog odbora, nakon što su prošli mjesec ostavke dali Ante Todorić i Ivan Crnjac. Za nove članove nadzornog odbora uprava dioničarima predlaže Antu Ramljaka, izvanrednog povjerenika hrvatske Vlade za Agrokor i Vladimira Bošnjaka,  izvršnog direktora za područje strategija i tržišta kapitala u tom koncernu. Budući da je Mercator lani poslovao s gubitkom od 79,25 milijuna eura, neće se odlučivati o raspodjeli dividendi, a Uprava Mercatora dioničarima predlaže da se gubitak iz bilance pokrije na teret ukidanja opće revalorizacije vrijednosti kapitala. 