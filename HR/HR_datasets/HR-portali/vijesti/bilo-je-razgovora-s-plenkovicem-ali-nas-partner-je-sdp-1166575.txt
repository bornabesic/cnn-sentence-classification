Predsjednik HSS-a Krešo Beljak poručio je danas - HSS-a neće biti u priči oko vlade. Jamčim to, HSS je stranka koja je puno oluja prebrodila u zadnjih godinu dana tako da se sigurno nećemo nasukati u ovoj oluji. Sve do novih parlamentarnih izbora ostajemo oporba. Bilo je razgovora s Plenkovićem, ali ja sam to otklonio. Naš partner je SDP, duboko smo u lokalnim izborima, a novi parlamentarni izbori bi bili pogubni u mnogo pogleda - rekao je Beljak na televiziji N1. - Više stranaka je protiv Plenkovića nego za, zato sam predložio da se okupi nova većina umjesto HDZ-ove i to bi HSS podržao. No, druge stranke su protiv pa je to malo izgledno - rekao je Beljak. Osvrnuo se i na odnos HDZ-a i Mosta. - Sve nas je ovo iznenadilo. Očito se to dugo kuhalo i odnos nije bio dobar - dodao je. 