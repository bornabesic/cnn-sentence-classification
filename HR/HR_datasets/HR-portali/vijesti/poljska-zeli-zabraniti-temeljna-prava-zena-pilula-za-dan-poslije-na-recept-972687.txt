Foto: Wikipedia POLJSKI parlament, kojim dominiraju nacionalistički konzervativci, izglasao je u srijedu navečer zakon koji ograničava pristup "piluli za dan poslije", koja će odsada biti dostupna jedino na liječnički recept. Prethodna liberalna vlada je, sukladno europskom propisu, omogućila pristup piluli za dan poslije bez recepta osobama starijim od 15 godina. Za novi zakon, inicijativu vlade premijerke Beate Szydlo, glasala su 242 zastupnika, prema 188 zastupnika koji se protive tom propisu i 9 suzdržanih. Hitna kontracepcija će izgubiti smisao Taj zakon trebao bi lagano proći i u Senatu gdje stranka Pravo i pravda (PiS) ima većinu, kao i dobiti potpis konzervativnog predsjednika Andrzeja Dude, ali već je zabrinuo feminističke krugove u Poljskoj. "Taj plan ograničava prava žena u pogledu reprodukcije", rekla je Katarzyna Labedz iz Saveza za ženska pitanja i obiteljsko planiranje. Ona drži da bi hitna kontracepcija mogla izgubiti svoj smisao jer da bi bila učinkovita, mora se primijeniti u najkraćem roku. "Bojimo se da se radi o ograničavajućoj mjeri i da će uskoro uslijediti druge", rekla je Labedz. PiS već zabranio financiranje in vitro oplodnje i pokušao ograničiti pravo na pobačaj PiS, na vlasti u Poljskoj dulje od godinu dana, već je prekinuo državno financiranje in vitro oplodnje. U jesen 2016. PiS je pokušao ograničiti pravo na pobačaj, koje je ionako među restriktivnijima u Europi. Pod pritiskom prosvjeda nazvanih "štrajkovi žena" na kojima je sudjelovalo oko 100.000 osoba diljem zemlje, vlada je odbacila taj nacrt zakona.