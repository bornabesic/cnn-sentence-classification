Sisački ribiči prijavili su zagađenje naftom u rijeci Savi, nizvodno od ušća Kupe, a ispostavilo se da je tijekom jučerašnjeg dana (srijeda), zbog pucanja cjevovoda između Janafa i Rafinerije istekla sirova nafta koja je podzemnim putem završila u rijeci Savi. U Rafineriji nafte Sisak potvrdili su kako je ustanovljeno da je u srijedu došlo do propuštanja sirove nafte iz sirovinskog cjevovoda koji spaja Janaf i Rafineriju nafte Sisak čijoj se sanaciji pristupilo odmah. "Obzirom se na cesti pored Rafinerije nafte Sisak odvijaju radovi iskopa za potrebe projekta novog kolektora otpadnih voda Grada Siska, manja količina sirovina je podzemnim putem dospjela i u navedeni iskop. U iskopu spomenutih građevinskih radova sirovina se pomiješala s podzemnim vodama koje su pumpane u javnu oborinsku kanalizaciju koja ima ispust u Savu. Odmah po uočavanju onečišćenja angažiran je ovlašteni izvođač na sanaciji koji je izašao na teren u 1 poslije ponoći te je u roku od sat vremena sanacija završena." - priopćeno je iz INA-e. O svemu je obaviještena i Inspekcija zaštite okoliša. >> Na Zapadnom kolodvoru iz vagona iscurila klorovodična kiselina