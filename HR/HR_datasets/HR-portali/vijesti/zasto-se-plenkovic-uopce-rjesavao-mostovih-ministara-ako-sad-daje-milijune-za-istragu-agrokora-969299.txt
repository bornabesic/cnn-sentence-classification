Foto: Hina VLADA je danas DORH-u odobrila pet milijuna kuna da istraži kriminal u Agrokoru.   >> DORH dobio 5 milijuna kuna da istraži kriminal u Agrokoru  "Iz proračunskih zaliha ćemo to isplatiti DORH-u. Ovime vrlo jasno pokazujemo da je Vladi RH u interesu na zakonit način pomoći nadležnim institucijama da do kraja rasvijetle sva zbivanja u Agrokoru te, ako je to potrebno, pokrenu i odgovarajuće kaznene postupke. Tako radi jedna ozbiljna vlada", poručio je Plenković.  "Važno je i da policija i DORH uz punu neovisnost nastave svoje aktivnosti i dovedu do raščišćavanja situacije s Agrokorom. Tih 5 milijuna kuna će omogućiti kvalitetniji i učinkovitiji rad državnog odvjetništva", dodao je premijer.   Problematičan Plenkovićev postupak  Plenkovićev postupak je problematičan iz nekoliko razloga.   Prvo, kriza vlade koja još uvijek traje nastala je zbog Plenkovićevog razrješenja Mostovih ministara. Podsjetimo, premijer je zbog neslaganja upravo oko Agrokora zatražio razrješenje Orepića, Dobrovića i Šprlje. Tada je odbacio sve kritike na račun ministra financija Zdravka Marića, kojeg su Mostovci, kao bivšeg Todorićevog zaposlenika, optuživali za muljanje u aferi Agrokor.  >> Plenković: Ja mogu razriješiti ministre bez ičijeg supotpisa  Posljedično, razrješivanje Mostovaca koji se nisu slagali s premijerovom obranom Marića, postalo je okidač krize vlade koja će dovesti do političkog razdora. HDZ je nekako uspio skrpati većinu, Plenković je opstao, Mostovci više nisu ministri, a Božo Petrov dao je ostavku na mjestu predsjednika sabora.   Zašto je uopće razrješivao Mostovce?  Prije samog razrješivanja, Božo Petrov je kazneno prijavio Todorića i upravu Agrokora. To je praktički povuklo otvoreno neslaganje Mostovih ministara s Plenkovićevom obranom Marića koja je skoro dovela do pada vlade.  Nakon svega što se dogodilo i nakon svega što je priuštio javnosti, samo kako bi obranio bivšeg Agrokorovog zaposlenika, Plenković danas daje pet milijuna kuna DORH-u da istraži kriminal u Agrokoru.  Samostalni i neovisni DORH?  Drugo, u uvodnoj riječi Glavnog državnog odvjetnika na stranicama DORH-a piše kako je Državno odvjetništvo samostalno i neovisno pravosudno tijelo. Dakle, kao samostalno i neovisno tijelo, DORH ima svoj budžet, neovisan o financijskim injekcijama premijera. Tako mogu osiguravati neovisnost i nepristranost. Budući da im je premijer, bez obzira na to što je to bilo na njihov zahtjev, donirao ovu svotu, dovodi se u pitanje neovisnost DORH-a.  Usput, glavni državni odvjetnik koji piše kako je DORH samostalno i neovisno pravosudno tijelo je Dinko Cvitan. Isti onaj kojega je Plenković dovukao na presicu kako bi prao obraz u aferi Dnevnice.  >> Zašto je Plenković doveo Cvitana na izvanrednu pressicu? "Poruka je da se dogodilo nešto iznimno"   Osim toga, uobičajen je postupak da, kad država nekome dodijeli određeni iznos, a posebno kad nekome dodijeli iznos od pet milijuna kuna, da taj netko kome su novci dodijeljeni - elaborira na što će se oni potrošiti. Problem s DORH-om i s istragom Agrokora je u tome što je istraga tajna. Prema tome, DORH ne može opravdati trošak dodijeljenih sredstava. Time se automatski gubi transparentnost troška proračunskog novca.   Neobično je, u najmanju ruku, postupanje premijera koji se donedavno borio rukama i nogama kako bi zaštitio čovjeka kojeg se optuživalo za upletenost u skandaloznu povijest Agrokora.