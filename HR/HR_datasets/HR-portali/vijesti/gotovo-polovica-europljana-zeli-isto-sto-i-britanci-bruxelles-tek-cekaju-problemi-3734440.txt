Gotovo polovica birača u osam velikih država članica EU-a želi glasovati o članstvu u Europskoj uniji, poput Britanaca koji će o tome odlučivati na referendumu idući mjesec, pokazalo je novo ispitivanje javnog mnijenja. Ispitivanje agencije Ipsos-Mori, objavljeno u ponedjeljak, pokazalo je da 45 posto od više od 6000 ljudi obuhvaćenih istraživanjem u Belgiji, Francuskoj, Njemačkoj, Mađarskoj, Italiji, Poljskoj, Španjolskoj i Švedskoj želi takav referendum, a trećina bi ih glasovala za izlazak iz EU-a. Postotak onih koji bi, kad bi im se za to pružila prilika, glasovali za izlazak iz EU-a kreće se od 48 odnosno 41 posto u Italiji i Francuskoj do 22 odnosno 26 posto u Poljskoj i Španjolskoj, navodi agencija. „Talijani se posebice nadaju da će im se pružiti prilika da glasuju o članstvu u EU-u, što upućuje na to da čak i ako Britanci u lipnju glasuju za status quo to neće biti kraj problemima za EU“, rekao je Bobby Duffy, voditelj društvenih istraživanja te agencije. Talijanski protuestablišmentski Pokret pet zvijezda prerastao je u drugu najveću političku snagu u zemlji i zauzima se za izlazak iz eurozone. Francuska krajnje desna Nacionalna fronta također želi napustiti euro. Ispitivanje Ipsos-MORI-ja provedeno putem interneta pokazalo je da 49 posto ispitanika u tih osam država smatra da će Velika Britanija 23. lipnja glasovati za izlazak iz EU-a, više nego u samoj Britaniji gdje to smatra 35 ispitanika. Uz to, 51 posto ih smatra da bi tzv. Brexit nanio štetu europskom gospodarstvu, a samo 36 da bi štetilo britanskom gospodarstvu. Čelnici britanske kampanje za izlazak iz EU-a ističu da će Velika Britanija biti u snažnoj poziciji u pregovorima o novom trgovinskom sporazumu nakon izlaska iz Unije, s obzirom na to da je riječ o petom najvećem gospodarstvu svijeta. Također upozoravaju da se EU kreće u smjeru dublje političke unije, iako je ovo ispitivanje pokazalo da u to vjeruje vrlo malo europskih građana. Nešto preko 20 posto ispitanika u osam država obuhvaćenih istraživanjem te u Velikoj Britaniji smatra da će se do 2020. europska integracija produbiti, prema 40 posto koji smatraju da će upravo suprotno ona oslabjeti. Nadalje, 48 posto ispitanika smatra da bi odluka Velike Britanije da iziđe iz EU-a potaknula i druge države članice da učine isto, dok se 18 posto ispitanika s time ne slaže. Ispitivanje je provedeno od 25. ožujka do 8. travnja.