Foto: Hina BRITANSKA policija brzo napreduje u istrazi o samoubilačkom napadu u Manchesteru u kojem su poginule 22 osobe uz razotkrivanje "dobrog dijela" džihadističke mreže koja stoji iza napada.  Do novog je uhićenja došlo u petak navečer te je sad devet pritvorenih u okviru istrage o samoubilačkom napadu počinjenom u ponedjeljak navečer na izlasku s koncerta američke pjevačice Ariane Grande za koji je odgovornost preuzela džihadistička skupina Islamska država.  Policija je učinila "ogroman" napredak u istrazi te nastavlja istraživati "važne" tragove, rekao je popodne Mark Rowley, britanski protuteroristički dužnosnik najavljujući da su "vjerojatna" i druga uhićenja.  U području Rusholmea, južno od Manchestera, uhićen je 44-godišnji muškarac.  U napadu koji je izveo mladi Britanac libijskog podrijetla Salman Abedi poginule su 22 osobe, među kojima djeca, a 116 ih je ozlijeđeno od kojih je 66 još u bolnici a 23 njih u teškom stanju, po najnovijim podacima.  Istraga je otkrila da je Abedi (22), rođen u Manchesteru od roditelja Libijaca koji s pobjegli od režima Moamara Gadafija, odrastao u džihadističkom obiteljskom okruženju.  Bomba koju je upotrijebio bila je moćna naprava kućne izrade opremljena sofisticiranim detonatorom koju mladić vjerojatno nije sam složio, po stručnjacima.