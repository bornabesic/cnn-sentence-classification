Iznad grotla Crvenog jezera skupina Austrijanaca već danima vježba slackline, tj. hod po žici. Ekipa Tiroliners stigla je u Imotski sa šest članova. - Nakon što je kroz grad prolazila etapa biciklističke utrke Tour of Croatia i povijesnog zarona francuskog ronioca Frederica Swierczynskog u Crveno jezero, prihvatili smo izazov koji su nam ponudili Austrijanci. Po treći put u kratkom roku smo upisali Imotski u kartu adrenalinskih sportova - kaže direktor TZ Imotskog Luka Kolovrat. Grupa Austrijanaca lani mu je ponudila suradnju. - Od nas su tražili samo da im osiguramo sve potrebne dozvole jer se radi o zaštićenom prirodnom prostoru - naglasio je Kolovrat. Sve je krenulo prošle godine kada se je grupa Austrijanaca vraćala iz Albanije gdje su izvodili “hod po žici”. U Imotski su svratili kao turisti. Provalija iznad Crvenog jezera visoka je više od 250 metara.