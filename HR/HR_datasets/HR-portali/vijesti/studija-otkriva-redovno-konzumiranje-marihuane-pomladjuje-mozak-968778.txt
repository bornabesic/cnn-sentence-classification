Foto: 123rf  MALE, ali redovne, svakodnevne doze marihuane, odnosno njezinog glavnog sastojka THC-a, dramatično povećavaju pamćenje i sposobnosti učenja kod starijih miševa, tvrde njemački znanstvenici.  Voditelj studije Andras Bilkei-Gorzo sa Sveučilišta u Bonnu najavio je da će slično istraživanje kasnije tijekom 2017. provesti i na ljudima. Kaže da ga je za studiju motivirao nalaz koji je pokazao da učestale male doze THC-a kod mladih miševa uzrokuju slabljenje pamćenja i sposobnosti učenja dok kod starijih imaju suprotan efekt.  Rezultati, predstavljeni u časopisu Nature Medicine, daju nadu da bi male doze marihuane mogle poboljšavati funkcije mozga kod starijih ljudi, a bez efekata u ponašanju koji se očituju kod onih koji je konzumiraju u rekreativne svrhe, radi njezinih halucinogenih i drugih svojstava.  Ranija istraživanja na ljudima utvrdila su da svakodnevna konzumacija velikih količina marihuane kod mladih ljudi može uzrokovati ozbiljne probleme u pamćenju. Međutim, njeno djelovanje na starije ljude nikada nije dobro istraženo.  Trajni korisni efekti  U novom istraživanju autori su miševima različite dobi - dva mjeseca, godinu dana i 18 mjeseci - mjesec dana davali male doze THC-a. Nakon toga postavili su im dvije vrste zadataka - u jednima su morali rješavati neke kognitivne probleme, a u drugima su trebali prepoznavati neke predmete i miševe s kojima su se ranije susretali.  Bez droge mladi miševi su briljirali dok su se stariji mučili. No uz THC, sposobnosti mladih su pale dok su starijima toliko porasle da su se izjednačili s mladim, nedrogiranim miševima. Posebno je zanimljivo to što su blagotvorni učinci marihuane potrajali tjednima nakon završetka studije. Nijedna skupina miševa nije reagirala na drogu na svojstven, opijen način koji se očekuje od velikih doza THC-a.  „Ovi rezultati otkrivaju dubinska, trajna poboljšanja kognitivnih sposobnosti tretmana THC-om kod zrelih i starih životinja“, pišu u studiji autori.   Njemački tim vjeruje da droga izaziva pozitivne efekte tako što stimulira tzv. endokanabinoidni sustav, biokemijski put koji kod starijih životinja i ljudi postaje slabije aktivan. Poboljšanje se povezuje s mogućom obnovom u ekspresiji gena na razine karakteristične za mlade miševe.  „Siguran sam da ovdje vidimo posljedice dugoročne normalizacije rada sustava“, rekao je za Guardian Bilkei-Gorzo.  Naravno, autori će tek morati potvrditi da marihuana ima isto blagotvorno djelovanje na ljude.   Stručnjaci smatraju da su rezultati vrlo zanimljivi, međutim, kako je za marihuanu karakteristično da u različitim dozama i različitim učestalostima konzumacije kod različitih ljudi uzrokuje prilično različite efekte, pitanje je kada bi je liječnici mogli početi prepisivati kao lijek za demenciju.