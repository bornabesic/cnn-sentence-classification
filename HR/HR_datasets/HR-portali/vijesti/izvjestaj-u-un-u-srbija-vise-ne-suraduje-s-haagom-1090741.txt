Srbija je nazadovala i više nema potpunu suradnju s Haaškim sudom, izjavili su predsjednik Međunarodnog kaznenog suda za bivšu Jugoslaviju Carmel Agius i glavni tužitelj Serge Brammertz u svojim obraćanjima Vijeću sigurnosti UN-a danas u New Yorku.  - Moj ured žali zbog toga što se Srbija okrenula od puta pune suradnje s Tribunalom. Kao što je izvijestio predsjednik, godinu i pol Srbija je propustila izvršiti uhidbene naloge Tribunala i transferirati troje optuženih u pritvor. Treba imati na umu da su u prošlosti uhidbeni nalozi u sličnim slučajevima nepoštivanja suda bili izvršavani od strane Srbije bez problema i bez značajnijih odgoda - rekao je Brammertz u svom obraćanju.  Slučaj koji spominje odnosi se na troje srpskih radikala i bliskih suradnika Vojislava Šešelja koje Tribunal traži zbog optužbi da su prijetili, podmićivali i utjecali na dva svjedoka u slučaju protiv Šešelja.  Haaški sud je još u siječnju 2015. naložio Srbiji da ih uhiti i prebaci u Haag, no Srbija je mjesecima odbijala uopće postupati po uhidbenim nalozima, da bi 18. svibnja ove godine sud u Beogradu donio odluku da ih neće izručiti Haagu.  Današnje formalno obavještavanje Vijeća sigurnosti UN-a da Srbija ne surađuje u potpunosti s Tribunalom u Haagu može imati posljedice i na pregovore Srbije o članstvu u Europskoj uniji. Puna suradnja s Haagom je bila i ostaje jedan od glavnih uvjeta u tim pregovorima, a Hrvatska je također na tome inzistirala proteklih tjedana.  Predsjednik Međunarodnog kaznenog suda za bivšu Jugoslaviju Carmel Agius danas je u svom obraćanju Vijeću sigurnosti UN-a ovako sročio dio o nepotpunoj suradnji Srbije: - Viši sud u Beogradu, suprotno svojim prethodnim odlukama, a na moje ogromno iznenađenje, potvrdio je da Srbija nije dužna surađivati s Međunarodnim sudom po pitanjima vezanim za nepoštivanje suda. To je vrlo uznemirujuće i nameće mi obavezu da izrazim svoju duboku zabrinutost. Smatram da ovaj događaj predstavlja ozbiljan korak unazad na polju suradnje s Međunarodnim sudom. 