S novim predsjednikom SDP-a ponovo dolazi do koketiranja s Mostom. Dio ljudi u samom vrhu SDP-a uvjeren je da Most, unatoč turbulentnoj prošlosti, itekako može surađivati sa SDP-om, i to ne samo na lokalnoj razini, gdje računaju na suradnju na sjeveru Hrvatske i u dijelu Slavonije, već i na nacionalnoj. U tom smjeru, doznajemo, već postoje i određeni kontakti između dijela ljudi iz novog Predsjedništva SDP-a i nekih jakih pojedinaca u Mostu. Zbog istih se razloga u SDP-u s nestrpljenjem očekuju prvi unutarstranački izbori u Mostu. – Kada odluke bude donosilo Predsjedništvo, u kojem će biti i dio ljudi koji su izrazito bliski lijevim idejama, stvari u Mostu će se itekako promijeniti – kaže naš izvor iz vrha SDP-a i dodaje kako je u Mostu danas situacija daleko od idealne. Posebno spominje aferu Kum, odnosno ideju da se uopće ide mijenjati statut kako bi se moglo zaposliti prijatelja Bože Petrova, na što su, dodaje, mnogi u Mostu poprilično ljutiti. Međutim, kao što neki u novom vodstvu SDP-a misle da im Most ne mora biti “neprijatelj”, ima i onih koji su takvoj suradnji izrazito neskloni. – Nikola Grmoja nedavno nas je prozvao da smo zločinačka organizacija. Koliko znam, Most se od toga nije ogradio – podsjeća visokopozicionirani SDP-ovac. Uvjeren je da su SDP i Most svjetonazorski predaleko da bi mogli ozbiljnije surađivati i boji se da bi svi pokušaji završili kao Milanovićevi pregovori o zajedničkoj Vladi. Ne isključuje, međutim, da će SDP poduprijeti neke Mostove projekte. Potpredsjednik stranke Zlatko Komadina kaže kako ne zna je li bilo kontakata s Mostom, ali načelno nema ništa protiv suradnje na projektima poput reforme lokalne samouprave. – Decentralizacija ne može biti poligon za strančarenje jer je riječ o procesu koji nadilazi jednu Vladu i jedan mandat. SDP je u tome sigurno voljan dati svoj doprinos – kaže Komadina. Ne isključuje ni partnerstva u nekim lokalnim sredinama jer, kaže, Most nema jasnu desnu političku profilaciju kao HDZ. – To nije opcija koja isključuje ljevicu. Zovu se Most nezavisnih lista, a ako su nezavisni, onda su valjda i otvoreni za suradnju sa svim opcijama – smatra Komadina. I u samom Mostu ističu kako su zainteresirani za suradnju na projektima poput reforme lokalne samouprave, na što ih je prošlog tjedna pozvao Davor Bernardić. – Suradnja na osmišljavanju strategija koje iziskuju nacionalni konsenzus je poželjna. Međutim, o tome još nismo razgovarali. Jedini Mostov kontakt sa SDP-om bila je čestitka Bože Petrova Davoru Bernardiću nakon što je postao predsjednik stranke – kazao nam je izvor iz Mosta. Napominje da Most nema potrebe zvati SDP te kako očekuju poziv onih koji su svoju inicijativu javno iznijeli. Poslije izbora su spremni podržati i neke SDP-ove čelnike, ako je nužno, za uspostavu vlasti, no naglašavaju da je to moguće samo tamo gdje će čelnici biti mladi SDP-ovci, neopterećeni ideologijom i bez kriminalne prošlosti. Most, međutim, nije klasična politička stranka, nego platforma nezavisnih lista i teško je očekivati da bi stranačka tijela koja će se izabrati krajem siječnja mogla narediti mostovcima na terenu kako će se postaviti na lokalnim izborima u svojim sredinama. Bivši ministar gospodarstva Tomislav Panenić kaže kako su na njegovoj listi u Tompojevcima ljudi koji uopće nisu u Mostu i kako će ta lista zasigurno ostati nezavisna. Ne isključuje ni suradnju sa SDP-om, ali niječe da je do sada u bilo kontakata tom smjeru.      >> SDP u hitnu proceduru uputio prijedlog izmjena Zakona o minimalnoj plaći 