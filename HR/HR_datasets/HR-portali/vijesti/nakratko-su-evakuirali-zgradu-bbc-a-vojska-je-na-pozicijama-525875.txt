Radio postaja BBC-a, smještena uz samo središte Manchestera, u srijedu je bila nakratko evakuirana nakon oglašavanja protupožarnog alarma. "Nije bilo riječi o incidentu. Sve je uredu, nastavljamo program", kazao je voditelj pokrećući ponovno program uživo koji je bio prekinut. Britanska vojska u srijedu se pripremala za raspoređivanje oko zgrade parlamenta nakon uvođenja najvišeg stupnja pripravnosti u zemlji. Premijerka Theresa May priopćila je dan ranije da će se vojnici priključiti policijskim ophodnjama na strateškim mjestima, nakon napada u Manchesteru u kojemu je u ponedjeljak navečer poginulo 22 ljudi a 59 je ranjeno. Britanija je od jučer na najvišem stupnju alarma vezanog uz sigurnost, a riječ je o razini koja se označava kao "kritična", što znači da se smatra kako je novi napad gotovo neizbježan. Nogometni klub Chelsea, pobjednik engleskog prvenstva, objavio je u srijedu da otkazuje pobjedničku povorku kojom je iduće nedjelje na londonskim ulicama trebao proslaviti naslov, zbog napada u Manchesteru u kojemu su u ponedjeljak navečer poginule 22 osobe. "U svjetlu ovih tragičnih događaja, mislimo da nije umjesno organizirati proslavu naslova", piše klub u priopćenju objavljenom na njegovoj mrežnoj stranici. "Ni u kojem slučaju ne želimo trošiti velika sredstva održavajući još jedan događaj na ulicama Londona", piše klub. Odluku smo donijeli pošto je vlada podigla stupanj opasnosti od terorizma na najvišu razinu, dodaje Chelsea koji u subotu na Webleyju igra s Arsenalom u završnici engleskog kupa. Klub iz zapadnog Londona će "dati donaciju za žrtve" a njegovi će igrači u subotu igrati s crnim vrpcama oko ruke. "Naše su misli uz žrtve, njihove obitelji i prijatelje", dodaje Chelsea. Britanska policija istražuje terorističku mrežu u svojoj istrazi vezanoj uz teroristički samoubilački napad u Manchesteru, izjavio je u srijedu načelnik mančesterske policije potvrdivši da bombaš samoubojica najvjerojatnije nije djelovao sam.    "Mislim da je posve jasno da se naša istraga odnosi na terorističku mrežu", kazao je Ian Hopkins novinarima. "Istraga se nastavlja. Opsežne istražne radnje i aktivnosti su u tijeku diljem šireg područja Manchestera", kazao je Hopkins dodavši da su četiri osobe trenutačno u pritvoru u okviru istrage. Glavni osumnjičeni u terorističkom napadu na Manchester Arenu, Salman Abedi (22), postavio je torbu s bombom u predvorju dvorane kratko prije nego li je bomba eksplodirala ubivši 22 osobe, objavio je u srijedu list "The Times". "On je u ponedjeljak navečer ostavio torbu na pod predvorja Munchester Arene nekoliko trenutaka prije detonacije", navodi list pozivajući se na snimke CCTV-a koje je otkrila policija. Po pisanju lista, Abedijev prijatelj posvjedočio je da se Abedi, koji je također poginuo u eksploziji, vratio u Britaniju iz Libije samo nekoliko dana prije napada.