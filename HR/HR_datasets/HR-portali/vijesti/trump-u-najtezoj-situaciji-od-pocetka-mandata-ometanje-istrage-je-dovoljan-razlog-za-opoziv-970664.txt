Foto: Getty AKO SU najnovije optužbe na račun predsjednika SAD-a Donalda Trumpa točne, radi se o ometanju istrage, što je po američkom zakonu već dovoljan razlog za opoziv. Naime, prema privatnim bilješkama bivšeg direktora FBI-a Jamesa Comeyja, o čijem sadržaju je prvi izvijestio New York Times, Trump je još u veljači prilikom njihovog susreta vršio pritisak na Comeyja da odustane od istrage bivšeg Trumpovog savjetnika za nacionalnu sigurnost Michaela Flynna. "Nadam se da vam je jasno da od toga treba odustati, da trebate pustiti Flynna na miru. On je dobar i ispravan. Nadam se da možete odustati od toga", Trumpova je izjava zapisana u bilješci. Kako piše Times, Comeyjeva bilješka je "dio papirnatog traga koji bi trebao pokazati predsjednikove nečasne namjere da utječe na istražne postupke koji su u tijeku". Bijela kuća poriče da je Trump to ikad rekao. Trump sam priznao da je odao tajne informacije Rusiji - Bijela kuća i Kremlj tvrde da nije Flynn je, podsjetimo, neposredno prije toga dao ostavku jer je uhvaćen u laži u svom razgovoru o sankcijama Rusiji s ruskim veleposlanikom Sergejom Kislijakom - istim onim koji je prije nekoliko dana došao u Bijelu kuću i susreo se s Trumpom, u pratnji ruskog ministra vanjskih poslova Sergeja Lavrova. Trump je tom prilikom ruskim dužnosnicima, kako je kasnije i sam priznao, odao američka obavještajna saznanja o aktivnostima Islamske države. To je izazvalo ozbiljan skandal, budući da je SAD do podataka došao preko savezničke države - navodno se radi o Izraelu - koja ne želi da se oni dijele s Rusijom te posredno sa Sirijom i Iranom, ruskim saveznicima. Da apsurd bude još veći, članovi administracije neposredno prije toga su, u potpunom suglasju s dužnosnicima Kremlja, tvrdili da nikakve povjerljive informacije nisu podijeljene. A ruski predsjednik Vladimir Putin i danas je negirao da je Trump podijelio ikakve tajne podatke s Lavrovom, odbacujući to kao "američku šizofreniju". Sve to, vrijedi ponoviti, iako je sam Trump potvrdio cijelu stvar. U svakom slučaju, odavanje povjerljivih informacija stranim dužnosnicima, k tome dužnosnicima zemlje koja je optužena za uplitanje u demokratski proces SAD-a, neviđeni je politički skandal. Zgroženost američkih saveznika najsnažnije je izrazio istaknuti njemački zastupnik Bernard Lischka koji je za Independent Trumpa opisao kao "sigurnosni rizik za zapadni svijet", budući da ovaj ima "pristup ekskluzivnim i visoko osjetljivim informacijama, uključujući one iz područja borbe protiv terorizma". Vršio pritisak na direktora FBI-a bez uspjeha pa ga otpustio Što se tiče drugog skandala koji ovih dana trese Bijelu kuću, Trump je naprasno smijenio Comeyja prije tjedan dana, uz mnogo proturječnih poruka Bijele kuće o pravim razlozima ovog poteza - dok njegova administracija negira da je razlog istraga, Trump to sam potvrđuje. Bio on toga svjestan ili ne, Trumpovo implicitno priznanje da je otpustio Comeyja zbog istrage o mogućem udruživanju njegovog tima s Rusijom pri utjecaju na američke izbore dodatna je potvrda da se boji posljedica te istrage po sebe i svoje suradnike. Kao što je i njegov navodni pokušaj utjecaja na Comeyja, nekoliko mjeseci prije nego ga je smijenio.  Novinarka Washington Posta Jennifer Rubin na vrlo je oštar način komentirala Trumpove postupke: "Morate se diviti čistoj gluposti Trumpa, koji je mislio da može ne samo otpustiti, nego i poniziti direktora FBI-a koji istražuje njega i njegovu administraciju, bez posljedica. Ali Trump je uvijek bio Trumpova najveća slabost - (njegova) arogancija, neukost, impulzivnost." U slučaju da kongresno povjerenstvo ili sud zatraži na uvid Comeyjeve bilješke, dodaje Rubin, pitanje kojim će se morati pozabaviti je sljedeće: "Je li Trump ometao pravdu vršenjem pritiska i naknadnim otpuštanjem direktora FBI-a koji istražuje njegovu administraciju - i zatim izmišljajući izliku i šaljući vlastite pomoćnike da lažu (o tome)?" Ometanje istrage je razlog za opoziv predsjednika, Kongres već zatražio Comeyjeve bilješke Da je možebitno Trumpovo ometanje istrage razlog za opoziv, ali i kaznenu optužnicu, sugeriralo je i nekoliko američkih kongresnika i senatora. Na pitanje bi li Trump mogao biti opozvan, nezavisni senator Angus King odgovorio je: "Kažem (da) s tugom i nevoljko". "Traženje od FBI-a da zatvori istragu je ometanje pravde. Ometanje pravde je prekršaj dovoljan za opoziv", napisao je na Twitteru kongresnik i najviši predstavnik demokrata u Etičkom povjerenstvu Kongresa Ted Deutch.   Demokratski senator Sheldon Whitehouse otišao je još dalje i na Twitteru objavio odlomak američkog saveznog zakona koji se odnosi na ometanje istrage uz komentar: "Jučer, (odavanje) tajne Rusima. Danas, ometanje pravde? Gdje ovo završava?" No i republikanski predsjednik Nadzornog povjerenstva Kongresa Jason Chaffetz priopćio je na Twitteru da će njegovo povjerenstvo "doći do Comeyjevih bilješki, ako one postoje" te da ih mora vidjeti što prije. "Moje pero za sudski poziv je spremno", dodao je. Da misli ozbiljno, Chaffetz je potvrdio slanjem pisma v.d. direktora FBI-a Andrewu McCabe u kojem od njega traži sve Comeyjeve bilješke o susretima s Trumpom do 24. svibnja.   "Zemlja prolazi kroz izazov na način koji je bez presedana" Možda najdramatičnije upozorenje uputio je lider demokratske manjine u Senatu Charles Schumer, i to upravo svojim kolegama: "Zabrinutost oko naše nacionalne sigurnosti, vladavine prava i nezavisnosti naših najviših agencija za provođenje zakona raste. Zemlja prolazi kroz izazov na način koji je bez presedana. Kažem svim svojim kolegama u Senatu: Povijest nas promatra." Naravno, i dalje nije sigurno da će protiv Trumpa pred Kongresom, u kojemu njegovi republikanci drže većinu, zaista biti pokrenut postupak za opoziv (eng. impeachment), kao ni da će taj postupak zaista dovesti do njegove smjene. Samo trojica predsjednika u povijesti SAD-a bili su suočeni s postupkom opoziva: Andrew Johnson (na položaju 1866.-1869.) zbog stavljanja veta na zaštitu ljudskih prava oslobođenih robova, Richard Nixon (1969.-1974.) zbog afere s prisluškivanjem političkih protivnika i ometanjem istrage "Watergate" i Bill Clinton (1993.-2000.) zbog afere s laganjem pod zakletvom o seksualnim odnosima sa stažisticom Bijele kuće Monicom Levinsky. Nijedan od njih trojice nije zaista opozvan - Johnson i Clinton su oslobođeni, a Nixon je dao ostavku. Ali jedno je sigurno - Trump se nalazi u vrlo ozbiljnim problemima. Ovaj skandal, za razliku od ostalih koji su ga pratili u kampanji, neće se ispuhati tako brzo.