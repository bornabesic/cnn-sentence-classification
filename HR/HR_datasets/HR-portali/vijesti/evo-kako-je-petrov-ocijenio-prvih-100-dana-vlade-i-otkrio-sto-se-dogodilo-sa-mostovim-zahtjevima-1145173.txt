Predsjednik Hrvatskoga sabora Božo Petrov izjavio je u četvrtak da je iznimno zadovoljan s prvih 100 dana rada Vlade, posebice Mostovim ministrima te radom Sabora, a odnose u Vladi i s političkim partnerima ocijenio je vrlo dobrima. "Mogu reći da su odnosi vrlo dobri i ako ćete to pretvoriti u ocjenu od jedan do pet, onda je to četiri. Uvijek postoji mogućnost za napredak. Ja vjerujem da ćemo to iskoristiti", rekao je Petrov u izjavi novinarima u Saboru. Dodao je da je odnos Mosta s političkim parterima vrlo dobar i da imaju kvalitetan dijalog te kako vjeruje da će nastaviti u tom duhu. "Svi ovi rezultati koje smo postigli pokazatelji su da zaista imamo vrlo dobar dijalog", rekao je Petrov i pritom istaknuo da je iznimno zadovoljan Mostovim ministrima jer su, kao je rekao, počeli projekte poput plana gospodarenja otpadom, najavili racionalizaciju i optimalizaciju javne uprave te središnji ured za digitalno društvo. Posebice je pohvalio rad Sabora, za koji je rekao da je u 100 dana udvostručio broj radnih sati i dana, rasprava i donesenih zakona. "Napokon možete vidjeti da su u radu u sabornici na plenarnoj sjednici uključeni i potpredsjednici iz opozicije. Isto tako i prijedlozi koje daje opozicija, koji sada dolaze na red. Mislim da je to politički dijalog koji je nedostajao", ocijenio je. Na novinarsko pitanje gdje su se "istopili" Mostovi zahtjevi od početaka sastavljanja Vlade, Petrov je odgovorio da se nisu "istopili", nego su poslani u redovitu proceduru. "Nisu se nigdje istopili, nego upravo zato što smo uvažavali mišljenje opozicije... krenulo se u redovnu proceduru", istaknuo je te najavio da će svi prijedlozi zakona koje je Most predložio uskoro u drugo čitanje, poput zakona o HNB-u, zakona o izborima u Hrvatski sabor, zakona o HRT-u itd. Na tvrdnje o razilaženju Mosta i HDZ-a, primjerice o pitanju HEP-a ili porezne reforme, Petrov je ustvrdio kako je dobro što postoji mogućnost da se izrazi vlastito stajalište. "Zar nije prošlo dosta godina da svi moraju klimati glavom? Dakle, ono što mene veseli u ovakvom odnosu jest da svatko ima pravo na svoj stav, a argumenti pobjeđuju", istaknuo je, dodajući kako ne vidi zbog čega bi bilo disonantnih tonova zbog prava na svoje mišljenje. Petrov nije želio uspoređivati prvih 100 dana Vlade Tihomira Oreškovića i Andreja Plenkovića jer, rekao je, ne može govoriti  protiv Vlade u kojoj je sam sudjelovao, ali da smatra da je nanesena nepravda Oreškoviću kad je bio predsjednik Vlade. "Nažalost, ta Vlada nije imala mogućnost učiniti ono za što je imala potencijal zato što odnos između dva politička partnera, između dvije političke stranke, nije bio na zavidnoj razini, pa ne bi bilo korektno uspoređivati ih sada kada su politički odnosi stabilni", izjavio je predsjednik Hrvatskoga sabora Božo Petrov. >> ANKETA Pitamo vas! Koju ocjenu dajete Vladi za prvih 100 dana? 