Kandidatkinja za gradonačelnicu Zagreba Sandra Švaljek pozvala je u srijedu građane da joj svoj glas daju već u prvom krugu skorašnjih izbora, jer će svaki drugi kandidat, osim nje, u drugom krugu izgubiti od sadašnjeg gradonačelnika, Milana Bandića. "Želim skinuti rukavice i jasno poručiti da postoje šanse za Zagreb. Sve ankete pokazuju da jedino ja mogu pobijediti Milana Bandića, a ako bilo koji drugi kandidat s njime uđe u drugi krug, on pobjeđuje", rekla je Švaljek na svom završnom predizbornom skupu na zagrebačkom Cvjetnom trgu. "Samo glas za mene je istinski glas za promjenu, a svi koji su mi spremni donijeti pobjedu u drugom krugu, neka to naprave u prvom, jer će u drugom krugu, nažalost, biti prekasno, ne za mene, nego za Zagreb", poručila je. Predstavivši svoj tim, Švaljek je rekla kako ih sve povezuje želja da Zagreb "napokon ima dobrog, poštenog, mudrog i dobronamjernog gradonačelnika i gradsku upravu". "Ne osjećam se nimalo ugodno kada izgovaram riječi koje možda zvuče kao samohvala ili samopromocija, no, govorim to samo zato jer Zagreb ne smije biti osuđen na Milana Bandića", istaknula je. Pozvala je građane da glasaju za promjenu ako žele spriječiti da iz Zagreba odu mladi, sposobni, pošteni i kvalitetni ljudi koji ovdje ne vide šansu za svoj uspjeh i ako žele zaustaviti daljnje propadanje grada te ako žele svim dijelovima grada ostvariti osnovno pravo na vodovod i kanalizaciju ili ako žele dovoljno vrtića i škola s kvalitetnom prehranom za djecu. Njezinim bi se izborom za gradonačelnicu, nastavila je, spriječilo da u gradu "caruju klijentelizam i podjela plijena", da su tete u vrtićima i zaposlenici u Gradskoj upravi i Zagrebačkom holdingu stalno izloženi mobbingu, teroru, ucjenama i prijetnjama, da su građani žrtve pogrešnog dijeljenja gradskih novaca, da se umirovljenicima dijeli "sitna milostinja" te da Zagrebački Holding sutra ne postane novi Agrokor. "Svi koji smo danas ovdje dijelimo samo želju za promjenom, a kao takvi smetamo i postali smo prijetnja", ustvrdila je Švaljek, dodavši kako ih se u medijima u posljednje vrijeme pokušava diskreditirati i dovesti u pitanje njihovu moralnost i stručnost, vezivati uz razne vlasti, pa i one Milana Bandića, te dovesti u sumnju njezinu neovisnost. "Nemojte imati sumnje, nas ne povezuje ni lijeva niti desna ideologija ili interesi, želja dolaska na vlast, već hrabrost i spremnost da se borimo protiv sadašnje nesposobne vlasti i istinska želja da ulažemo svoju životnu energiju, znanje i trud u dobrobit grada kojeg volimo", naglasila je. Švaljek kaže da je svjesna da danas u Zagrebu ima puno nezadovoljstva i frustracija, nesretnih ljudi i da se u njemu sada širi jedino klijentelizam, nepotizam i podjela političkog plijena. "Upravo zato imamo pravo boriti se, čak i biti bijesni, slobodno govoriti, izreći istinu o kriminalnoj vlasti, ali i dužnost skinuti tu vlast i našoj djeci ostaviti bolji Zagreb", poručila je. Skup koji je ispunio Cvjetni trg održao se pod nazivom "Putovanje kroz Zagreb budućnosti", a građane je zabavila kazališna predstava za djecu, koncertni nastupi Trija Cristosomo i Jasne Bilušić, plesni nastupi te likovna radionica. 