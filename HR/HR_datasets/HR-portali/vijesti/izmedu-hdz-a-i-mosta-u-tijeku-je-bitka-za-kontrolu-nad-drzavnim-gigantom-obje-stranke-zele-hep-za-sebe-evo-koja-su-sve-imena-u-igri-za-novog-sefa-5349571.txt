Direktor HEP Proizvodnje Nikola Rukavina, Marija Šiško Kuliš, također iz HEP Proizvodnje, direktorica HEP Opskrbe Tina Jakaša, dugogodišnji član HDZ-a Ivica Mlinarević i dosadašnji čelnik grupe HEP Perica Jukić - pet je imena koja su procurila u javnost kao potencijalni kandidati za šefa Uprave HEP-a, a jedno će od njih ovih dana  zasjesti na tu poziciju i ondje biti barem šest mjeseci, do raspisivanja javnih natječaja, kako je Vlada odlučila na nedavnoj sjednici. No, velika je šansa da onaj koji u ovom tranzicijskom razdoblju zasjedne, tamo i ostane. Pritom se još samo spekulira s imenima, vjerojatno ponešto i podmeće, jer bitka za HEP između HDZ-a i Mosta još traje. Nije ni potpuno razvidno tko su sve HDZ-ovi kandidati, a tko Mostovi. No, čini se da se ipak više HDZ-ovi kandidati probijaju do javnosti iako je, navodno, Most jedino za HEP zainteresiran jer je ogromna tvrtka, s mnogo podružnica, i predstavlja im jedini način da unutra pospreme svoje ljude. No, spekulira se da HDZ neće dopustiti ponavljanje slučajeva SDP-a i HNS-a, odnosno da se stranci koja dobije određeni resor garantira apsolutna vlast kad je o kadroviranju riječ, a pogotovo ne u tako važnom sektoru kao što je energetika. Stoga se može čuti i da HDZ neće dati Mostu da “preuzme” HEP iako Most drži energetiku pa slijedom toga najviše imena dolazi iz redova HDZ-a i upravo HDZ-ov čovjek - Rukavina - navodno, najbolje kotira. Iako se u kuloarima Rukavina, kojeg zovu najmoćnijim Ličaninom u Zagrebu, spominje kao HDZ-ov kandidat koji ima najviše šanse za tu funkciju, njega navodno zasad nitko nije kontaktirao niti s njim vodio razgovore. - Rukavina se spominje u kombinacijama, ali još ništa nije odlučeno - potvrdio nam je i izvor iz HDZ-a, dodajući kako je riječ o kvalitetnom kadru i čovjeku iz sustava, koji u HEP-u radi niz godina. Nekad glavnog skauta propale košarke u Gospiću i bivšeg član Uprave HEP-a, za vrijeme vladavine Ivana Mravaka, povezuju s HDZ-ovcem Darkom Milinovićem pa se tako svojedobno pisalo da mu je upravo on svojom političkom moći pomogao da postane član Mravakove Uprave. Nakon što je Mravak završio u zatvoru zbog malverzacija u HEP-u, Rukavina je smijenjen s mjesta člana Uprave HEP-a te prebačen u HEP Proizvodnju kao direktor. Promjenom političke vlasti i padom HDZ-a imenovan je zamjenikom direktora HEP Proizvodnje, da bi se potom na kraju mandata Kukuriku koalicije vratio na poziciju direktora. Rukavina, doznajemo, ima i sada podršku ličko-senjskog HDZ-a, na čijem je čelu Milinović, član Predsjedništva stranke. Neki u HDZ-u ističu kako bi Rukavina mogao imati dobre šanse i zbog činjenice što su Ličko-senjska županija i deveta izborna jedinica prilično loše prošli u kadroviranju za Vladu i ostale funkcije. Naime, ta izborna jedinica, koja je utvrda HDZ-a, dobila je samo jedno mjesto državnog tajnika, dok je, primjerice, iz desete izborne jedinice čak troje ministara - Damir Krstičević, Lovro Kuščević i Tomislav Ćorić, a tu je i državni tajnik Frano Matušić. Dodaju li se tim HDZ-ovim kadrovima i članovi Mosta koji su dobili ministarske i druge visoke funkcije, jasno je da je deseta izborna jedinica najbolje prošla. Od drugih imena koja se spominju, manje poznati široj javnosti su Marija Šiško Kuliš, koja je dobar dio radnog vijeka, pričaju nam upućeni, provela na problematici postrojenja Hidroelektrane Zakučac. I trenutačno je u Proizvodnom području hidroelektrane Jug (PPHE) te je zadužena za rekonstrukciju strojne opreme u tim hidroelektranama. Uz nju i Rukavinu, iz samog sustava HEP-a dolazi i Jakaša te Jukić koji je u nedavnom intervjuu u Globusu istaknuo kako se nada da će nova uprava ostvariti kontinuitet i nastaviti sa započetim procesima da ne dođe do zastoja te napomenuo da ostaje u HEP-u, gdje je već 20 godina. Time je praktički rekao da on neće ostati na čelu te tvrtke. No, moguće je da se u međuvremenu nešto promijenilo. Tu je i Ivica Mlinarević koji, prema izvorima iz HDZ-a, zapravo ima najmanje šanse. On je dugogodišnji član HDZ-a, a bio je i direktor predsjedničke kampanje Kolinde Grabar-Kitarović.  Jedno je vrijeme radio i u Prvom plinarskom društvu (PPD) Pavla Vujnovca pa se spominjao kao osoba koja je spojila HDZ i PPD, odnosno predložila palom šefu HDZ-a Tomislavu Karamarku i bivšem glavnom tajniku Milijanu Brkiću da se obrate Vujnovcu za pozajmicu od 4,2 milijuna kuna. Upravo zbog toga mnogi u HDZ-u ne vjeruju da je on kandidat koji ima dobre šanse. U svakom slučaju, čak četvero od ukupno pet imena dolazi iz sustava, a upravo to sindikati i radnici ističu kao najvažniji kriterij - netko tko razumije HEP. Ta je tvrtka čitav krvotok države, ističu, krucijalna državna tvrtka o kojoj ovisi prateće gospodarstvo, odnosno branše i tvrtke u tim branšama. Upravo zbog toga često se može čuti da kad se HEP prehladi, u Dalekovodu kašlju. A i u Končaru te drugim tvrtkama koje s njim rade. Zato, kako ističu naši sugovornici, državi bi trebalo više značiti to da se tvrtka ne vodi voluntaristički nego što joj znači iz čijih će političkih redova doći novi čelnik.