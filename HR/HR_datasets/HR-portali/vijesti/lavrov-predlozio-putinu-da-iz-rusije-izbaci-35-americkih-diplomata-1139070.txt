Rusko ministarstvo vanjskih poslova pozvalo je predsjednika Vladimira Putina da izbaci 35 američkih diplomata i tako odgovor na potez koji je povukao Washington. Sergej Lavrov kazao je kako je zahtjev poslan predsjedniku Putinu, javlja BBC. Ruski premijer Dmitrij Medvedev kazao je kako je administracija Baracka Obame svoj mandat završava u 'protu-ruskom smrtnom grču'. Američka odluka o izbacivanju 35 ruskih diplomata zahvatila je 96 ljudi, uključujući same diplomate i njihove obitelji, rekao je glasnogovornik ruskog ministarstva vanjskih poslova, prenosi RT. Putin odbio prijedlog Na odgovor Vladimira Putina nije trebalo dugo čekati. On je odbacio prijedlog ministarstva vanjskih poslova da protjera 35 američkih diplomata kao odgovor. Putin je kazao kako je Obamin potez bio smišljen kako bi izazvao reakciju, no Rusija neće zagristi taj mamac. - Zadržavam pravo na osvetu, no nećemo se spustiti na ovu neodgovornu razinu diplomatske 'kuhinje'. Mi ćemo poduzeti daljnje poteze na obnovi rusko-američkih odnosa temeljenih na politici koju usvoji Donald Trump - kazao je Putin u izjavi objavljenoj na internet stranici Kremlja, piše RT. Također je kazao kako žali što Obama na ovaj način završava svoj mandat te mu je čestitao Novu godinu. Podsjećamo, odlazeći američki predsjednik Barack Obama poduzeo je mjere protiv Rusije zbog optužbi za hakerske napade na Demokratsku stranku i na Hillary Clinton tijekom njene kampanje. Rusija negira bilo kakvu umiješanost i američke akcije naziva neutemeljenima. >> Odgovor na pritiske: SAD protjerao 35 ruskih diplomata i zatvorio dvije ruske zgrade >> Trump o protjeranim diplomatima: 'Vrijeme da se naša zemlja počne baviti važnijim i boljim stvarima' 