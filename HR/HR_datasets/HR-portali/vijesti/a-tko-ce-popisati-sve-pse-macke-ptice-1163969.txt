S više od 70 komentara na četvrti članak Uredbe o komunalnom otpadu, kao posljednjem uratku ministra zaštite okoliša Slavena Dobrovića, završila je javna rasprava o novom propisu prema kojem bi vlasnici kućnih ljubimaca, neovisno o vrsti, plaćali veće račune za odvoz otpada. Životinje su zapravo stvari?! Brisanje takve “propisane ludosti”, kakvom je opisuju građani, brojne komunalne tvrtke, ali i političari i udruge, zahtijevaju svi jer njome se kućne ljubimce tretira kao onečišćivače okoliša, a takav status nemaju ni građani. Dapače, i ovom se propisanom uredbom, koja inače kasni tri godine, izbjegao model po kojem bi građani odvoz otpada trebali plaćati po stvarnoj količini proizvedena otpada u kućanstvu i predviđa se model naplate po broju članova koji žive u stanu ili kući, koji je još k tome u suprotnosti sa Zakonom o održivom gospodarenju otpadom. Uza sve to, sada se građanima novim predloženim modelom, koji na sreću još nije usvojen, pokušava staviti i dodatni teret zbog kućnih ljubimaca. Iako uredba nema nikakve veze s najavljivanim porezom za pse koji bi bio u nadležnosti Ministarstva financija, ne Dobrovićeva Ministarstva, s ciljem prikupljanja pomoći za zbrinjavanje napuštenih životinja, ovakav tekst uvršten u uredbu sulud je i zbog činjenice da postojeći zakoni Republike Hrvatske životinje izjednačavaju sa stvarima, odnosno objektima, pa se ljubimci, definirani kao takvi, ne mogu uključiti u izračun cijene komunalnih usluga. A o tome, čini se, autori uredbe nisu vodili računa. – Naravno, mi smatramo da bi se sve životinje trebale tretirati kao bića s emocijama, potrebama i strahovima, a ne kao stvari. Međutim, čak i u slučaju kada su druge životinje izjednačene s čovjekom, njihovo uključivanje u cijenu odvoza otpada i dalje nije pošteno prema svim sugrađanima koji se brinu o kućnim ljubimcima. Kako da se odredi iznos otpada koji na mjesečnoj razini proizvede pas, mačka, papiga ili zamorčić? – poručili su ministru Dobroviću predstavnici Prijatelja životinja. Napominju, s obzirom na to da se životinje ne smatra bićima, već imovinom svojih vlasnika, njihovo uključivanje u cijenu komunalnih usluga jednako je uključivanju drugih pokretnina poput automobila, računala i pokućstva u obračun. – Takav prijedlog građani smatraju apsurdnim i nepravednim neovisno o tome brinu li se o nekoj kućnoj životinji ili ne. Ne postoji način kako odrediti koliko se otpada stvara zbog psa ili mačke, kao što se teško može odrediti koliko više otpada stvaraju vlasnici automobila ili pak oni s većom kupovnom moći. Ovakav prijedlog definitivno ide u krivom smjeru i po pitanju održivog razvoja te može rezultirati gnjevom građana i zloupotrebom predložene odredbe u primjeni. Krajnje je vrijeme da se naplata odvoza komunalnog otpada počne naplaćivati prema količini otpada s naglaskom na nužnost njegova razvrstavanja – poručili su Prijatelji životinja. I dok ministar Dobrović i službeno ne odluči ispoštovati volju većine građana i iz prijedloga uredbe izbrisati spomenuti stavak, po tako površnoj propisanoj odluci jedinice lokalne samouprave, točnije gradovi, moraju sami naći model po kojem će utvrditi tko ima kojeg kućnog ljubimca, koliki je i kakav njegov otpad i koliko će više platiti – jer oni uostalom moraju građanima isporučiti uvećani račun. Pri tome neće biti dovoljna ni statistika GfK iz 2016. prema kojoj u Hrvatskoj 61 posto kućanstava ima neku vrstu kućnog ljubimca. A ministar Dobrović nije im olakšao posao. – Tko će davateljima usluga dostaviti popis životinja? – pitali su ministra Dobrovića i iz Čistoće Dubrovnik. Isto pitanje muči i ostale gradove, a ovakav prijedlog kandidatkinju za gradonačelnicu Zagreba Anku Mrak-Taritaš podsjeća na porez za samce pa se pita mogu li građani očekivati i porez na zrak. – Svaki dan imamo priliku u novinama pročitati kako se uvodi neki novi porez – na nekretnine, na kućne ljubimce ili onaj famozni porez na samce. Idemo iz ludosti u ludost i to je kao da nam odjednom uvedu porez na zrak. Kako će se računati otpad papiga, mačaka? Kako će se raditi razlika između otpada psa od šest ili onog od 66 kilograma – kazala je Mrak-Taritaš. Da ovakav prijedlog “mudrog ministra” čudi, kazao je za Večernji list gradonačelnik Zagreba Milan Bandić. – Kao ljubitelj životinja mogu reći da vlasnici kućnih ljubimaca ne bježe od obveza, no svaka obveza mora biti utemeljena na zakonu. Naši zakoni ne definiraju kućne ljubimce kao bića, nego kao stvari. Ovakva odredba još nije prihvaćena, niti je usvojena i teško mi je uopće povjerovati da će, zbog opravdanih pritužbi građana na uredbu, ona i biti prihvaćena – kazao je gradonačelnik Bandić. Na pitanje hoće li je, ako ipak ne bude izbrisana, provoditi i kako, gradonačelnik poručuje da Zagrepčani, ako do toga i dođe, brige nemaju. – Ako se i dogodi da se propiše da lokalne jedinice moraju povećati račune odvoza otpada vlasnicima kućnih ljubimaca, naći ćemo ravnopravan način da vlasnike kućnih ljubimaca to ne košta ništa. Kao ni da zbog toga ispaštaju oni koji kućne ljubimce nemaju – kazao je Bandić. Da naplata komunalnog otpada prema broju kućnih ljubimaca zbog svoje neprovedivosti u praksi otvara vrata manipulacijama na štetu građana, misle brojne udruge za zaštitu životinja. Nema kazni – Psi obavljaju nuždu izvan stambenog prostora i njihov se izmet ne odlaže u kućne spremnike. Bilo bi moguće naplatiti samo ambalažu njihove hrane u spremnicima za papir, plastiku i metal, koje prije toga treba instalirati za kućanstva i/ili stubišta, umjesto za dijelove kvartova. Isto vrijedi i za mačke koje izlaze, dok bi za one koje koriste pijesak trebalo utvrditi koja se vrsta pijeska koristi, s obzirom na to da uz pijesak koji se mijenja svaka dva dana postoji i onaj skuplji, koji se mijenja jednom tjedno, a i rjeđe – poručile se u svojim komentarima na raspravi neke od udruga. I dok se razmišlja o ovakvom modelu naplate, jedinice lokalne samouprave još muku muče s kažnjavanjem vlasnika koji izmet svog psa ostavljaju na javnim površinama. Nisu pomogle ni kante koje su na javnim površinama postavljene upravo za tu namjenu. Ne zato što su beskorisne, nego zato što ih, upozoravaju građani, nema dovoljno. Uostalom, mnogi gradovi ne mogu se pohvaliti ni velikim brojem kažnjenih neodgovornih vlasnika koji izmet nikada nisu pokupili.  >>Zbog kućnih ljubimaca odvoz smeća mogao bi biti skuplji 