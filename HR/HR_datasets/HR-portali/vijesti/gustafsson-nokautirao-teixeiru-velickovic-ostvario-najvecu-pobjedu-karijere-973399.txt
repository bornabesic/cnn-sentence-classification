Foto: Getty Images/Guliver Image  KAKVA večer u Stockholmu i kako fantastičan event su UFC borci pružili fanovima! Alexander Gustafsson je savladao Glovera Teixeiru u borbi koja bi mogla konkurirati za najbolju borbu 2017. godine, Volkan Oezdemir je savladao Mishu Cirkunova potvrdivši sebe kao novo veliko ime poluteške kategorije, a najvažnije pobjede u karijeri ostvarili su Damir Hadžović i Bojan Veličković.  Kada u kavezu imate dva prvoplasirana borca ljestvice izazivača poluteške kategorije, za očekivati je sjajnu borbu, no mora se priznati kako je ovo što su pružili Alexander Gustafsson i Glover Teixeira nadmašilo sva očekivanja. Gustafsson je došao do pobjede odradivši fantastičnu borbu u svakom mogućem aspektu, dok je Teixeira impresionirao nevjerojatnom izdržljivošću i snagom volje, koja ipak nije bila dovoljna da odradi svih 25 minuta ove borbe, nego je u petoj rundi ipak poklekao nakon brojnih primljenih udaraca.  Brazilac je zapravo u borbu jako dobro ušao i već u prvoj minuti upisuje atraktivno rušenje. Ipak, nije to omelo Gustafssona, koji je prezentirao što mu je taktika. Koristio je to što je eksplozivniji, duži i brži borac, a svaku situaciju u kojoj je mogao biti ugrožen je izbjegao vrhunskom eskivažom, po kakvima je zapravo poznat, ali kakve su ga vjerojatno bodovno koštala u njegove dvije borbe za titulu prvaka. Sredinom runde Gustafsson slučajno Teixeiru pogađa prstom u oko, no Brazilac se brzo vratio uz komentar kako je dobro. Ipak, od tog trenutka je zapravo počela Gustafssonova dominacija koja je potrajala sve do samog kraja borbe.   Kod Gustafssona su posebno dobro radili aperkati, na koje Teixeira nije bio spreman te je zapravo njima radio najveću štetu. Jako puno akcije vidjeli smo i u drugoj rundi, ali smo i primijetili kako je Brazilac je postajao sve frustriraniji eskivažama svom protivnika. Tijekom jedne ga je uspio i pogoditi, no ne i napraviti više od toga. Umjesto toga se pola minuta kasnije prvi puta našao u knockdownu i velikim problemima, nakon serije koju je pokrenuo kružni udarac laktom. Ipak, nije bilo dovoljno za prekid i do kraja druge runde Šveđanin kontrolira situaciju. Početkom treće runde Gustafsson upisuje rušenje i počinje raditi veliku štetu laktovima, no Teixeira je izdržao i to, vrativši se sredinom runde na noge.  Nije Brazilac imao gotovo nikakve šanse vratiti se u borbu, no nije se predavao, a četvrta runda zapravo je bila njegovo najslabija te je samo najavila ono što će se dogoditi unutar posljednjih pet minuta. Ponovno je Gustafsson imao više napada, namjeravao je završiti borbu, no prije nego je to uspio je morao još jednom otići u kut. Borba je završila nakon više od minute unutar posljednje runde. Sve je pokrenuo desni aperkat, a priču su završila dva krošea. Impresivni Alexander Gustafsson tako je došao do pobjede koja bi ga mogla lansirati u njegov treći napad na naslov svjetskog UFC prvaka poluteške kategorije! Veličković odradio fenomenalnu borbu i nokautirao Musokea pola minute prije kraja   Sjajan nastup i velika pobjeda za Bojana Veličkovića pred gostujućom publikom protiv Nica Musokea. Publika je mogla uživati u sjajnih 14 i pol minuta, nakon kojih je ruka bila podignuta srpskom borcu. Najbolji nastup i najveća pobjeda njegove karijere!  Vrlo angažirano je Veličković ušao u ovu borbu i govorom tijela je pokazivao kako je spreman odraditi dinamičnu borbu. Prvu minute je kvalitetno izbjegavao i kontrirao, no nažalost prvi pokušaj Musokeovog rušenja nije obranio. Švedski borac držao je gornju poziciju oko minutu i pol, no Veličković se diže. Do kraja runde su u stand upu, gdje se dobio dojam kako su borci podjednako kvalitetno pogađali, ali mora se priznati da nije sjeo niti jedan jači udarac. Ipak, zbog rušenja ostaje dojam kako je runda pripala domaćem borcu.  Vrlo uzbudljivo i uz visok ritam se nastavilo u drugoj rundi. Srpski borac je slušao svoj kut koji mu je davao savjete cijelo vrijeme te radom nogu nije dozvoljavao Musokeu kvalitetne udarce dok su se nalazili na nogama. Iznenađenje dolazi minutu i pol prije kraja runde, kad Veličković dolazi do rušenja, ali vrlo brzo su ponovno na nogama. Unutar posljednje minute je Veličković u problemima, kada ga je Musoke uzdrmao i srušio te doveo do klinča uz ogradu, no jako dobra obrana srpskog borca nije dozvolila veću štetu. Ipak, teška je to bila runda za presuditi.   Ulaskom u posljednju dionicu bilo je jasno kako Veličkoviću treba prekid ukoliko želi biti siguran u pobjedu, nakon što je prvu rundu sigurno izgubio. Nastavio se vrlo visoki ritam, no niti jedan borac nije uspijevao doći do situacije u kojoj bi postigao neku zamjetnu prednost. Pri posljednjoj minute borbe, obojica su još uvijek djelovali jako dobro kondicijski i čekalo se tko će napasti. To je bio Musoke, koji je počeo kretati više naprijed i Veličković je to fantastično dočekao pola minute prije kraja. Musoke je zaplesao nakon desnog krošea, Veličković je ostao miran te krenuo na vrijeme i završio ovu borbu.  Druga je to Bojanova pobjeda u četiri UFC nastupa, nakon jedne neodlučene borbe i poraza u posljednjem nastupu, kada je bolji od njega bio Sultan Aliev. Svakako ogromna pobjeda za najboljeg srpskog borca i sigurno njegov najbolji nastup u karijeri. Bojan je impresionirao kondicijom i taktikom te savršenim osjećaj za plasirati udarac koji je završio borbu. Oezdemir pobijedio Mishu Cirkunova  Jako se puno očekivalo od borbe dva velika potencijala poluteške kategorije, no ona je potrajala manje od pola minute. Volkan Oezdemir savladao je Mishu Cirkunova impresivnim udarcem iz kontre koji ga je u potpunosti onesposobio. Zapravo, Cirkunov je bio taj koji je sjajno krenuo, pogodio Oezdemira te ga natjerao na korak unazad. Udarcima ga je odveo sve do ograde kaveza, gdje je pokušao krenuti na rani završetak, no zapravo se dogodilo suprotno. Usred kanonade, Oezdemir je napravio korak kojim je izašao iz otvorenog okršaja te je desnim krošeom pogodio Cirkunova točno iza uha i borba je bila gotova.  Peter Sobotta ostvario je impresivnu pobjedu te je potvrdio kako je zasluženo dobio drugu šansu u UFC-u. Svoju četvrtu pobjedu u posljednjih pet borbi je ostvario protiv Bena Saundersa, koji je čak bio blagi favorit, ali je na kraju završio deklasiran. Sobotta je od početka krenuo agresivno, s ciljem da ne dozvoli odlazak borbe u parter i to mu je u potpunosti uspjelo. Već u prvoj rundi je par puta ozbiljno ugrozio Saundera, koji je do kraja prvih pet minuta odradio preživljavanje. Ipak, odmor između rundu mu nije pomogao, nego je Sobotta jednako nastavio i u drugoj rundi, sve dok sudac nije prekinuo mučenje za Saundersa. Zapravo je na kraju prekinuo i mučenje za Sobottu, koji je nakon borbe priznao da je slomio ruku na početku druge runde. Ipak, njemačko-poljski borac je nastavio i zasluženo slavio.  Veliki hype pratio je Abdula Razaka Alhassana, koji je u ovu borbu ušao sa skorom 8-0, gdje je najuspješniji protivnik izdržao tek 82 sekunde. No, ovog puta je udarač iz Gane upoznao što to znači pojam borca s Kavkaza. Omari Akhdemov je došao pobijediti i u tome je uspio. Pogađao je Alhassan bombe, ali brada ruskog borca bila je nevjerojatna. Nije Alhassan bio loš, no Akhmedov je pravovremenim rušenjima te konstantim serijama udaraca skupio dovoljno bodova za pobjedu. Alhassanovi udarci svakako su bili jači i konkretniji, no bili su pojedinačni i to je zapravo bilo sve što je on u ovoj borbi napravio. Dovoljno da ga jedan sudac smatra pobjednikom, no dva su bila na strani zasluženog pobjednika, Omarija Akhmedova.  Vrlo dobru borbu pružili su čvrsti Kanađanin Nordine Taleb i mladi švedski talent Oliver Enkamp. Odradili su pune tri runde, gdje se kod mladog domaćeg borca nije vidjelo da je uskočio kao zamjena. Hrabro se kretao prema naprijed i napadao, no Taleb je svoju bodovnu prednost stekao zaštitnim znakom Tristar Tima iz kojeg dolazi. Pravovremena rušenja i dovoljna količina kontrole bili su oni što je presudilo u njegovu korist.  Glavni program otvorili su Jack Hermansson i Alex Nicholson, a ta je borba brzo bila gotova. Domaći je borac odmah nasrnuo na Amerikanca i tih dvije minute zapravo su bile pokušaju Nicholsonovog preživljavanja. No, dulje nije mogao, jer je Hermansson od početka navalio kao nezaustavljiva zvijer i Nicholson je sucu morao priznati kako ga je spasio još veći batina, iako se u prvom trenutku nije slagao s prekidom.   Među uvodnim borbama glavna je bila ona u kojoj je Pedro Munhoz odlukom savladao bivšeg protivnika Filipa Pejića, Damiana Stasiaka. Stasiak se pokazao kao vrlo čvrst borac, no protiv sebe je imao jednog od najvećih talenata bantam divizije. Trevor Smith nanio je deseti UFC poraz veteranu Chrisu Camozziu, dok su fantastičnu borbu odradili Joaquim Silva i Reza Madadi, a Silva je tu slavio podijeljenom odlukom. Već smo pisali o sjajnim pobjedama Bojana Veličkovića i Damira Hadžovića, a osim njih je do pobjede došao i Darren Till, koji je tako i dalje neporažen u svojoj karijeri.    UFC Fight Night 109 – Rezultati  Alexander Gustafsson def. Glover Teixeira – KO (R5, 1:01) Volkan Oezdemir def. Misha Cirkunov – TKO (R1 0:28) Peter Sobotta def. Ben Saunders – TKO (R2 2:29) Omari Akhmedov def. Abdul Razak Alhassan – podijeljena sudačka odluka Nordine Taleb def. Oliver Enkamp – jednoglasna sudačka odluka Jack Hermansson def. Alex Nicholson – TKO (R1 2:00)  Pedro Munhoz def. Damian Stasiak – jednoglasna sudačka odluka Trevor Smith def. Chris Camozzi – jednoglasna sudačka odluka Joaquim Silva def. Reza Madadi – podijeljena sudačka odluka Bojan Veličković def. Nico Musoke – KO (R3 4:37) Darren Till def. Jessin Ayari – jednoglasna sudačka odluka Damir Hadžović def. Marcin Held – KO (R3 0:07)