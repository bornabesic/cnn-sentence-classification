U proljeće, kada sezona gradnje kreće punom parom, puno se gradi i na atraktivnom području obiteljskog stanovanja u Zagrebu, na Tuškancu i Pantovčaku. Neke su vile nedavno i završene. Zanimljivih primjera ima i na drugim podsljemenskim bregovima. Primjerice, na području Srebrnjaka je vila koja je jedan od kandidata za najbolju stambenu građevinu Udruženja hrvatskih arhitekata za prošlu godinu, čiji je autor studio Dva arhitekta. Ipak, područje Tuškanca i Pantovčaka, kao i Šalata, smatraju se najelitnijim zagrebačkim adresama za obiteljsko stanovanje. Može se zaključiti da su to najpoželjnije adrese za one koji se uspinju na društvenoj, odnosno na poslovnoj ljestvici. Te su adrese često stvar prestiža njihovih vlasnika, naravno, uglavnom su i lijepo mjesto za stanovanje. Nedjeljni Jutarnji već godinama prati gradnju na ovom području, koja je i dobar pokazatelj trenutačno uspješnih poslova i onih kojima ide dobro. Osobe vezane za vrhunski sport jedina su konstanta iz godine u godinu. Iz dvije se nove atraktivne vile na području Tuškanca može iščitati da nekim stomatolozima koji imaju privatnu praksu posao cvjeta. Također, i da građevinska tvrtka Kamgrad i dalje uspješno gradi pa ponovno u ovom dijelu grada gradi i “za sebe”. Spomenuti su stomatolozi počeli gradnju prije nekog vremena, što smo zabilježili već lani, pa je tako velika suvremena vila Mladena Šlaja završena ovo proljeće. Riječ je o jednoj od modernijih građevina. Na tom se području grada pak neke ulice ili dijelovi nekih ulica mogu izdvojiti kao posebno atraktivni. Među top-ulicama za obiteljske kuće su Ulica Ivana Gorana Kovačića i dio Jurjevske ulice, kao i veći dio Ulice Tuškanac s njezinim pritokama, kao što je primjerice Jabukovac i dio Šalate. U gradu kao top-ulice za obiteljsko stanovanje slove i dio Novakove ulice, Visoka ulica i Rokov perivoj. Za Ulicu Ivana Gorana Kovačića poznato je da ni u recesiji nije znatno gubila na cijeni vila, zato što se rijetko prodaju kuće koje su ovdje sagrađene. Podsljeme je već prilično napučeno kućama, neki su dijelovi bespovratno narušeni prevelikim zahvatima u prostoru, ali kao da se i dalje svake godine ipak nalaze nove lokacije za gradnju. Ipak, na Tuškancu i Pantovčaku uglavnom je riječ o rekonstrukcijama. Mnoge su stare vile obnovljene tako da su dobile dogradnju, često stilski upitna izgleda. Uobičajeno je već i da se prozori na starinskim vilama i vrata prema dvorištu pretvaraju u klizne staklene stijene. Česte su i faksimilne rekonstrukcije, odnosno gradnja “iste” kuće, što je zapravo često samo paravan za novu gradnju. Iako je obiteljskih kuća sve više, a zelenila nešto manje, i dalje se u ovom dijelu grada ugodno živi, uglavnom u okruženju šume ili zelenila dvorišta i vrta. Vile koje se ovdje trenutačno uređuju, uz pomoć stručnjaka iz agencija za nekretnine koji su željeli ostati anonimni, procijenili smo na vrijednost od milijun i pol do tri milijuna eura. Razlike u vrijednosti su možda iznenađujuće, ali ponekad vile koje su udaljene samo nekoliko minuta mogu imati razliku u cijeni i po milijun eura, i to ne samo zato što je jedna veća ili ljepša. - Na cijenu obiteljskih kuća u toj zoni grada utječe niz faktora. Uz mikrolokacijuvažni su i veličina vrta, intima u odnosu na okruženje, blizina središta grada, broj parkirališnih mjesta, veličina kuće - kaže nam jedna agentica za nekretnine. Najveća je ipak bojazan kad se na ovom području obnavljaju ili rekonstruiraju vile koje su zaštićeni spomenici kulture jer često se tek može uzdati u sreću da će novi vlasnici imati dovoljno senzibiliteta za hrvatsko kulturno naslijeđe.