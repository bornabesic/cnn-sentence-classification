Najizgledniji novi predsjednik HDZ-a  Andrej Plenković mogao bi se kandidirati u prvoj, najzagrebačkijoj jedinici, kamo i pripada po mjestu stanovanja. Bude li tako, kako priželjkuju u HDZ-u, to će biti prvi put u zadnjih gotovo 20 godina da se predsjednik HDZ-a kandidira u prvoj izbornoj jedinici. Tu ga čeka šef SDP-a Zoran Milanović, možda i Tihomir Orešković ili Božo Petrov, ali i bivši HDZ-ovac i mostovac Drago Prgomet. Zagreb – veliki izazov Mostu Tradicionalno je to teška, “crvena” jedinica za HDZ, pa je čak i moćni Ivo Sanader bježao iz prve jedinice u dalmatinsku desetu, Jadranka Kosor kao šefica HDZ-a kandidirala se u petoj slavonskoj, a Tomislav Karamarko u devetoj izbornoj jedinici. Sve te tri jedinice smatraju se utvrdama HDZ-a. I dok u HDZ-u smatraju da bi se Plenković najvjerojatnije mogao kandidirati u prvoj jedinici, u njegovu timu kažu kako je trenutačno fokusiran na kampanju za predsjednika HDZ-a. Budući da je Plenković porijeklom Hvaranin, rođen je u Svirču, po nekoj zavičajnoj liniji mogao bi pucati i na desetu izbornu, ali u HDZ-u kažu kako bi tamo listu mogao ponovno nositi Damir Krstičević, koji je Plenkoviću šef kampanje na stranačkim izborima. Premijer Tihomir Orešković još, poručuju nam njemu bliski ljudi, nije prelomio – ostaje li u politici ili ne. To će, kažu, odlučiti s obitelji. Ako se Orešković odluči za političku karijeru, on će gotovo sigurno na izbore izaći s Mostom. Mnogi ga već vide kao Mostova špic-kandidata u prvoj jedinici. Mostu će prva izborna jedinica biti veliki izazov na rujanskim izborima iz nekoliko razloga. Na prošlim su izborima u elitnoj zagrebačkoj jedinici osvojili tri mandata i naravno da im je cilj ponoviti taj uspjeh, no tada su na prva tri mjesta bili danas bivši mostovci – Drago Prgomet, Gordana Rusak i Irena Petrijevčanin Vuksanović. Dakle, treba im jak igrač koji može povući cijelu Mostovu listu. Upravo zbog toga, kako doznajemo, neki utjecajni članovi Mosta smatraju da bi se baš njihov lider Božo Petrov trebao natjecati u prvoj jedinici i direktno se sukobiti sa šefovima SDP-a i HDZ-a. Osim tog očitog razloga: direktnog sučeljavanja protiv najjačih protivnika, naš sugovornik iz Mosta kaže kako je Most u desetoj izbornoj jedinici dovoljno jak da tamo može na izbore i bez Petrova (na prošlim izborima Petrov se natjecao u desetoj jedinici). Najjači aduti Mosta Naš sugovornik kaže kako bi volio da Petrov bude nositelj u prvoj jedinici bez obzira na to hoće li im se pridružiti Orešković. Ako ode s njima, Orešković bi, kaže naš izvor, tada nosio Mostovu listu u jednoj od preostale tri zagrebačke jedinice (druga, šesta i sedma). Doznajemo kako će liste u preostalim zagrebačkim jedinicama najvjerojatnije nositi ministar unutarnjih poslova Vlaho Orepić, ministar zaštite okoliša i prirode Slaven Dobrović, a visoko kotira i ministrica uprave Dubravka Jurlina Alibegović. 