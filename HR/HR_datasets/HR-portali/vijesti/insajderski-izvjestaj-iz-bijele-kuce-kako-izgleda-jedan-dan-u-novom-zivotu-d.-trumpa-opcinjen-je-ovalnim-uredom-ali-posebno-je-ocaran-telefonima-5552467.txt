Donald Trump je u predizbornoj kampanji obišao skoro svaki kutak u SAD-u, prošao je tisuće i tisuće kilometara, ali uglavnom se nigdje nije zadržavao više od dan-dva. Objašnjenje je vrlo jednostavno - čovjek obožava spavati u svom vlastitom krevetu. Doslovce je izludio svoje pilote i ostalo osoblje koji su ga svakodnevno morali vraćati u New York. Novi predsjednik sada je punih pet dana proveo na nepoznatom području, u Bijeloj kući. Sada se postavlja pitanje - kako se snašao? Ako je suditi po insajderskom izvještaju New York Timesa, koji se pozabavio Trumpovom svakodnevicom u Washingtonu, zaključak je kako mu uopće nije loše. Čak su se i njegovi suradnici brinuli kako će ga uspjeti zadržati izvan New Yorka, ali nakon pet dana situacija izgleda obećavajuće. Trump djeluje zadovoljno, čak i ushićeno. - Što me najviše oduševilo? Telefoni! To su najbolji telefoni koje sam koristio u životu. Riječi samo izlaze iz mene - rekao je Trump u jednom intervjuu referirajući se na činjenicu da ga nitko ne prisluškuje ili snima njegove razgovore. A kako izgleda jedan običan dan u 'novom životu' Donalda Trumpa? Ustaje iz kreveta nešto prije šest sati i prvo što radi jest da pali televiziju. Nakon što pogleda sve jutarnje vijesti, zaleti se na doručak u Zapadno krilo i prelista novine, a usput objavi i nešto na Twitteru. Na stolu su New York Times, New York Post i Washington Post. Njegovi sastanci počinju oko 9 sati, puno ranije nego što je navikao i tu leži najveća promjena u njegovom životu. To je vrijeme uvijek bilo rezervirano za njegovu omiljenu preokupaciju - gledanje TV-a. Ipak, navodi New York Times, slobodno vrijeme u večernjim satima omogućuje mu puno vremena za sjedenje pred TV ekranom. Knjige ne voli čitati, tako da... Popodneva su rezervirana za potpisivanje novih odluka u Ovalnom uredu i sastanke u Zapadnom krilu. Ipak, najviše je opčinjen Ovalnim uredom. Ponekad sjedi sam u njemu i samo gleda prostoriju i divi joj se. - A ponekad zovem obitelj i suradnike. Svi uđu unutra i samo gledaju i dive se - rekao je Trump. Svi bivši predsjednici najviše zamjerke su imali na činjenicu da su ponekad danima bili zatvoreni unutar Bijele kuće. Najviše je zanovijetao George W. Bush kojeg su zidovi zgrade izluđivali i koji je najviše sanjao - svježi zrak. Međutim, kad je u pitanju Trump, tu nema nikakvih problema. Njegovi suradnici tvrde da taj može danima izdržati bez da zakorači van zgrade. Godinama je živio u penthouseu na 58. katu Trump Towera, a ured mu je bio na 26. katu. Dakle, znali su proći dani da ne izađe iz zgrade. Jedini dodir s vanjskim svijetom je imao preko prozora s kojeg je pogled pucao na Central Park. Vrlo brzo nakon inauguracije, Trump je ostao i bez supruge. Melania se zajedno s njihovim 10-godišnjim sinom Barronom vratila u New York i tamo će biti sve do kraja Barronove školske godine, a onda će se trajno preseliti u Washington. NY Times podrugljivo navodi da Trump neće očajavati, da će mu društvo praviti najbolji prijatelji - TV i nezaštićeni pametni telefon preko kojeg na Twitter šalje komentare na svoje 'omiljene' emisije. - Ma nema veze, dolazit će preko vikenda. Melania će ovdje biti i ranije, već u četvrtak - kaže Trump. Trump je potvrdio da uživa u svom novom domu iako je bio poprilično ljutit zbog komentara nakon njegove inauguracije. Njegov glasnogovornik Sean Spicer pokušao je popraviti stvar, ali na kraju je sve završilo s jednom od najbizarnijih press konferencija u povijesti Bijele kuće. Dan kasnije njegova savjetnica Kellyanne Conway je spomenula pojam 'alternativne činjenice' koji nije najbolje prošao kod novinara i javnosti, ali Trump je bio oduševljen tim njezinim istupom, a nahvalio je i Spicera. - On je superstar - govorio je o Spiceru Trump savjetniku Stephenu Bannonu i šefu osoblja Reinceu Priebusu dok su zajedno ručali i gledali lošu Spicerovu predstavu. Iako je u Trump Toweru predsjednik Amerike imao cijelu vojsku posluge, sa sobom u Bijelu kuću nije doveo nikoga. Novinari pišu da nema nikakvih zamjerki, da je čak zadovoljan i hranom. Cijela njegova obitelj bila je oduševljena kada je jutro nakon inauguracije ugledala švedski stol pun voća, narezaka, raznih specijaliteta, čak i slatkiša na koje su djeca odmah navalila. Osoblje se potrudilo pronaći i neke posebne poslastice koje je Trump oduvijek volio... Na prvi odmor, nagađa se, Trump će otići 3. veljače. Plan mu je otići u svoj privatni klub u Floridi. Do tada, kako sam kaže, prilagodit će Bijelu kuću svom ukusu. Ali promjene će biti jedva vidljive... - Ovo je predivna kuća, jako elegantna. Da samo znate kako se osjećam kad spavam u istoj sobi u kojoj je nekada spavao Abraham Lincoln - rekao je Trump i zaključio: - Naravno je da je sve drugačije, ali ja sam sretan. Ovo je čista elegancija, ovo je povijest!