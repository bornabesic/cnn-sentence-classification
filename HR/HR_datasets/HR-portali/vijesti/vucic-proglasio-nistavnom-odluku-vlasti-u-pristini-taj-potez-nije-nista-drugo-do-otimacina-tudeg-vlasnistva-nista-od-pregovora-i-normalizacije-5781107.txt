Vlada Srbije proglasila je ništavnom odluku vlasti u Prištini o preuzimanju imovine bivše SFRJ i Srbije na Kosovu, priopćio je u petak premijer Aleksandar Vučić.   "Taj potez Prištine nije ništa drugo do otimačina tuđeg vlasništva i smatramo ga ništavnim", rekao je Vučić novinarima u Beogradu, istaknuvši kako, unatoč volji za razgovorom, "za to treba imati sugovornika, a kosovski Albanci donijeli su rezoluciju a da ne žele ni razgovarati".   Vučić je ocjenio kako je od početka pregovora o normalizaciji odnosa Beograda i Prištine u Bruxellesu “bilo  jasno da će kosovske vlasti povući takav potez”, a predstavnici Prištine, tijekom dijaloga, svaki su put odbijali razgovarati o tome.   Srbijanski premijer naveo je da su prištinske vlasti svojom odlukom nedavno "prisvojile i rudarsko-metalurški kombinat Trepča" iako se taj inudstrijski kompleks nalazi na sjeveru Kosova, gdje dominatnu većinu čine Srbi.   "Trepča je imala šansu da zajedno radimo. Mi držimo metalurgiju, dva rudnika, a oni veći dio rude”, rekao je Vučić, konstatirajući kako "to nije prihvaćeno, već se imovina otima".   Ukazujući da su "na Kosovu u tijeku pripreme za izbore", on je naglasio kako ne može razumjeti “da su nekome izbori tako važni da zaustavi procese na više godina".   Vučić  je potom poručio da se "ne može predati imovina koju su ljudi vrijedno gradili" i zahvalio EU-u na poruci da se o novom potezu Prištine u svezi s imovinom "mora razgovarati".   Kosovska Vlada donela je prije dva dana odluku po kojoj bi za svu nepokretnu imovinu na Kosovu, ranije registriranu na ime SFRJ, Srbije i Autonomne Pokrajine Kosovo, registrirala kao vlasnika Republiku Kosovo koju Srbija ne priznaje.