Vojni udar dodatno će destabilizirati Tursku jer jedno nasilje uvijek izaziva drugo, kazao je za Večernji list novinar i diplomat Zlatko Dizdarević ističući kako ćemo dobiti mnogo nestabilniji i opasniji faktor u centralnom dijelu između Europe i Azije nego što smo to dosad imali. – Više je nego sigurno da će Erdoğan iskoristiti vojni udar kako bi se obračunao sa svim svojim neistomišljenicima, i to brutalno, sa svim ostacima političkih snaga koji se s njim ne slažu. Činjenica da je on u noći udara odmah izvršio puč na institucije i smijenio gotovo tri tisuće sudaca govori da je taj popis bio pripremljen i gotov već prije. Značajna je njegova rečenica da je “sam Bog donio ovu akciju da očiste vojsku od svojih neprijatelja”, kojom je najavio konačni obračun sa svakim tko ne razmišlja poput njega. Isto tako, u jednoj večeri na Twitteru je došlo više od 20 tisuća poruka koje traže povratak smrtne kazne. Izgledno je kako je to cijeli jedan mehanizam za brutalnost koji je već bio dobro pripremljen, uvjeren je Dizdarević koji, kako kaže, iako nije pristaša teorija zavjere, iznenađen je neobično “traljavim načinom” na koji je izveden taj vojni udar. – Sve ove činjenice izazivaju sumnju. Primjerice, nisu zauzeti mediji, nisu prekinute društvene mreže, a za aerodrom Atatürk rečeno je da je okupiran, a onda je na njega sletio Erdoğanov avion? Sve su to sumnjive radnje – ističe Dizdarević. – Njegova želja da se iskaže kao lider političkog islama u arapskom svijetu i šire više ne pije vodu. Europa se očigledno preračunala s idejom da će on biti brana za izbjeglice i imigrante koji žele ići u Europu. Razumljiva je težnja prije svega Njemačke da se Turska zbog njezina vlastitog interesa stabilizira, ali plašim se da nisu realni u pogledu onoga što se tamo zapravo događa – naglasio je Dizdarević. Osvrnuo se i na molitvu koju su Bošnjaci održali na Baščaršiji u noći vojnog udara kako bi Bog spasio Erdoğana. – Na Baščaršiji je bilo samo nekoliko desetaka ljudi, što je zanemarivo u odnosu na nekoliko tisuća ljudi koji su u tom trenutku bili u Skenderiji na koncertu. Ali znakovito je da se član Predsjedništva BiH Bakir Izetbegović obraća predsjedniku druge države s “brate”. To u prvom redu govori o velikom nedostatku političkog stila. On je ipak član Predsjedništva BiH i predsjednik države te se ne može predsjedniku druge države obratiti s “brate”. To je još jedna činjenica koja će objektivno unositi nemir i nervozu i različite reakcije u BiH koja ne misli cijela da je Erdoğan njihov “brat” – zaključio je Zlatko Dizdarević      >> Erdogan poručio da nema odgađanja smrtne kazne. Izbili sukobi turskih snaga reda i vojnika pučista u zračnoj bazi 