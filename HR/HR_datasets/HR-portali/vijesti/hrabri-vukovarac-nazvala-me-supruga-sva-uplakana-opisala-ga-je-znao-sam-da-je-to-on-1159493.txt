Sve do nešto prije 19 sati ponedjeljak, 27. ožujka, bio je za Vukovarca Z. A. (38) još jedan uobičajeni dan. Onda je telefonski poziv sve promijenio. Z. A., kao i njegova supruga F. A. (33), pamtit će taj dan do kraja života. Naime, oko 18.50 sati u trgovinu mješovite robe, u kojoj radi F. A., ušao je nepoznati maskirani muškarac koji je od nje uz prijetnju nožem zatražio da mu da sav novac iz blagajne. Kada je dobio novac, pljačkaš, za kojega će se tijekom očevida utvrditi da je riječ o 33-godišnjaku iz Pule, udaljio se iz trgovine ne sluteći da će naletjeti upravo na Z.A. – Nekoliko minuta prije pljačke bio sam kod supruge u trgovini. Samo dvije ili tri minute kasnije nazvala me sva uplakana i uplašena i rekla da joj je u trgovini bio pljačkaš s nožem. Iako u šoku, opisala mi je kako je bio obučen – prisjeća se ovaj Vukovarac. Automobilom pljačkašu prepriječio put Bila je toliko pribrana da mu kaže i na koju stranu je krenuo, a ubrzo će se ispostaviti da je krenuo upravo prema Z. A. koji je bio u autu. U jednom trenutku vidio je osobu u crnoj trenirci s bijelom crtom i kapuljačom kako prelazi cestu te mu je odmah bilo jasno da je to osoba koja je prijetila njegovoj supruzi. – U to vrijeme u Vukovaru baš i nema mnogo ljudi na ulici, tako da sam odmah znao da je to on. Prepriječio sam mu put automobilom i izišao. Sustigao sam ga i zgrabio. Nije se previše opirao. Odveo sam ga do trgovine u kojoj je još bila supruga, a u tom trenutku prolazio je i policajac u civilu koji je pozvao pojačanje. Sve se to zapravo odigralo u samo sedam ili osam minuta – kaže Z. A. Dodaje i kako je u svemu tome reagirao instinktivno, ne razmišljajući uopće o opasnosti i mogućim posljedicama, tako da je tek naknadno vidio da pljačkaš ima nož uza sebe. Policija je jučer potvrdila da su 38-godišnji Vukovarac i policajac, koji su se zatekli u blizini, svladali i zadržali pljačkaša do dolaska policijske ophodnje. Pretpostavlja se kako se pljačkaš i u vrijeme dok je Z.A. bio u trgovini nalazio u blizini i čekao da on iziđe. Tek tada je krenuo u akciju. U prilog mu je išla i činjenica da u to vrijeme u tom dijelu grada nema mnogo ljudi, a nema niti rasvjete. – Ne dam na svoje, a najviše me pogodilo što je prijetio mojoj supruzi i to nožem. Ona je i dalje u šoku i uplašena. Cijelu noć radi svega proživljenoga nije spavala – zaključio je Z.A. > > Vukovarac (38) i policajac svladali pljačkaša trgovine >> Šunjerga ispričao detalje strašnog zločina: Nakon što je ubio majku i oca, po Vodicama je tražio i ujaka 