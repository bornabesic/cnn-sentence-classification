Kandidat desnice na francuskim predsjedničkim izborima Francois Fillon pronevjerio je novac iz javnih fondova dok je bio senator, pišu u subotu francuski mediji, a ta optužba dolazi nakon afere o fiktivnom zapošljavanju njegove supruge koja je snažno odjeknula u javnosti. Journal du dimanche tvrdi da je Fillon između 2005. i 2007. dok je bio senator "primio sedam čekova na svoje ime", jedan u svakom tromjesečju, na "ukupan iznos od 21.000 eura" koji odgovara "neiskorištenim financijskim sredstvima namijenjenim za pomoćnike". Kako piše portal Mediapart, bivši premijer je "strpao u džep dio sredstava koja su u načelu namijenjena za plaću pomoćnika, zahvaljujući tajnosti sustava". Mediapart je u subotu navečer ocijenio da "pronevjereni iznos (...) sigurno ne prelazi 25.000 eura". Ove nove optužbe dodatno pogoršavaju položaj kandidata desnice koji je već upleten u aferu o navodnom fiktivnom zapošljavanju svoje supruge Penelope i koji će u nedjelju pokušati oživiti kampanju velikim skupom u Parizu. Na upit AFP-a u nedjelju ujutro Fillonovo okružje je kratko odgovorilo da "ne komentira sudski slučaj koji je u tijeku". Zastupnik Fillonove stranke Republikanci, Eric Ciotti izjavio je pak za Franceinfo da se slučaj tajnih blagajni u Senatu "ni izravno ni osobno ne odnosi na Francoisa Fillona". Dvoje financijskih istražitelja od studenog 2013. vode istragu zbog sumnje u pronevjeru javnog novca preko tajnih blagajni u korist senatora i bivših senatora iz stranke UMP koja je promijenila ime u Republikanci. Istraga se vodi protiv šest osoba za razdoblje nakon 2009., pa Fillon koji je napustio Senat 2007. ne može biti optužen u okviru te istrage.