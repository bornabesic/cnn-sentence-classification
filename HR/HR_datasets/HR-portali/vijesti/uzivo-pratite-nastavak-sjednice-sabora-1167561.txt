Hrvatski sabor završio je d poslijepanasodne s radom, nakon što je svih deset prijavljenih zastupničkih klubova odustalo od rasprave može li potpredsjednik Sabora Željko Reiner (HDZ) nastaviti voditi sjednicu nakon što je Božo Petrov podnio ostavku na mjesto predsjednika Sabora, a sjednica se nastavlja u petak nakon što Odbor za Ustav, Poslovnik i politički sustav dade tumačenje je li Reiner ispravno postupio. Nema smisla nastaviti sjednicu prije nego Odbor za Ustav, Poslovnik i politički sustav dade svoje mišljenje, rekao je Mostov Robert Podolnjak. Goran Aleksić (Snaga) je rekao da su sutra svi pozvani na konzultacije kod predsjednice pa se upitao hoće li to biti u koincidenciji sa sjednicom. - Ja mislim da ćemo to moći uskladiti. Koliko sam shvatio, to ne bi trebao biti veliki problem - rekao je Reiner. Šeks dao za pravo Reineru Oporba, ponajprije SDP, tvrdi da Reiner nema pravo sjediti u predsjedničkom stolcu jer više ne postoji parlamentarna većina, a to onda znači da ni on više nije potpredsjednik iz te većine. Reiner je ustrajao u tumačenju da Sabor nije glasovao o povjerenju Vladi ni premijeru, pa time nije propitivao ni parlamentarnu većinu. Saborski veteran Vladimir Šeks (HDZ) dao je za pravo Reineru. Saborskim je novinarima tumačio da u Poslovniku postoji odredba da predsjednika Sabora, ako je spriječen, mijenja potpredsjednik izabran iz parlamentarne većine. "Tri su potpredsjednika birana iz redova parlamentarne većine koja je postojala u vrijeme kad su birani", rekao je Šeks i ustvrdio kako je sasvim legitimno da jedan od te trojice privremeno zasjedne u predsjedničku stolicu. Zanimljivo će u petak ujutro biti vidjeti stajalište Odbora za Ustav, Poslovnik i politički sustav s obzirom na to da u njemu većinu čine SDP i sada oporbeni Most. Sjednica Odbora za Ustav, Poslovnik i politički sustav sazvana je za 10 sati, a nastavak sjednice za 11 sati. Samo par minuta Sve ste lijepo izveli, rekao je Reiner Petrovu i objasnio kako je na njegov stolac sjeo samo par minuta, kako bi odredio stanku u kojoj bi se zastupnici mogli konzultirati o daljnjim postupcima "vezano uz ovaj izvanredni događaj". Osim toga, dodao je, Poslovnik kaže da predsjednika Sabora, ako ne odredi zamjenu mijenja potpredsjednik Sabora iz parlamentarne većine.  Peđa Grbin (SDP) zatražio je od Reinera da napusti predsjednički stolac. Nemate apsolutno nikakvo pravo sjediti na toj stolici. Svakome je jasno da Hrvatska od glasovanja od prije 2 sata i 11 minuta (glasovanje o povjerenju ministru financija Zdravku Mariću) nema parlamentarnu većinu što znači da ni vi više niste potpredsjednik iz te većine, poručio je Reineru. Reiner uzvraća da Sabor nije glasovao ni o povjerenju Vladi, ni premijeru Andreju Plenkoviću. Znam da nekima odgovara stvoriti saborsku, ustavnu, političku i slične krize, no građanima, a i nekima ovdje kriza ne odgovara, odgovara im dogovor koji bi omogućio normalno funkcioniranje Sabora, rekao je Reiner i na traženje gotovo svih klubova odredio još jednu, ovoga puta polusatnu stanku. Furio Radin pritom je naglasio da "ni izdaleka" nitko nije uspio skupiti 76 potpisa za samoraspuštanje Sabora. Skupljeno je 11-12, ostali zastupnici nisu dali potpis što znači da Sabor nastavlja dalje, zaključio je Radin. 