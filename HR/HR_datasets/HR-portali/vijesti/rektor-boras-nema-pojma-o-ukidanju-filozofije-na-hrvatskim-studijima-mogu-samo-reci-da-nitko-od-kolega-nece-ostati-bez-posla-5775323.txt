ZAGREB - Senat Sveučilišta u Zagrebu na sjednici 14. ožujka donio je odluku da se u ak. god. 2017./2018. neće upisivati studente na studij filozofije na Hrvatskim studijima jer bi to bilo utrostručavanje takva studija na Sveučilištu u Zagrebu, a rektor Sveučilišta u Zagrebu Damir Boras izjavio je Hini kako "nema pojma" o ukidanju studija filozofije na Hrvatskim studijima u Zagrebu ustvrdivši da na HS-u nitko neće ostati bez posla. Nemam pojma o ukidanju studija i ne znam za izjavu Bojana Glavaševića, rekao je Boras dodavši kako se ne nalazi u Zagrebu pa ne može komentirati što je tko izjavio. Mogu samo reći što sam dosad nekoliko puta ponavljao da na Hrvatskim studijima nitko od kolega neće ostati bez posla, poručio je rektor Damir Boras. Saborski zastupnik SDP-a Bojan Glavašević u srijedu je u Saboru izjavio kako se na Hrvatskim studijima ukida studij Filozofije izrazivši pritom sumnju da je riječ o odmazdi jer je s toga studija u Augsburg poslana prijava za plagijat protiv ministra znanosti i obrazovanja Pave Barišića. Privremeno Znanstveno-nastavno vijeće Hrvatskih studija donijelo je na svojoj sjednici od 30. siječnja prijedlog da se za studij Filozofije otvori 15 upisnih mjesta, no Senat Sveučilišta u Zagrebu prijedlog nije prihvatio pa je 14. ožujka donio odluku da se na studiju Filozofije Hrvatskih studija 2017./2018. akademske godine studenti neće upisivati, stoji u priopćenju objavljenu u četvrtak poslije podne na mrežnim stranicama Hrvatskih studija što ga je potpisao pročelnik Mario Grčević. Tom odlukom, kako se navodi, ne narušavaju se prava studenata, a svi studenti imat će priliku završiti upisani studij prema onim uvjetima koji su vrijedili prilikom upisa. Pročelnik podsjeća da je odluka Senata o nultoj upisnoj kvoti za studij Filozofije donesena na prijedlog Rektorskoga kolegija koji je zaključio da se neće pripremati novi studijski program Filozofije na Hrvatskim studijima jer bi to bilo utrostručavanje takva studija na Sveučilištu u Zagrebu. Izražava uvjerenost da će se novi studijski program koji će se izvoditi na reformiranom Odsjeku za filozofiju razviti tako da bude u skladu s misijom Hrvatskih studija te da će uključivati filozofsku tradiciju i baštinu kakva se stoljećima ostvarivala na hrvatskom kulturnom prostoru. Senat Sveučilišta u Zagrebu na sjednici održanoj 14. ožujka donio je odluku da se na studij Filozofije Hrvatskih studija studenti neće upisivati u akademskoj godini 2017./2018., što je nije prihvatio prijedlog privremenoga Znanstveno-nastavnog vijeća Hrvatskih studija da se za studij Filozofije otvori 15 upisnih mjesta koji je Vijeće donijelo na svojoj sjednici 30. siječnja.