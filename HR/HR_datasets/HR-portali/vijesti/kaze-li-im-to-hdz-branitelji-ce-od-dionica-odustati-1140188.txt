Najava braniteljskih udruga da će tražiti sedam posto dionica HEP-a ako se realizira najavljena prodaja 25 posto minus jedne dionice te tvrtke jučer je naišla na šutnju vladajućih stranaka. Potpredsjednica Vlade Martina Dalić dan prije kazala je da će se o tome odlučiti tijekom procesa. Pritom je podsjetila na “uspješne IPO-e u HT-u i Ini” te poručila da će “tada primijenjeni model biti korišten i u ovoj transakciji”. O tome hoće li i koliku korist od prodaje dijela HEP-a imati braniteljski fond, ministar branitelja Tomo Medved ne želi govoriti. – Težište Ministarstva branitelja ovoga je trenutka na zdravstvenoj skrbi za branitelje i o tome upravo razgovaram s ravnateljima županijskih bolnica – uzvratio nam je Medved na pitanje hoće li Vlada udovoljiti željama braniteljskih udruga. Isto je ponovio i na pitanje hoće li se o tome razgovarati u idućem periodu, a smatra da pitanje prijenosa dionica u braniteljski fond ne treba rješavati kroz novi zakon o pravima hrvatskih branitelja, donošenje kojeg najavljuje za prvi kvartal ove godine. Komentar braniteljskih zahtjeva nije se mogao dobiti ni u Mostu, u kojemu tek neformalno govore da se “radi ražanj, a zeca ni u šumi”. Rječit je zato bivši SDP-ov ministar branitelja Predrag Matić, koji podržava zahtjev branitelja. Tvrdi da je isto tražio i kao ministar u Milanovićevoj Vladi, kada je na stolu bila privatizacija Croatia osiguranja, ali da se tome oštro usprotivio tadašnji ministar financija Slavko Linić. – Prethodna HDZ-ova vlast ukinula je tu zakonsku obvezu i nisam uspio dobiti ta sredstva. Ali, mi smo bili smeće, nenarodna vlada, a ovo je sada narodna vlast pa je jedan kroz jedan da će oni to napraviti. Budući da dionice za branitelje više nisu ograničene na sedam posto, očekujem da će im dati i više – ironičan je Matić. Smatra i da su čelnici braniteljskih udruga “zakukurikali prije vremena” te da su “trebali prvo otići u središnjicu HDZ-a po mišljenje”. – Upravo su branitelji predali Inu MOL-u u ruke. Imamo zapisnik sa sjednice Fonda gdje branitelji kažu da neće prodati dionice, a onda, kada ih je nazvao Sanader, odjednom su se predomislili. Tako će biti i ovoga puta, kada im u HDZ-u kažu da to nije bitno i da je u interesu države nešto drugo – uvjeren je Matić.  >> Dobrović: Stavljanjem HEP-a na burzu steći će se uvjeti da ojača 1. Branitelji traže da se u njihov fond bez naknade prenese sedam posto dionica HEP-a, po uzoru na IPO HT-a i Ine      2. Kupnju dionica HEP-a po povlaštenoj cijeni očekuju sadašnji i bivši zaposlenici tvrtke      3. Od inicijalnih javnih ponuda u Ini i HT-u korist su imali i ostali građani, koji su također jeftinije mogli kupiti dionice