Rekao je i da Trumpova administracija ima malo stručnog pristupa u odnosu na Balkan te da Srbija treba pažljivo pratiti promjene u politici SAD-a Bivši zamjenik šefa CIA-e za Balkan Steven Meyer u razgovoru za beogradske Novosti rekao je da će na Balkanu prije ili kasnije doći do novih promjena granica, a to će se najvjerojatnije dogoditi u Makedoniji i na Kosovu, piše B92. Meyer smatra da je Balkan prepušten samome sebi jer Europska unija nema rješenje, a SAD-u ne predstavlja velik interes. U razgovoru za Novosti govorio je i o izboru Aleksandra Vučića za predsjednika Srbije, rekavši da je on pametan i efikasan političar, a da Srbija traga za ekonomskim reformama. Nastavio je o situaciji u regiji i osvrnuo se na BiH. “BiH je danas dalje od toga da bude jedinstvena država nego u bilo kojem trenutku u prošlosti. Pitanje Kosova postaje ozbiljnije, a Makedonija je u ozbiljnom propadanju već mjesecima. U isto vrijeme, EU nema odgovore na pitanja koja muče Balkan”, istaknuo je Meyer. Dodao je i da bi BiH nakon odbacivanja tužbe protiv Srbije mogla postati još nestabilnija. “Bošnjaci su sada razočarani i ljuti, a Srbi ushićeni. Ovo posebno otežava odnos između Federacije i RS”, dodaje Meyer. “Stvaranje veće Albanije je moguće promjenom granica s Makedonijom, ali takvo što ne bi imalo potporu SAD-a, iako SAD nije previše zainteresiran za Balkan pa Trumpova administracija neće reagirati. Američka vlada nije naklonjena niti formiranju vojske Kosova, ali to ne mora uvijek biti tako”, ističe Meyer. Rekao je i da Trumpova administracija ima malo stručnog pristupa u odnosu na Balkan te da Srbija treba pažljivo pratiti promjene u politici SAD-a. Kada je riječ o Makedoniji, smanjena Makedonija mogla bi također postati nezavisna, poput Kosova i Crne Gore, no Meyer smatra da takvo što baš i nije dobro za Makedoniju te da bi trebalo razmotriti federalnu zajednicu sa Srbijom, prenosi B92.