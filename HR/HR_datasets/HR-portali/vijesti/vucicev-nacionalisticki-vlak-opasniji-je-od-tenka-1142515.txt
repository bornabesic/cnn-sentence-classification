“Na Kosovo smo poslali vlak, a ne tenk, želimo mir”, kazao je srbijanski premijer Aleksandar Vučić osobno zatraživši zaustavljanje prvoga vlaka Beograd – Kosovska Mitrovica od 1999. kako bi se izbjegli sukobi Srba i Albanca nakon što je Priština poslala specijalce da kontroliraju putnike, kako kaže, u strahu zbog mogućeg izbijanja oružanih sukoba između Srba i Albanaca. Prijetnja Kosovarima Vučić možda nije svjestan da bi njegov nacionalistički vlak mogao biti opasniji od tenka te da je poslan isključivo da provocira Kosovare. Naime, već sam dizajn vlaka čista je provokacija. Uz unutrašnjost ukrašenu reprodukcijama freski iz kosovskih manastira, izvana je golemim fontom, na 21 jeziku uključujući i albanski, napisano: “Kosovo je Srbija”. Isto tako, u vlaku „mira“, kako ga naziva srbijanski premijer, putnike je zabavljao KUD Kopaonik, čiji su članovi bili obučeni u srpske narodne nošnje i pjevali pjesmu „Oj Kosovo, Kosovo“. Vučić kaže da je donio “mudru odluku” i zaustavio vlak jer, da to nije učinio, zasigurno bi došlo do krvoprolića. Prema njegovim riječima, specijalne snage sastavljene isključivo od Albanaca najprije su “pokušale minirati dio pruge”, ali budući da im to nije uspjelo, poslani su Albanci s dugim cijevima koji su na Jarinju trebali zaustaviti vlak, “uhititi strojovođu i putnike te izazvati velike sukobe”. Uvrijeđeni Vučić, razočaran zbog izostanka osude EU nakon što je razgovarao s europskom povjerenicom za vanjske poslove Federicom Mogherini, najavio je da će o krizi izvijestiti najviše dužnosnike Kine, Rusije i SAD-a. Nakon što je zapalio vatru, Vučić je pozvao Srbe da ostanu mirni te uputio posljednje upozorenje Albancima na Kosovu da ne pokušavaju napasti Srbe oružjem jer Srbija to zasigurno “neće tolerirati”. Vlak sukoba Zbog tih događaja u nedjelju je u Beogradu održana sjednica državnog Ureda za koordiniranje službi sigurnosti. Nakon sjednice, predsjednik Srbije Tomislav Nikolić kazao je kako su “Albanci željeli rat” te zaprijetio kako će svaki sljedeći pokušaj Prištine da izazove sukob “završiti loše”. S druge strane, kosovski premijer Isa Mustafa kazao je kako su se sastali s predstavnicima međunarodne zajednice na Kosovu te da su održali sastanak Vijeća za nacionalnu sigurnost. „Taj je vlak zaustavljen jer krši Zakon o željeznici, a ulazak na kosovski teritorij nije mu dopušten jer je za cilj imao provokaciju i sukob“, rekao je kosovski premijer.     >>Srbija ljuta zbog puštanja Haradinaja, traže njegovo izručenje >>Ivica Dačić zaprijetio da će Srbija biti protiv interesa susjednih zemalja 