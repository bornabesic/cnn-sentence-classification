Predsjednica Republike Kolinda Grabar-Kitarović sastala se u petak s ravnateljem Sigurnosno-obavještajne agencije (SOA) Danielom Markićem, doznaje Hina u predsjedničinom Uredu, iz kojega poručuju da s aspekta nacionalne sigurnosti ne postoje nikakve izvanredne situacije. Rečeno je to Hini na upit u povodu današnje izjave premijera Tihomira Oreškovića da je jučerašnja sjednica Vlade otkazana jer je morao ići na hitan sastanak u SOA-u. Premijer je rekao da o detaljima ne može govoriti. "Svi hrvatski građani su sigurni", poručili su iz Ureda predsjednice, u kojemu su potvrdili da je Grabar-Kitarović znala jučer za sastanak premijera u SOA-i. Predsjednica Republike je upoznata sa svim događanjima iz aspekta nacionalne sigurnosti i sve je u redu, dodaju, a današnji je sastanak dio njezinih redovitih susreta sa šefom SOA-e. Na upit kako komentiraju poziv premijera Oreškovića upućen potpredsjednicima Vlade Tomislavu Karamarku i Boži Petrovu da podnesu ostavku, s Pantovčaka odgovaraju da predsjednica Republike pozorno prati što se zbiva u Vladi i političkom životu te ponavljaju da će Grabar-Kitarović postupati u skladu sa svojim ustavnim ovlastima, a prije svega "i nadalje biti čimbenik stabilnosti". 