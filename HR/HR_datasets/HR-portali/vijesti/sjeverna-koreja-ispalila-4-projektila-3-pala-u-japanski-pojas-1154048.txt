Sjeverna Koreja ispalila je u ponedjeljak više projektila koji su preletjeli oko 1000 kilometara, objavilo je južnokorejsko ministarstvo obrane, dodajući kako vjeruje da se radi o ukupno četiri balističke rakete. "Kada se radi o dosegu, on je oko 1.000 kilometara", pojasnilo je ministarstvo. Projektili su ispaljeni iz lansirne baze Tongchang-ri, pojasnila je vojska, dodajući da "Južna Koreja i SAD provode analizu glede daljnjih informacija". Japanski premijer Shinzo Abe kazao je da su ispaljena četiri projektila od kojih su tri pala u japanski isključivi gospodarski pojas, objavila je agencija France presse. "Sjeverna Koreja ispalila je gotovo simultano četiri balističke rakete koje su preletjele oko 1000 kilometara. Tri su pale u isključivi gospodarski pojas naše zemlje", rekao je Abe u parlamentu. Naglasio je da su lansiranja jasno kršenje rezolucija Vijeća sigurnosti. "To je iznimno opasna akcija", naglasio je. Sjeverna Koreja zaprijetila je snažnim mjerama odmazde nakon što su Južna Koreja i SAD započele godišnje vojne vježbe u srijedu koje bi trebale provjeriti njihovu spremnost u slučaju moguće agresije sa Sjevera. Pjongjang te vježbe naziva pripremom za rat protiv Sjeverne Koreje. SAD nije zasad komentirao lansiranje, a jedan je dužnosnik koji je želio ostati neimenovan kazao da su SAD uočile aktivnosti oko lansiranja ali je odbio iznijeti pojedinosti. >> Kim Jong-un lansirao raketu i testirao je li Trump odlučan 