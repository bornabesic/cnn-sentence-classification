Beskućnik iz Manchestera Stephen Jones priskočio je u pomoć ozlijeđenima u terorističkom napadu na koncertu Ariane Grande u Manchesteru u utorak, a svoje je svjedočanstvo podijelio s nacionalnim TV kanalom ITV. - Bilo je mnogo djece, prekrivene krvlju, plakala su, opisao je Jones prizore ispred mančesterske Arene. - Morao sam izvlačiti čavle iz njihovih ruku, i iz lica male djevojčice, kazao je Jones, i objasnio kako je pomogao jer 'ne bi mogao živjeti sa sobom da se okrenuo i otišao'. Još jedan beskućnik, Chris Parker, prosio je u auli stadiona kada je začuo eksploziju. Također je pomogao brojnoj djeci, a posebno se sjeća djevojčice koja je ostala bez obje noge i nije znala gdje su joj roditelji. - Eksplozija me srušila na pod, a kada sam se digao, instinkt mi je rekao da se moram vratiti i pomoći, rekao je Parker. - Ljudi su ležali na podu posvuda. Vidio sam djevojčicu ... nije imala noge. Zagrnuo sam ju u majicu sa štanda i pitao 'gdje su ti mama i tata?'. Rekla mi je: 'tata mi je na poslu, a mama mi je gore'. Parker je opisao i kako mu je 60-godišnja gospođa preminula na rukama. - Imala je 60-ak godina i bila je tamo s obitelji. Nisam prestao plakati od tad. Najgore od svega je što je to bio koncert za djecu, kazao je. Građani su u međuvremenu otvorili crowdfunding stranice za Jonesa i Parkera, kako bi im pomogli da se postave na noge. Za Jonesa je već uplaćeno preko 25.000 funti, a za Parkera više od 21.000.