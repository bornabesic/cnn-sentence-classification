Tri dana nakon američkih predsjedničkih izbora, jedan profesor prava na Twitteru je podijelio sliku tri paragrafa iz knjige Richarda Rortyja 'Ostvariti našu zemlju', izdane 1998. Tweet je podijeljen tisućama puta, a svi primjerci knjige u jednom su danu rasprodani na Amazonu. Ta tri paragrafa knjige, objavljene prije gotovo dva desetljeća, jezivo su predvidjela američke izbore 2016. godine. - Članovi sindikata radnika i neorganizirani nekvalificirani radnici, prije ili kasnije shvatit će kako njihova vlada čak niti ne pokušava zaustaviti pad njihovih plaća, ili izvoz njihovih radnih mjesta. Otprilike u isto vrijeme, shvatit će da radnici bijelih ovratnika koji žive u predgrađima - koji se i sami boje rezova radnih mjesta - neće dopustiti da ih se oporezuje kako bi omogućili socijalnu pomoć ikome drugome. - U tom trenutku, nešto će puknuti. Birači koji nisu iz predgrađa odlučit će da ih je sistem iznevjerio, i krenut će u potragu za snagatorom za kojeg bi glasali - nekog tko će biti voljan uvjeriti ih da, jednom kada je izbaran, bahati birokrati, odvjetnici, preplaćeni prodavači obveznica i postmodernistički profesori više neće donositi pravila. - Jedna stvar koja će se vrlo vjerojatno dogoditi je da će sav napredak postignut u prošlih 40 godina za crne i crvene Amerikance, i za homoseksualce, biti izbrisan. Šaljivi prijezir spram žena vratit će se u modu. Sva odbojnost koju loše obrazovani Amerikanci osjećaju spram toga da im pravila ponašanja diktiraju akademski obrazovani pronaći će svoj ventil. Autor knjige, američki pragmatični filozof, preminuo je 2007. godine, navodi New York Times. Da je još uvijek živ, vjerojatno bi ga sad opsjedali telefonskim pozivima. Rorty je primjetio kako se patnja manjina smanjivala, no u isto vrijeme su zbog globalizacije rasle ekonomska nestabilnost i nejednakost. - Svjetska ekonomija uskoro će biti u rukama kozmopolitske više klase koja nema ništa više osjećaja za zajednicu nego što su imali veliki američki kapitalisti 1900. godine, napisao je Rorty. Među višu klasu ubrojio je i intelektualce, uključujući i sebe, te napisao kako su 'vrlo dobro izolirani, barem na kraći rok, od utjecaja globalizacije.' Zaključio je kako je radnička klasa time prepuštena desnim populistima. Nitko od akademika, prema Rortyju, nije razmišljao kako ublažiti strahove radničke klase. - Izvan akademske zajednice, Amerikanci se i dalje žele osjećati kao patrioti. Žele se osjećati kao da su dio nacije koja može preuzeti kontrolu nad svojom sudbinom, i učiniti samu sebe boljim mjestom za život.