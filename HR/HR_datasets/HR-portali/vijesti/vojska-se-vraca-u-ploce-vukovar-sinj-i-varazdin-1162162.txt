Tijekom ove i sljedeće godine u četiri hrvatska grada u kojima je zadnjih desetak godina bila rijetkost vidjeti uniformu hrvatskog vojnika te odore građani će viđati puno češće. Odlukom ministra obrane Damira Krstičevića u Vukovar, Sinj, Varaždin i Ploče vraćaju se djelatne postrojbe hrvatskih Oružanih snaga. U objašnjenju se navodi potreba redefiniranja postojećeg operativnog rasporeda Hrvatske vojske i poziva se na kontekst “promjena sigurnosnog okružja”. Vojarne uglavnom neuseljive To bi značilo da su u MORH-u, u svjetlu aktualnih pomicanja snaga članica NATO-a i vojnika SAD-a prema svojim istočnim i granicama prema Rusiji, zaključili da i Hrvatska treba rasporediti dio vojske u granična područja. Raspoređuje se nešto više od 1000 profesionalnih vojnika, ali u planu je stvaranje i barem još toliko brojne tzv. razvrstane pričuve. Te promjene provode se i zbog “poboljšanja kvalitete života, rada i obuke pripadnika OSRH te promicanja vojnog poziva”. Naime, tisuće hrvatskih vojnika svakodnevno se autobusnim linijama prebacuju iz svojih mjesta stanovanja u prilično udaljene vojarne pa svakodnevno do posla putuju sat, čak i dva sata u jednom smjeru, što utječe i na kvalitetu njihova obiteljskog života. Vraćanjem vojske u četiri grada u MORH-u očekuju da će doći i do “promicanja vojnog poziva” jer će se mladići i djevojke u većem broju odlučivati za to ako budu imali prilike vidjeti kako taj poziv i život izgledaju. Budući da su vojarne u navedenim gradovima uglavnom napuštene u vrijeme kada je ukinut obavezni vojni rok, prije 9 godina, objekti u koje MORH planira vratiti vojsku nisu svugdje u useljivom stanju. U nužne popravke, a uglavnom je riječ o krovištima, prozorima, sanitarnim prostorima, spavaonicama, kotlovnicama, kuhinjama i radionicama, u MORH-u planiraju za početak investirati oko 55 milijuna kuna. Posebno je zanimljiv povratak vojske u Vukovar. Očito je riječ i o političkoj poruci, jer HV ondje prebacuje tek 100-tinjak pripadnika HV-a i to inženjersku postrojbu. Prebacivanje vojske na samu granicu, pogotovu onu na Dunavu sa Srbijom izbjegava se jer je dogovoreno da će u tom području biti policijske snage. No, sto inženjeraca, smatra se, neće stvoriti političku dramu, posebno što je primarni zadatak postrojbe pomaganje u slučaju elementarnih nepogoda (poplave), premda se navodi da je “ova postrojba razmještena na najistočnijem dijelu RH što omogućava narastanje snaga u ovom području u slučajevima odgovora na sigurnosne izazove, prijetnje i rizike”. Osiguravanje juga zemlje U široj okolici Vukovara OSRH raspolagale su sa 6 objekata, no inženjerci se smještaju u vojarni 204. brigada HV-a. Inženjerska satnija dolazi u Vukovar iz sastava Gardijske oklopno-mehanizirane brigade iz Vinkovaca. U MORH-u su jako zadovoljni što vojsku vraćaju i u Sinj. Vojarna “Kula” napuštena je 2008., ukidanjem Središta za obuku pješaštva. Na 9101 kvadrata objekata već su u ožujku počeli popravci pa će se prvi vojnici vratiti u Sinj već u lipnju. I ondje planiraju smjestiti inženjerce, njih 250 s 20-ak pripadajućih strojeva koji dolaze iz Knina iz sastava Gardijske mehanizirane brigade. Značajan dio potrebnih radova obavit će sam HV. U MORH-u planiraju urediti i postojeće vježbalište i dodatne smještajne prostore, očito jer se to mjesto planira za obuku ročnika i pričuvnog sastava. U Varaždin, u vojarnu Ivana V. Draškovića vraćaju se (iz Našica) znamenite Pume (2. mehanizirana bojna Gardijske brigade), što su već pozdravili i gradski oci, računajući da će povratak oko 600 vojnika, nekih i s obiteljima, gradu donijeti i gospodarsku korist. U MORH-u računaju i na aktivaciju obližnjeg strelišta Preloge te vježbališta Preloge-Mraclinka. U HRM-u se, pak, najviše vesele ponovnom ustroju mornaričko-desantne pješadije, dakle marinaca koji se smještaju u Ploče. Ondje gradski oci nisu baš najsretniji s povratkom vojske jer su planirali komercijalizirati atraktivne objekte, no odluka MORH-a je čvrsta. Povratkom oko 160 marinaca i stvaranjem prostora za pričuvu, sve zajedno za oko 650 vojnika/mornara, RH će strateški osigurati svoj jug, s obzirom na to da je sada najbliža kopnena postrojba u Kninu, 270 km od Prevlake. >>Obilježena 10. obljetnica ustrojavanja i Dan Gardijske mehanizirane brigade >>Želite postati hrvatski vojnik/mornar? Evo koji su kriteriji Trenutačni operativni raspored postrojbi OSRH ne pokriva cijelu zemlju pa na sjeverozapadu, u Istri i južno od Splita nema postrojbi, što u slučaju potrebe predstavlja velik hendikep. Potom, OSRH dnevno autobusima prebacuju 6500 svojih pripadnika u udaljena mjesta, što stoji 50 milijuna kuna godišnje. To utječe na njihove obitelji i jako produžava sustav uzbunjivanja. Povratak u neke gradove rezultirat će ekonomskim učinkom na lokalno gospodarstvo i zaustavit će se devastacija većine napuštenih, a perspektivnih vojnih objekata. Tzv. rastresiti raspored omogućit će brz operativni raspored postrojbi u slučaju opasnosti.      