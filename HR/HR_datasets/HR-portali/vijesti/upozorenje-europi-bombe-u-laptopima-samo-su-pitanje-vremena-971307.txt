VOĐA UN-ovog odbora za borbu protiv terorizma upozorio je da je švercanje bombi u laptopima samo pitanje vremena, piše BBC.  Jeal-Paul Laborde obratio se novinarima nakon što su vlasti odlučile odustati od zabrane laptopa na letovima iz Europe u SAD.  Trenutno je zabranjeno unošenje laptopa na letovima iz osam država: Turske, Maroka, Jordana, Egipta, Ujedinjenih Arapskih Emirata, Katara, Saudijske Arabije i Kuvajta.  Uskoro kreće najopasniji val povratka militanata u Europu  Laborde je rekao da će sljedeći val ISIS-ovih povratnika u Europu biti opasniji od prethodnih. Kako ISIS gubi teritorij u Siriji i Iraku, Laborde tvrdi da će se borci koji su došli iz Europe uskoro početi vraćati.  Dodao je kako nekoliko europskih država vjeruje da će se vratiti tri puta više militanata nego u cijeloj protekloj godini.  "Unatoč ograničenjima putovanja, teroristi će pokušati prijeći granice, osobito švercanjem", rekao je Laborde.  Američke vlasti navodno imaju nove informacije o pretvaranju dijelova laptopa u bombe  Također je izjavio da nije siguran može li ISIS izvesti napad laptop bombom, ali je siguran da to mogu skupine organiziranih kriminalaca, kojima će se obratiti za pomoć pri povratku u Europu.  U srijedu je održan sastanak službenika SAD-a i Europske unije. Sastanak je sazvala EU nakon što je primila izvješće da američke vlasti imaju nove informacije o pretvaranju dijelova laptopa u eksplozive. Nisu objavljene informacije o specifičnim prijetnjama.