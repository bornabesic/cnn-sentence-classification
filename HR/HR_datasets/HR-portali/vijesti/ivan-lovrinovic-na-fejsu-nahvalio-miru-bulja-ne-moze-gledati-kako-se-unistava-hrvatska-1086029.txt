Ekonomist i Mostov saborski zastupnik Ivan Lovrinović danas je na Facebooku nahvalio stranačkog kolegu, zastupnika Miru Bulja, za kojeg je rekao da se svojim istupima u posljednje vrijeme prometnuo u "pravog narodnog tribuna". Uz status je objavio i fotografiju njih dvojice u očito vrlo prijateljskom raspoloženju. – Ne možeš ti Miru Bulja okrenuti. Ima on svoj pravac koji je definirao i hrabro gazi naprijed. Ne kalkulira i ne pita za rizik. Udara i lijevo i desno. Kažu da je takva genetika u Sinjskoj krajini – piše Lovrinović, dodajući kako je Bulj "izvukao na javnu scenu slučaj Ina, teleoperatere koji nasađuju antene gdje stignu", da se bori za prava teta u vrtićima... – Neki govore da je pravi populist. Valjda ne razumiju izvorno značenje te riječi. I kako bi drukčije. Godinama je bio nekome na nišanu u ratu, a sada više ne može u miru gledati kako se uništava Hrvatska. Dobro se i suzdržava kada vidi zašto je ratovao. Tako treba i zato ga ljudi vole – piše Lovrinović. Bulj će sigurno biti zahvalan na ovom izljevu epiteta, ali podrška se od stranačkih kolega nekako i očekuje. Vjerojatno bi mu bilo drago kad bi koju pohvalnu riječ dobio iz redova Domoljubne koalicije, s kojom Most drži Vladu, a iz čijih ga je redova HDZ-ov zastupnik Andrija Mikulić nedavno prozvao zbog navodnih nepravilnosti oko invaliditeta i dobivanja stana. Bulj je tada te optužbe demantirao rekavši da je to što Mikulić radi dno dna.   >> Petrov: Drago mi je što je Kovačić dio Mostove priče, imam neizmjerno povjerenje u njega >> Jednotjedna stanka podijelila zastupnike. Bulj: To je sramotna odluka, to je u biti ruganje s građanima 