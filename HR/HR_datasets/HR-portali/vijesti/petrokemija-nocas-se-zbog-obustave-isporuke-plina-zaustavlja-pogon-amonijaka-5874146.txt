U kutinsku Petrokemiju je stigao i službeni dopis kako Prvo plinarsko društvo u petak od šest sati ujutro obustavlja isporuku plina i zbog toga će u noći s četvrtka na petak biti zaustavljena proizvodnja u glavnom pogonu amonijaka, kako ne bi bilo neželjenih posljedica, doznaje se u četvrtak navečer u Petrokemiji. Na vijest o obustavi isporuke plina u četvrtak navečer aktiviran je Stožer za obranu Petrokemije. Takvu su odluku donijela tijela Samostalnog sindikata energetike, kemije i nemetala, Sindikata DEMOS-HUS i Udruga hrvatskih branitelja Petrokemije, koji zajednički čine Stožer. "Iako nema mjesta panici, želimo biti spremni za sve scenarije. Iako smo najveći potrošač plina, opskrba još nije trajno riješena. Dug za plin je bio reprogramiran, ali očito ta inicijativa nije urodila plodom. Već u petak ujutro obratit ćemo se pismom Vladi, odnosno premijeru Andreju Plenkoviću, te ministrima Martini Dalić, Goranu Mariću i Zdravku Mariću, s jednim temeljnim pitanjem: Što dalje s Petrokemijom," rekao je za Hinu glasnogovornik Stožera i glavni povjerenik EKN-a  Davor Rakić. Dugoročni problem Petrokemije tri dosadašnje vlade nisu uspjele riješiti i posljednji je čas da se Vlada o tome očituje, poručio je. "Inače, na zalihama imamo dovoljne količine mineralnih gnojiva i u isporuci tržištu neće doći do zastoja." kazao je Rakić. Za početak idućeg tjedna najavio je konferenciju za novinare, na kojoj će biti detaljnije riječi o razlozima aktiviranja Stožera. Predsjednik Uprave Đuro Popijač je izrazio uvjerenje kako je riječ samo o privremenom prekidu isporuke od strane PPD-a, dok će INA nastaviti isporuku kao i dosad. On je novinarima potvrdio kako je u stalnom kontaktu s Vladom oko postupka restrukturiranja, pa se očekuju povoljna rješenja.