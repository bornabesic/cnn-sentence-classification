Stabilnost na zapadnom Balkanu bila je tema o kojoj su članovi Europskog vijeća raspravljali sinoć na radnoj večeri summita, a Plenković je novinarima na ulasku najavio što će reći za okruglim stolom na tu temu: - Posebno ćemo u raspravi upozoriti na situaciju u pojedinim državama. Postoje određene napetosti, kao što su one u Makedoniji. BiH je od izrazitog značaja za nas. Za mene je bitno da pošaljemo poruku da je EU prisutna, da brine o tim zemljama i na taj način markira prostor i smjer njihova daljnjeg razvoja - rekao je hrvatski premijer, dodavši da je za Hrvatsku “posebno važno da se proces proširenja nastavi”. Poljska protiv Tuska O stabilnosti na Balkanu sinoć se na summitu EU raspravljalo nakon dugog niza godina, a sve zbog bojazni dužnosnika EU da bi jugoistok Europe mogao ponovo kliznuti u etničke sukobe zbog tenzija u Makedoniji i na Kosovu te zbog uplitanja Rusije, za koje se vjeruje da je vidljivo kroz pokušaj državnog udara u Crnoj Gori. Prva tema kojom su članovi Europskog vijeća otvorili jučer summit bila je reizbor predsjednika EV-a Donalda Tuska. U dosad nezabilježenoj situaciji, njegova domovina Poljska otvoreno je lobirala protiv Tuskova reizbora, a ishod glasovanja bio je: 27 država za, jedna (Poljska) protiv. - Poljska nije baš sretna, ali riješit će se to. Nema koraka nazad - rekao je premijer Plenković nakon što je Tusk ponovo izabran, a poljska premijerka zaprijetila da će uložiti veto na neke druge zaključke summita, što može učiniti, ali diplomati tvrde da to neće imati nikakvog pravnog učinka. Premijerka Beata Szydlo optužila je Tuska da je koristio poziciju u Bruxellesu kako bi podrivao vladajuću koaliciju u Poljskoj. Tusk je, nakon dobivene potpore, izjavio da shvaća paradoks situacije u kojoj mu njegova domovina nije dala potporu, ali da ishod glasanja ipak shvaća kao izraz jedinstva EU. >>Ovdje Bošnjak i Srbin žive kao braća: 'I pred rat se osjećao miris mira' >>U četrnaest godina iz BiH ‘iscurilo’ Hrvata koliko ih živi u Širokom Brijegu, Ljubuškom i Grudama 