Tehnički ministar kulture Zlatko Hasanbegović izjavio je u utorak kako se treba kloniti teških riječi kada se govori o aktualnoj situaciji na Filozofskome fakultetu (FF) Sveučilišta u Zagrebu te da, s jedne strane postoji autonomija sveučilišta, a s druge strane sloboda studentskog aktivizma, u ovome slučaju jedne ideološke provenijencije. "Trebamo se kloniti teških riječi, a čulo se s raznih strana i o 'lomljenju' kostiju", izjavio je ministar Hasanbegović odgovarajući na novinarsko pitanje o aktualnoj situaciji na zagrebačkome FF-u, konkretno vezano uz nedavnu objavu i stajališta izabranoga saborskog zastupnika Željka Glasnovića o prosvjednicima na FF-u.  Ministar kulture bio je u Muzeju Mimari gdje je uručio Nagrade "Vicko Andrić" za izvanredna postignuća u području zaštite kulturne baštine u Hrvatskoj, a po završetku svečanosti odgovorio je i na nekoliko novinarskih pitanja, među kojima i o aktualnim zbivanjima na FF-u i svojoj političkoj budućnosti.  Hasanbegović je istaknuo kako, "s jedne strane postoji autonomija sveučilišta i procedure koje jasno propisuju izbore dekana, a s druge strane, ono što je ključno, to je sloboda studentskog aktivizma, a ovo je studentski aktivizam jedne ideološke provenijencije, a sutra će se pojaviti aktivizam neke druge provenijencije".   "Sveučilište je bilo, a trebalo bi biti u krajnjoj liniji jedna vrsta žarišta studentskoga bunta, naravno u skladu sa zakonom i bez poziva na bilo kakvo nasilje", izjavio je ministar Hasanbegović.   Na novinarsko pitanje o njegovoj političkoj budućnosti, Zlatko Hasanbegović je odgovorio osmijehom. Glasnović je u objavi, među ostalim, napisao kako na Filozofskom "društveni performans izvode razmažena derišta recikliranih komunista, kvazi intelektualaca koji u životu nisu radili i kao njihovi roditelji hoće sebi osigurati ugodnu lijenost". Glasnović je, među ostalim, napisao i kako su "prosvjednici manjinska banda od dvjestotinjak anarhista i boljševičkih sotonista koja blokira rad fakulteta i sprečava studij više od 7000 polaznika Filozofskog fakulteta", te poručio kako se u "u razvijenim demokracijama, kada manjina tlači većinu, to rješava pendrekom i suzavcem". >> Ne bih glasao za izbacivanje Kolarić, a Trump se u debati ponašao kao Hasanbegović