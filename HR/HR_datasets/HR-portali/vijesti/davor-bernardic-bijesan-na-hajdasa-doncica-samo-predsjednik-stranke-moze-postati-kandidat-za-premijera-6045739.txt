Potpredsjednik SDP-a Siniša Hajdaš Dončić jako je uzrujao predsjednika stranke Davora Bernardića. Sudeći prema reakciji, Bernardića je pogodilo to što je Hajdaš Dončić javno u intervjuu Globusu konstatirao da mu percepcija u javnosti nije dovoljno dobra te da bi je u slučaju skorih parlamentarnih izbora teško mogao brzo prevladati. Uz ogradu da bi o tome odlučila stranačka tijela, Hajdaš Dončić je rekao da bi podržao premijersku kandidaturu Zvonimira Mršića kao “game changera”. O eventualnoj velikoj koaliciji kazao je kako bi u situaciji da Most presuđuje u formiranju većine, a HDZ ponudi suradnju, predložio da se u SDP-u provede referendum o tome s kime bi surađivati. Uslijedili su Bernardićevi twittovi. Jedan kaže: “U ovom trenutku je nemoguća suradnja SDP-a s takvim HDZ-om koji ima takav odnos prema manjinama i koji štiti sukob interesa”. U drugom Bernardić piše: “Suradnja nije koalicija. Ja sam uvijek za dijalog u interesu Hrvatske. Plašim se onih koji to nisu, poput HDZ-a i ostalih”. Nakon tih objava, nije bilo baš jasno što je predsjednik SDP-a želio poručiti, no onda je sve pojasnio u Splitu, na predstavljanju svojih kandidata. - Nemoguća je koalicija SDP-a i HDZ-a, koji ima ovakav odnos prema manjinama u Hrvatskoj i koji na ovakav način štiti kriminal u Agrokoru. To je nemoguće! Hrvatska je umorna od autoritarnih vođa. Evidentno je da već jedan eksperiment s Ljubom Jurčićem kao premijerskim kandidatom nije donio rezultat - kazao je Bernardić i podvukao kako je u SDP-u predsjednik stranke kandidat za premijera. Dakle, ako je netko i sumnjao, sada je SDP-ovcima potpuno jasno da se njihov predsjednik, ma koliko mu bili nespretni javni nastupi, a rejting slab, neće sam povući s vodeće stranačke funkcije. To je jedna činjenica, a druga je da gotovo nema SDP-ovca (ako se ne uzmu u obzir Bernardićevi najbliži suradnici) koji je zadovoljan načinom na koji njihov predsjednik vodi stranku. Osim Hajdaš Dončića koji je javno rekao da bi podržao Mršića kao bi on bio game changer, i da treba razmišljati i raspravljati o tome da ishod idućih parlamentarnih izbora može biti takav da će SDP, želi li formirati vladu, biti prisiljen na koalicije koje će stranci promijeniti identitet, ostali SDP-ovci šute. Govore da su nezadovoljni, ali ne žele mutiti vodu dok ne prođu izbori. Premda mnogi SDP-ovci iz vodstva stranke i Kluba zastupnika nisu zadovoljni predsjednikom kojega su si sami izabrali, smatraju da nema načina da ga se riješe. Kažu kako po Statutu izvanrednu izbornu skupštinu može inicirati pet županijskih organizacija, ali su uvjereni da se to neće dogoditi. - Bero stalno hoda po terenu i slaže liste za izbore. Tako se osigurava jer na dobre pozicije stavlja ljude koji će njemu štititi leđa. Pogledajte što je napravio u Zagrebu. Na listi su samo predsjednici ogranaka kako bi ga čuvali od pobune u stranci. Dominik Etlinger, koji je bio najglasniji u Skupštini i kritizirao Bandića, na sramotnom je 23. mjestu - kaže jedan od SDP-ovaca i zaključuje da će si stranka izabrati novog predsjednika tek u redovitoj proceduri nakon parlamentarnih izbora.