Agrokor je danas predstavio glavnog direktora za restrukturiranje koncerna Antonija Alvareza III i njegov tim. U prvom predstavljanju javnosti novi direktor je naglasio da će mu rješavanje krize u Agrokoru biti najveći izazov karijere. - Agrokor me postavio kao šefa za restrukturiranje grupe kako bih doveo do stabilnosti i objedinio sve zaposlenike, dioničare, kreditore, bankare, vjerovnike i sve koji su uključeni u ovu priču. Situacija je vrlo teška i ozbiljna, nemamo jamstva da ćemo uspjeti. Suočio sam se u karijeri s mnogim kompliciranim situacijama i izazovima, ali nikad nije bilo ovako teško. Imam iza sebe svoj iskusan i profesionalan tim, nadam se da ćemo uspjeti. Alvarez je nekoliko puta naglasio da iza njega ne stoji nitko. - Sastat ćemo sa svim dobavljačima, ali vrijeme ne igra za nas. Ne radimo za nikoga nego samo za tvrtku! Imenovala me je tvrtka, ali ja sam neovisan stručnjak. Moja ključna uloga je pomaganje ključnim skupinama da se slože, da se zaštite radna mjesta, da se očuvaju odnosi s dobavljačima. Nisam siguran da ćemo uspjeti, ali pokušat ćemo. Ponavljam, nismo na ničijoj strani, samo želimo doći do rješenja. Alvarez je predstavio svoj tim u kojem nema nikoga iz Hrvatske, tek jedna gospođa podrijetlom iz Hrvatske. - Imaju puno iskustva, ali nema jamstva da ćemo uspjeti.  Imamo mješavine profesionalaca vezane s financiranje i stručnjake za operativu. Dakle, sve raspoložive stručnjake za izlazak iz krize. Imamo puno posla, tek smo počeli, nećemo imati puno vremena da prezentiramo sve naše ideje i ono što ćemo napraviti, ali ćemo svakako pokušati dati vam neki uvid. Nastaviti ćemo komunicirati sa svim zainteresiranim stranama... davat ćemo izjave i govorit ćemo o, nadam se, tome što će biti napredak. Novi direktor je nekoliko puta naglasio da je situacija jako teška, ali ne i bezizlazna. - Ništa vam ne mogu obećati, ali najbolje je da grupacija ostane netaknuta. Ne mogu još reći hoćemo li otpuštati ljude, ali želim naglasiti da na svoja dva posljednja projekta nismo trebali. Radimo korak po korak. Ovo je operativna tvrtka, došlo je do gubitka povjerenja vjerovnika i do kraja proljeća moramo popraviti situaciju. Progovorio je svojim prvim koracima. - Moj prvi korak je stvoriti stabilnost, to je prvi korak prema restrukturiranju. Dakle, moram razgovarati s vjerovnicima i vratiti njihovo povjerenje. Ja sam jedan od vodećih profesionalaca u svojoj profesiji i mogu obećati potpuno predanost ovom poslu. Ako izgubim povjerenje vjerovnika, onda više neću biti ovdje. Nadam se da nitko neće napustiti Agrokor, da ljudi shvaćaju koliko je ova tvrtka važna za zemlju. Bilo bi šteta da propadne... Izvještavat ćemo javnost o našem napretku, ne znam što će se događati, ali ovu krizu moramo zaustaviti! Antonio Alvarez III. iz konzultantske kuće Alvarez & Marsal stigao je u Zagreb i trenutačno se nalazi u prostorijama Agrokora. Tijekom dana mogao bi se i obratiti javnosti. Alvarez je čovjek koji bi trebao zauzeti poziciju glavnog direktora za restrukturiranje (Chief Restructuring Officer). Ovaj 51-godišnjak time bi trebalo postati ključna osoba za provedbu programa stabilizacije koncerna Agrokor, koja će, dakle, krojiti njegovu budućnost. Antonio Alvarez III. od 2001. izvršni je direktor za restrukturiranje u Europi u svjetski poznatoj konzultantskoj tvrtki Alvarez & Marsal. Alvarezov otac je Filipinac, majka Španjolka, a diplomirao je na sveučilištu Notre Dame. MBA je završio na prestižnom američkom sveučilištu Cornell, gdje je i započeo karijeru. Iz New Jerseyja Alvarez je predsjedao tvrtkama Long Agribusiness te Beaver Creek Holdings, objema povezanim s Alvarez & Marsalom. Tada je sudjelovao u restrukturiranju Harvest Foodsa, regionalnog lanca supermarketa, te Petrolanea, tada vodećeg američkog distributera propana. - U Sjedinjenim Državama poglavlje 11 američkog stečajnog zakona omogućava tvrtkama drugu priliku za pregovaranje s vjerovnicima tijekom restrukturiranja duga, što reorganizaciju poslovanja čini učinkovitijom. To je mnogo teže učiniti u europskim zemljama zbog raznih društvenih, političkih i gospodarskih razloga - izjavio je Alvarez svojedobno za glasilo Sveučilišta Cornell. Tony je ipak odlučio prihvatiti taj izazov i već 25 godina radi u zemljama diljem Europe - Velikoj Britaniji, Njemačkoj, Francuskoj, Italiji, Španjolskoj, Nizozemskoj, Luksemburgu, Švicarskoj... Sudjelovao je u integraciji nizozemske produkcijske kuće Endemol Shine, a ulogu direktora za restrukturiranje, koju bi trebao preuzeti u Agrokoru, već je obnašao u španjolskoj tehnološkoj tvrtki Abengoa te južnoafričkoj tekstilnoj kompaniji Edcon. Alvarez je pritom u vođenju poslovanja i restrukturiranju fokusiran na poboljšanje izvoza, produktivnosti i proizvodnje te kontrolu troškova i broja zaposlenih, stoji na službenim stranicama A&M-a. Konzultantsku tvrtku Alvarez & Marsal 1983. godine osnovali su Alvarezov otac i njegov imenjak, Antonio Alvarez II., te Bryan Marsal, bivši potpredsjednik u kreditnom odjelu Citibanka. Sjedište Alvarez & Marsala je Londonu, a urede imaju u gotovo 50 gradova, poput Pariza, Madrida, Milana, Münchena, Amsterdama, Varšave i Moskve, gdje zapošljavaju oko 3000 ljudi. S tom konzultantskom kućom povezan je Alvarez & Marsal Capital, investicijski fond koji raspolaže s gotovo milijardu dolara kapitala. A&M konzultantska tvrtka vodila je restrukturiranje nekoliko multinacionalnih kompanija, među kojima je najpoznatija američka banka Lehman Brothers. Za vođenje njezina stečaja A&M je s pravnom tvrtkom Weil Gotshal zaradio više od milijardu dolara, zbog čega je taj stečajni postupak proglašen najskupljim u povijesti. Toni Prug, socioekonomski analitičar sa Sveučilišta Queen Mary u Londonu, u intervjuu za N1 istaknuo je da je Lehman Brothers naposljetku i ugašen. Potencijalni budući šef Agrokora ima i zanimljiv hobi. Naime, pod umjetničkim imenom A3, bavi se dance glazbom, često nastupa po klubovima, a imao je čak pet dance singlova na glazbenim ljestvicama u Velikoj Britaniji. Ozbiljnu glazbenu karijeru počeo je 2012., kad je kao pjevač pod imenom Anton Alvarez izdao album “100% Heart”.