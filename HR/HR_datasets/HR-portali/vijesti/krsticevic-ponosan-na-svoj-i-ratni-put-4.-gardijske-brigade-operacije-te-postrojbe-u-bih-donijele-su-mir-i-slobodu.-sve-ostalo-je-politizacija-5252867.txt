Potpredsjednik Vlade i ministar obrane Damir Krstičević poručio je u petak iz Delnica da je ponosan na svoje sudjelovanje u ratu i 4. gardijsku brigadu te da su operacije te postrojbe u Bosni i Hercegovini donijele mir i slobodu, a sve drugo za njega je politizacija. Nakon što su beogradske "Večernje novosti" objavile da je ministarstvo unutarnjih poslova Republike Srpske zbog navodnih ratnih zločina sudu u Bosni i Hercegovini podnijelo kaznene prijave protiv 16 hrvatskih generala, među kojima su on i Ante Gotovina, Krstičević je novinarima rekao kako su to pokušaji onih snaga koje nikad nisu željele BiH i žele svoje poraze pretvoriti u pobjede te sve nas u Hrvatskoj destabilizirati i razjediniti. "Poručujem im da u tome neće uspjeti", istaknuo je hrvatski ministar obrane. "Ja sam služio Hrvatskoj i danas je za mene čast i ponos biti ministar obrane. Jedan sam od zapovjednika gardijskih brigada i generala te i danas služim Hrvatskoj. Ja mogu raditi ili ne raditi posao ministra", odgovorio je Krstičević na pitanje novinara, ističući da je spreman dati ostavku ako se to od njega bude tražilo. "Nisam rođen da budem stalno ministar obrane", dodao je. Na pitanje hoće li odgoditi najavljeni put u BiH i Međugorje, Krstičević je odgovorio da ne odgađa nikakve putove. "Sve što je od interesa Hrvatske, ja ću vrlo odgovorno raditi", poručio je ministar obrane. Istaknuo je da je u dosadašnjih dvadesetak dana mandata u Ministarstvu obrane učinjeno mnogo. Donesena je odluka o izradi strategije nacionalne sigurnosti, zatim odluka da se izradi zakon o sustavu nacionalne sigurnosti, potreban da se još bolje i kvalitetnije možemo nositi s ugrozama i rizicima današnjeg vremena. Saborski odbor donio je odluku da se obavi remont transportnih helikoptera, bitnih za hitno prenošenje i pomoć civilnim organizacijama, a odlučeno je i da se izgradi stambena zgrada u sklopu Vojnog učilišta "Dr. Franjo Tuđman" za poboljšanje uvjeta života časnika, dočasnika i vojnika. Krstičević se zauzeo i za veća izdvajanja iz državnog proračuna za Ministarstvo obrane, ističući da je ulaganje u obranu ulaganje u našu sigurnost, budućnost i properitet.