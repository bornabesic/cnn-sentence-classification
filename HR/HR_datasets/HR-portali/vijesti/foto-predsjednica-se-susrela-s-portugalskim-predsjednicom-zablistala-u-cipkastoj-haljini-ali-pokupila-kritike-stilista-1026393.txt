Predsjednica se pojavila u dvobojnoj čipkastoj haljini Na poziv predsjednice Republike Hrvatske Kolinde Grabar-Kitarović u dvodnevnom državnom posjetu Republici Hrvatskoj boravi predsjednik Portugalske Republike Marcelo Rebelo de Sousa. Državni posjet Republici Hrvatskoj Predsjednik Portugalske Republike započeo je ceremonijom svečanog dočeka u Uredu predsjednice Republike Hrvatske nakon kojeg je uslijedio tête-à-tête susret predsjednice Grabar-Kitarović i predsjednika Rebela de Souse te bilateralni sastanak službenih izaslanstava Republike Hrvatske i Portugalske Republike. U nazočnosti dvoje predsjednika potpisan je Ugovor između Republike Hrvatske i Portugalske Republike o obavljanju dohodovne djelatnosti članova obitelji članova diplomatskih misija ili konzularnih ureda. Predsjednica je na susretu s  de Souseom zablistala u dvobojnoj čipkanoj haljini. Tportalov Fashion guru zamjerio joj je toliko “teške čipke”, rekavši da bi joj bilo koji stilist sugerirao mekše materijale koji će puno bolje pristajati njezinoj građi. Povodom prvog posjeta portugalskog predsjednika Zagrebu Hrvatska gospodarska komora i portugalska Agencija za investicije i vanjsku trgovinu potpisale su Memorandum o razumijevanju. “Nadam se da će ovaj dokument stvoriti pretpostavke za daljnju trgovinsku razmjenu, ali i za investicije koje dosad nisu zabilježene u našim bilateralnim odnosima”, istaknula je predsjednica Grabar-Kitarović. >>> (FOTO) Predsjednica zablistala u zanimljivoj proljetnoj kombinaciji na reviji Alex Dojčinović Međusobna gospodarska suradnja trenutno je skromna, no ona se u protekle tri godine stalno povećava, naglasila je Predsjednica, najavivši da će se tijekom njezinog posjeta Portugalu zakazanog za iduću godinu organizirati i posjet hrvatskih gospodarstvenika toj zapadnoeuropskoj državi, te organizirati gospodarski forum. Hrvatska i Portugal trenutačno imaju gospodarsku razmjenu od oko 75 milijuna eura. Predsjednik Rebelo de Sousa je naglasio kako svaki sljedeći korak u jačanju gospodarske suradnje mora imati svoju logiku, da on ne smije biti predmet demagogije, te da je bolje da ekonomski odnosi rastu sporo i stabilno nego ishitreno. Pogodnim područjima za suradnju istaknuo je turizam, infrastrukturu, komunikaciju i energetiku. Naglasio je kako potpisivanje ovog memoranduma predstavlja napredak od trgovine prema investicijama. Dvoje predsjednika razgovaralo je i o zajedničkim interesima u okvirima NATO saveza i Europske unije unutar kojih se dvije države mogu podupirati. Predsjednica Grabar-Kitarović kazala je kako je unutar tog konteksta za Hrvatsku iznimno važno što prije postati članicom schengenskog prostora i osigurati fleksibilan protok ljudi i roba na granicama s Mađarskom i Slovenijom slijedom nove europske uredbe. Pred Europskom unijom se nalaze pregovori o Brexitu, zbog čega njezine članice moraju pokazati solidarnost, složili su se predsjednici. Hrvatska Predsjednica zahvalila je portugalskom Predsjedniku i na spremnosti Lisabona pomoći Republici Hrvatskoj oko predsjedanja Europskom unijom u prvoj polovici 2020. godine. Predsjednica Grabar-Kitarović je portugalskom Predsjedniku čestitala i na nedavnoj pobjedi njegove države na natjecanju za pjesmu Eurovizije, a on je uzvratio da je riječ o romantičnoj pjesmi, te da su Hrvati i Portugalci realni, no romantični narodi. Predsjednici će u Muzeju za umjetnost i obrt sudjelovati i na otvorenju izložbe “Azulejos – umjetnost portugalskih keramičkih pločica”, te na koncertu portugalske fado umjetnice Cuce Roseta koji se održava u Muzeju suvremene umjetnosti. 