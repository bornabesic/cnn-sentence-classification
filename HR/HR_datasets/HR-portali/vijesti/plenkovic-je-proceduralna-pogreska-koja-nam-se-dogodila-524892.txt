Čelnik Mosta Božo Petrov u Šibeniku je u srijedu podržao Ivicu Ledenka, kandidata za župana šibensko-kninskog, te Ivu Glavaša, kandidata za šibenskog gradonačelnika na lokalnim izborima, a osvrnuo se i na izjavu premijera i predsjednika HDZ-a Andreja Plenkovića kako postoje sistemske stranke poput HDZ-a te one koje samo kritiziraju i "protestne antisistemske stranke u nastajanju" te ocijenio da bi Plenković bio dobar suradnik Beča i Pešte zbog načina na koji se danas ponaša.  Vjerujem da bi danas i Radić i Starčević bili protiv takvih stranki, da bi bili antisistemski i revolucionarni, a da bi premijer bio suradnik Beča i Pešte. U ovom trenutku mi smo oni koji ne pozivaju na revoluciju, ali pozivamo građane da izađu na izbore jer na taj način mogu reći dosta takvom načinu vođenja i lokalnih samouprava, županija i države. Želimo stabilnu državu bez korupcije i klijentelizma, poručio je Petrov. Šef Mosta prisjetio se vremena kad su Mostovi gradonačelnici i načelnici 2013. preuzeli lokalne samouprave koje su bile u minusima. U dvije godine su, kaže, riješili gradske financije, iako su svi govorili kako je to nemoguće. U iduće dvije godine napravili su niz projekata od kojih su neki ostvareni, a neki na putu rješavanja. "Upravo zato bi građani tim ljudima trebali dati povjerenje jer su pokazali djelima, a ne riječima - kako se mogu voditi lokalne samouprave i kako javni interes može biti iznad osobnog", rekao je Petrov te dodao kako tim smjerom idu od 2013. "jer obraz nema cijenu". Ovi drugi, dodao je, pokazali su da im jedinice lokalne samouprave služe samo za uhljebljivanje svojih članova. "Vjerujem da će zbog ovog što smo pokazali građanima oni nama dati povjerenje", kazao je. Naglasio je i kako se oni s pravomoćnim presudama ne bi smjeli kandidirati na izborima te da bi sadašnji Sabor trebalo smanjiti, a ne razmišljati o ponovnom uvođenju Županijskog doma. Kandidat za šibensko-kninskog župana Ivica Ledenko rekao je kako se županija nalazi pred bankrotom ljudskih potencijala, koji je, kaže, i najbolniji.  "Šibensko-kninska županija je pred bankrotom, i pri tom ne mislim pred onim financijskim koji tek treba utvrditi kad se uđe u županijsku upravu, nego pred onim ljudskih potencijala koji je i najbolniji. Odlazak mladih ljudi je nenadoknadiv, županija bez obrazovanih ljudi ne može polučiti one rezultate koje mi želimo. Zbog toga smo se u Mostu odlučili suprotstaviti tim negativnim trendovima u Tisnom, Vodicama, Pirovcu, Šibeniku, Skradinu, Unešiću, Ružiću, Promini, Drnišu i Kninu. I to s vrlo pametnim i obrazovanim ljudima, s inženjerima, magistrima i doktorima. Jedini smo u ovoj kampanji pokazali da imamo tim i da smo spremni preuzeti odgovornost za vođenje ove županije", poručio je. Ivo Glavaš, Mostov kandidat za gradonačelnika Šibenika, rekao je kako bi bilo zadovoljstvo Božu Petrova pozdraviti u prosperitetnom gradu, ali kako je, nažalost, došao u grad u kojem cvjetaju interesni lobiji, korupcija i kriminal. "To je ono što namjeravam u Šibeniku iskorijeniti, tu se politika mora i može voditi čistih ruku", rekao je te dodao kako želi drugačiji Šibenik koji nije na prodaju i koji ima budućnost. "To ćemo i napraviti jer dosta nam je toga da se u Vukovaru živi bolje nego kod nas, dosta nam je laži i prevara, iluzija i obmana. Svega nam je dosta. I Željka Burića i Paška Rakića te HDZ-a u Šibeniku", rekao je te dodao kako je došlo vrijeme da zaustave bankrot. Zaustavit ćemo ga baš mi,  jer nema tko drugi", zaključio je Glavaš. Predsjednik Mosta Božo Petrov u srijedu je na završnom skupu na Matejušci u Splitu rekao kako očekuje odlične izborne rezultate, premijera Andreja Plenkovića nazvao je proceduralnom pogreškom koja se dogodila Hrvatskoj te ustvrdio da je politika u zemlji s Mostom postala čišća jer su postavili standarde. Petrov je naglasio kako mu je čast što su Mostovi kandidati Ante Čikotić za gradonačelnika Splita, a Miro Bulj za župana jer su u prethodne dvije godine pokazali da se znaju boriti za javni interes. U njih nema borbe za osobni interes kao što je to jučer govorio jedan od HDZ-ovih župana, koji je tražio da u Mostu objasne kako su izgubili četiri ministarstva i niz državnih tvrtki. Ne moramo, dodaje Petrov, ništa objašnjavati jer birače, one koji glasuju za Most, interesira što se promijenilo u državi, a ono što će priznati apsolutno svi oponenti je da se u trenutku kada se Most pojavio na političkoj sceni - sve promijenilo. "Politika je postala čišća jer smo postavili standarde koje danas brane Ante Čikotić i Miro Bulj. Ne želimo da se ova država pretvori u proceduralne pogreške jer ako ću govoriti o proceduralnim pogreškama onda je Andrej Plenković proceduralna pogreška koja se dogodila Hrvatskoj", kazao je Petrov. Zamoljen da komentira ukidanje rješenja o proširenju istrage nad saborskim zastupnikom Tomislavom Sauchom, Petrov je rekao da nitko u Hrvatskoj tko koristi zdrav razum i logiku ne može zaključiti da to nema veze s glasovanjem i sramotnom trgovinom koja se dogodila u Saboru. "Mi smo tada u Saboru govorili da ono što se dogodilo, ona trgovina, da je sramota, i dno dna hrvatske politike, ali neka su svi ljudi u Hrvatskoj to vidjeli. Neka danas osjećaju i vide posljedice i neka daju svoj glas, ako žele, upravo takvom HDZ- u. Ako ljudi zaista žele promjenu, ako im je dosta takve politike u zadnjih 20 godina onda neka kažu dosta i neka daju glas Mostu jer smo pokazali da znamo kvalitetno voditi lokalne samouprave, da znamo gradove dignuti iz milijunskih minusa i oporaviti ih", poručio je Petrov. U Splitsko-dalmatinskoj i Dubrovačko-neretvanskoj županiji Petrov očekuje odlične rezultate i dodaje da HDZ nikad više neće imati toliko župana koliko imaju što će se pokazati na izborima u nedjelju. Poručio je da će Most dobiti obje županije na upravljanje te da se HDZ-u sprema još jedno iznenađenje, a to je Vukovarsko-srijemska županija. Kandidat za župana Miro Bulj poručio je da neće biti kao dosadašnji župani jer neće biti salonski političar, sluga onih koji upravljaju interesnim skupinama, te da će Splitsko-dalmatinska županija 'kao najljepši komad zemlje u Hrvatskoj i u Europi' biti perspektivna. Bit će, kaže, narodni župan i izboriti se za iste uvjete koje ima Zagreb. "Dalmacija nikada više neće biti zaboravljena i neće biti paradna pista političara tipa 'briselca' Andreja Plenkovića i njegovih slugu, točnije savjetnika", poručio je Bulj. Komentirajući slučaj Sauche, rekao je da su "maske pale" i pozvao građane da iziđu na izbore, da se dogodi demokratska revolucija i da se nakon 25 godina Hrvatska oslobodi "elitističko-uhljebničko-koruptivnih snaga". "Ovdje je greška procedure. Došao je čovjek kojim upravljaju interesne skupine - Šeks, Valentić, Todorić, Gregurić i slični. To je briselski dečko koji apsolutno ne osjeća bilo ovoga naroda. Ja ću se kao čovjek iz naroda znati izboriti za našu Dalmaciju i više neće vrijediti slogan 'što južnije, to tužnije'. To je poruka njima u Zagrebu", kazao je Bulj. Komentirajući izjavu Davora Ive Stiera, koji je rekao da mu je žao zbog razlaza s Mostom, Bulj je rekao da je Stier kazao ono što misli, da ga smatra ozbiljnom i iskusnom osobom koja je rekla ono što misli 90 posto članova HDZ- a. Bulj smatra i da je "Plenković dovoljan sam sebi" te da je za njega u stilu i ponašanju Ivo Sanader "mala beba". Kandidat za gradonačelnika Ante Čikotić rekao je da će Most u Splitu završavati projekte koji su drugi započeli, projektno su orijentirani, znaju što žele i gdje grad treba ići. Obećao je saniranje Karepovca u cijelosti, otvaranje poduzetničkih inkubatora i okretanje poduzetništvu. Podrška Mostu stalno raste i u nedjelju će biti veliko iznenađenje, dodao je. "Prosjek na našoj listi je 34 godine. Stručni smo, dokazani, marljivi i uporni, te ćemo biti promjena koja je potrebna Splitu da ide na bolje", poručio je Čikotić. 