Screenshot: YouTube UMRO je Roger Ailes, bivši predsjednik i osnivač Fox Newsa, objavila je danas njegova obitelj. Ailes je imao 77 godina. Njegova supruga Elizabeth je poručila: "U dubokoj tuzi i slomljena srca javljam da je moj suprug Roger Ailes umro danas ujutro". "Roger je bio moj voljeni suprug i otac našem sinu Zacharyju, kao i odan prijatelj mnogima. Bio je i domoljub, duboko zahvalan što živi u zemlji koja mu je dala takve mogućnosti da naporno radi i da mu se to vrati", poručila je.   Ugled okaljan optužbama zbog seksualnog zlostavljanja radnica Ailes je dao otkaz Foxu u srpnju 2016. zbog nekoliko optužbi za seksualno zlostavljanje svojih radnica, među kojima je bila i optužba voditeljice Gretchen Carlson.  Uzrok smrti još nije službeno objavljen, ali CNN je objavio da je prošli tjedan doživio toliko snažan pad da je završio u komi. U objavi njegove supruge stoji: "Tijekom karijere od više od pet desetljeća, njegov je rad u područjima zabave, politike i vijesti utjecao na živote mnogih milijuna ljudi. Stoga, iako oplakujemo njegovu smrt, slavimo njegov život".