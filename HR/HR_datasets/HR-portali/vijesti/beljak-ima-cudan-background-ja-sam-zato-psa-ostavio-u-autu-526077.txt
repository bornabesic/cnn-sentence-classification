Krešo Beljak i njegov HSS bili su glavna tema večerašnje emisije Otvoreno u kojoj su, uz Beljaka, gostovali i analitičar Davor Gjenero, SDP-ovac Zlatko Komadina i politički komentator Ivan Hrstić.  Raspravljalo se o tome što je HSS-u ponudio HDZ i hoćemo li uskoro na parlamentarne izbore. Situacija u studiju kulminirala je kada je Gjenero spomenuo da je HSS tragična priča te da Beljak ima "jako čudan background (zaleđe)". - Otkud vi znate kakav ja imam background, zašto to govorite?, upitao je Beljak. - Ja sam sad došao na televiziju autom i unutra sam ostavio psa jer imam unutra radio, odgovorio je Gjenero. - To je kleveta što vi sad pričate, vikao je Beljak. - Što je kleveta, to što sam ja psa ostavio u autu?, upitao je Gjenero. - Ma, dajte molim vas gospodine Gjenero, rekao je Beljak.  Gjenero je svojim istupom vjerojatno aludirao na priznanje Kreše Beljaka, koje je izrekao u travnju prošle godine u emisiji Nedjeljom u 2, da je 1999. "otvarao" automobile, ali iz njih ništa nije uzimao: - Otvarali smo aute s kovanicom od 50 lipa. Prijatelj je rekao da to može, ja nisam vjerovao. Otvorili smo ih 30-ak. Nismo provaljivali. Samo smo ih otvarali, nismo ništa uzimali - kazao je Beljak koji je zbog toga dobio osam mjeseci uvjetno.  Otad se nije napio, a počeo je i birati s kim će se družiti. - Ne ponosim se time, ali to me cijepilo protiv budućih gluposti - rekao je Beljak.