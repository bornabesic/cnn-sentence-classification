Prometna inspekcija Ministarstva mora, prometa i infrastrukture jučer je u Zagrebu prvi put zaplijenila automobil Uberova partner-vozača. Kako doznajemo, inspektori su su Uberova vozača uhvatili na području Jaruna te je prepraćen do prostora Robnih terminala gdje je morao ostaviti vozilo koje će ondje ostati do okončanja sudskog postupka. U Ministarstvu su nam kazali da je jučer tijekom nadzora inspekcije cestovnog prometa nad obavljanjem djelatnosti javnog prijevoza putnika u Zagrebu, privremeno oduzeto jedno vozilo temeljem odredbi članka 76. a i 159. Prekršajnog zakona i članka 109. st. 6 Zakona o prijevozu u cestovnom prometu i da je smješteno na odgovarajućem čuvanom prostoru. Nemaju licenciju Inspektori su dosad Uberovim partner-vozačima izricali prekršajne kazne i isključivali privremeno vozila iz prometa skidajući im registarske oznake. U Ministarstvu prometa kažu da Uberovi vozači-partneri ne posjeduju licenciju za obavljanje javnog prijevoza putnika u cestovnom prometu, koja je, uz upis djelatnosti u sudski ili obrtni registar, osnovni zakonski uvjet za obavljanje bilo kojeg oblika prijevoza putnika u cestovnom prometu. Inspektori su, otkako je Uber potkraj 2015. došao u Hrvatsku, ispisali brojne kazne Uberovim partner-vozačima. Lani su izrekli prekršajnih kazni u ukupnom iznosu od 2,5 milijuna kuna. Taksi udruge su pak bile nezadovoljne i takvim postupanjem inspekcije i zahtijevale su da se vozila Uberovih vozača zaplijene. Ministarstvo prometa je čak nedavno Uber prijavilo i DORH-u zbog nezakonitog poslovanja. Za Uber u cijeloj Hrvatskoj radi oko 1500 vozača, a za predstojeću turističku sezonu ta tvrtka traži još 2000 partnera. U Uberu su nam nakon zapljene vozila kazali da potpuno stoje iza svojih partnera-vozača kojima pružaju svu potrebnu podršku. – Kao članovi radne podskupine pri Ministarstvu mora, prometa i infrastrukture, sudjelujemo u stvaranju prijedloga modernije regulative koju je ranije ove godine najavio i premijer Republike Hrvatske – navode u Uberu. Povoljno kretanje gradovima Podsjećaju da je dolaskom Ubera u Hrvatsku stvoreno više od 1500 novih radnih mjesta u tvrtkama i obrtima partnera-vozača te da Uber u Hrvatskoj danas koristi više od 100 tisuća korisnika kojima je na takav način omogućeno sigurno, povoljno i pouzdano kretanje gradovima.   Uber u Hrvatskoj ovo ljeto planira veliko širenje pa traži za područje cijele zemlje još 2000 vozača-partnera. No u nekim sredinama nije dobrodošao, barem tako kažu lokalne vlasti. Tako je Grad Novalja jučer objavio da Uber radi nezakonito te da će Grad sankcionirati takve djelatnosti. – Prijevoz putnika smije se obavljati samo na zakonom propisan način. Na području grada Novalje dozvolu za prijevoz putnika ima 50 autotaksi djelatnika te koncesionari na mjesnom, međumjesnom i međugradskom prijevozu putnika autobusom. O potencijalnom nezaknitom prijevozu putnika Grad Novalja obavijestio je i nadležne državne institucije – navode u Novalji.