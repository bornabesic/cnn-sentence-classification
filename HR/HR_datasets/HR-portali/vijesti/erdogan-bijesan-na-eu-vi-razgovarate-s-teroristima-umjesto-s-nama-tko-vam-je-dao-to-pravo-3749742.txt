ANKARA - Turski predsjednik Recep Tayyip Erdogan u četvrtak u Ankari je prozvao Europsku uniju zbog ‘sklapanja saveza s terorističkim organizacijama’, javlja turski dnevnik Hürriyet. Verbalni napad Erdogana na EU dogodio se nakon što je jučer predsjednik Europskog parlamenta Martin Schulz zaustavio proces ukidanja viza za ulazak građana Turske u zemlje Europske unije. EU očekuje od Turske ispunjenje 72 kriterija za ukidanje viznog režima, od kojih je pet ključnih, a koplja se najviše lome oko uvođenja novih zakona za borbu protiv korupcije i traženih izmjena u antiterorističkom zakonu. Taj zakon Turskoj daje odriješene ruke za brutalni obračun s zabranjenom Kurdistanskom radničkom strankom (PKK), koju su proglasili teroristima. - EU kaže ‘ublažite svoj pristup terorističkoj organizaciji’. Od kad vi vodite ovu državu? Tko vam je dao to pravo? - rekao je danas Erdogan u obraćanju javnosti. - Ako je EU u redu spustiti se na razinu razgovaranja s terorističkim organizacijama umjesto s Republikom Turskom, mi ne vidimo problem s naše strane. Gledat ćemo na ljude koji brane njihove teze na isti način na koji gledamo i samu terorističku organizaciju. EU očekuje od Turske ispunjenje 72 kriterija za ukidanje viznog režima, no pet je ključnih: donošenje izmjena u Zakonu o borbi protiv terorizma, rješavanje problema u Zakonu o zaštiti podataka, uspostavljanje suradnje s Europolom, implementacija preporuka za borbu protiv korupcije i pravna suradnja sa svim zemljama članicama EU. Turski ministar europskih integracija Volkan Bozkir izjavio je kako su pregovori došli do kritične točke. - Nećemo raditi nikakve izmjene u antiterorističkom zakonu, čak i ako se ne ukinu vize, rekao je. EU, s druge strane, također ne pokazuje znakove popuštanja. Predsjednik Europske komisije Jean-Claude Juncker danas je ponovio kako bez ispunjenja uvjeta za vize dogovor s Turskom pada u vodu. - Ako gospodin Erdogan želi voditi takvu strategiju, morat će odgovarati turskom narodu zašto Europa ne dopušta slobodno putovanje Turcima, rekao je Juncker za njemačku televiziju. - To nije moj problem; to će biti njegov problem.