Foto: Facebook BROJ žrtava u barbarskom napadu bojnim otrovom u Siriji, najvjerojatnije od strane zračnih snaga režima Bašara al-Asada, porastao je na stotinu, a fotografije i snimke zločina cure u javnost. >>Najmanje 100 mrtvih u napadu u kojem je bombardirana sirijska bolnica, sumnja se na kemijski otrov >>SIRIJA Što je uopće istina? Podsjetimo, nakon napada sarinom u istočnoj Guti kod Damaska 2013., u kojem je ubijeno više od 1000 ljudi, za koji je Europska unija okrivila sirijski režim, postignut je sporazum između Damaska, Moskve i Washingtona o predaji i uništenju "svakog djelića" sirijskog arsenala kemijskog oružja. No napadi bojnim otrovima redovito su se nastavili nakon što je operacija uništenja arsenala navodno dovršena, što je potvrdila i istraga UN-a. Osim napada manje ubojitim klorom, od kraja prošle godine nastavljeni su i napadi ubojitijim bojnim otrovima poput sarina. U napadu nervnim otrovom u istočnoj Hami u prosincu 2016. ubijeno je više od 90 ljudi.  A današnji napad u Idlibu, gradu pod kontrolom antirežimskih pobunjenika, također je izveden sarinom ili srodnim nervnim bojnim otrovom, tvrdi liječnik Feras al Jundi iz bolnice u Maarat al Numanu. Na to upućuju simptomi i visoka smrtnost žrtava. Naselje Kan Šeikun koje je pogođeno utočište je za sirijske izbjeglice iz Hame. U napadu je ubijena čitava obitelj s velikim brojem djece, a jezivu snimku njihovih mrtvih tijela objavio je sirijski novinar i aktivist Rami Džarah na Facebooku. Projektil s bojnim otrovom ispaljen je iz vojnog aviona na području koje je pod stalnim bombardiranjem ruske i sirijske avijacije, unatoč službenom primirju između zaraćenih strana. Nakon ovakvih nezamislivih prizora, možemo se samo zapitati - ima li kraja stravi i užasu u Siriji?