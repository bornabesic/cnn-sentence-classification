Foto: Google Maps,123rf SPLITSKI pedijatri upozorili su da roditelji u Splitsko-dalmatinskoj županiji nisu u mogućnosti odabrati pedijatra kao liječnika primarne zdravstvene zaštite te da zdravstvena zaštita djece predškolske dobi nije kontinuirano dostupna tijekom vikenda i blagdana zbog problema u organizaciji dežurstava. Upozoravaju kako je gubitak cjelovite preventivne i kurativne skrbi djece školske dobi rezultirao porastom mobiditeta i mortaliteta među djecom od 7 do 18 godina, a zabrinjava ih i porast broja neredovito cijepljene djece. "Dok se RH bori s ozbiljnim demografskim padom, u našoj svakodnevnoj praksi dolazi do gubitka kvalitete, kontinuiranosti i dostupnosti najviše razine zdravstvene zaštite predškolske i ostale djece, preciznije rečeno, postupnog ukidanja pedijatara u primarnoj zdravstvenoj zaštiti. Sve to povećava pritisak na bolničku pedijatrijsku službi i pedijatrijski hitni prijem, a nerijetko rezultira i većim brojem hospitalizacija", ističu u splitskom ogranku Hrvatskog pedijatrijskog društva. Županiji će za pet godina nedostajati 12 pedijatara Navode kako u samo 27 od 36 pedijatrijskih timova rade radno aktivni specijalisti pedijatrije, a u 4 umirovljeni pedijatri s navršenih 65 godina. U pet timova pedijatara nema. "Želeći umiriti javnost, ravnatelj Doma zdravlja navodi da je na specijalizaciji iz pedijatrije sedam liječnica, ne imajući u vidu da će za pet godina u Županiji nedostajati 12 pedijatara. U Vrgorcu i Omišu vjerojatno uopće neće biti pedijatara, a u Solinu samo jedan. Ravnatelj Doma zdravlja kao veliki problem navodi odlazak dvije pedijatrice na rad u KBC Split, ali zaboravlja da u Kaštelima rade dva pedijatra koji su svoju specijalizaciju završili za potrebe KBC Split. Napredak društva nikada se nije postigao ograničavanjem kretanja ljudi. Stoga, ako želite nekoga zadržati na radnom mjestu, treba težiti poticajnim mjerama, a ne penalizacijskim ili represivnim", navode u Pedijatrijskom društvu. Inzistiraju da isključivo pedijatri brinu o djeci do 7 godina starosti te pozivaju župana i ravnatelja Doma zdravlja da pod hitno raspišu 12 specijalizacija pedijatrije.