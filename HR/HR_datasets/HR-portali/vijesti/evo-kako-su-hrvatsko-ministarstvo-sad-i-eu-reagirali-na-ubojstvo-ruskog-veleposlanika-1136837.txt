Visoka predstavnica EU za vanjsku i sigurnosnu politiku Federica Mogherini uputila je u ponedjeljak navečer izraze sućuti ruskom ministru vanjskih poslova Sergeju Lavrovu u povodu ubojstva ruskog veleposlanika u Ankari, koje je najoštrije osudila. "Europska unija najstrože osuđuje napad protiv predstavnika vaše zemlje u Turskoj. Želimo izraziti našu solidarnost s Rusijom u suočavanju s ovim kriminalnim nasilnim činom", kaže se u poruci Federice Mogherini, koja je uputila izraze sućuti i obitelji ubijenog veleposlanika Andreja Karlova. Ruskog veleposlanika u Turskoj ubio je u napadu u umjetničkoj galeriji u Ankari pripadnik policijskih snaga koji je vikao "ne zaboravite Alep", prenijele su strane agencije. Napad su osudile brojne zemlje. "Osuđujemo ovaj čin nasilja, tko god da ga je počinio. Naše misli i molitve su s njime i njegovom obitelji", rekao je glasnogovornik State Departmenta John Kirby. Britanski ministar vanjskih poslova Boris Johnson kaže da je "šokiran viješću o ubojstvu ruskog veleposlanika u Turskoj. Osuđujem ovaj kukavički napad". Njemački ministar unutarnjih poslova Thomas de Maiziere istaknuo je da njegova zemlja stoji uz Tursku u borbi protiv terorizma. Francuski predsjednik Francois Hollande snažno je osudio ubojstvo Karlova. Stier uputio sućut Lavrovu zbog ubojstva veleposlanika u Ankari Potpredsjednik vlade i ministar vanjskih i europskih poslova Davor Ivo Stier uputio je u ponedjeljak poruku sućuti ruskom kolegi Sergeju Lavrovu osudivši ubojstvo ruskog veleposlanika u Turskoj Andreja Karlova. Ministarstvo vanjskih i europskih poslova najoštrije osuđuje ubojstvo ruskog veleposlanika i u ovim teškim trenucima izražava sućut njegovoj obitelji, prijateljima i kolegama, stoji u poruci. >> Atentat u Turskoj: Ubijen ruski veleposlanik, napadač je pripadnik policije i vikao je 'Allahu Akbar'