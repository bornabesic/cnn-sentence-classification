Foto: Twitter BRITANCI nisu baš najbolje reagirali na naslov u New York Timesu u kojem stoji da su još potreseni nakon terorističkog napada u Londonu, ali su na to odlučili reagirati s humorom. "Teroristički napad sa šestero mrtvih u srcu Londona potresao je naciju", glasi sporni naslov. Iako duboko pogođeni, Britanci su se pobunili na društvenim mrežama. "Ovakvi nabrijani naslovi pomažu teroristima u ostvarivanju njihovog nauma. U.K. nije potresen", napisao je na Twitteru književnik Robert Harris. S njim se složila i autorica J.K. Rowling. "Kriminalci koju su napali nevine ljude voljeli bi misliti da je U.K. potreseno, ali nije. Nemojte pomiješati tugu s gubitkom hrabrosti", napisala je ona. "Apsurdno je i skandalozno pretpostaviti da su građani Londona potreseni ili uplašeni. Samo oplakuju mrtve“, komentirao je novinar Jason Cowley. Umjesto da se slože s potresenošću, oni su odgovorili humorom, pokušavajući pokazati svoj duh. "Ovo za Britance znači potresenost", podijelio je jedan od korisnika Twittera, na kojem se ubrzo pojavio i hashtag #ThingsThatLeaveBritainReeling (ovo su stvari koje potresaju Britaniju). "Ljudi koji sjednu pored tebe u praznom busu", bila je jedna od njih. "Kad je toster premali da stane cijela kriška kruha. Čemu?", zapitao se netko. "Kad je aparat za mliječni shake u kvaru", komentirao je drugi korisnik. "Kad izabereš krivi meni u restoranu pa platiš deset funti za sendvič, Twix i bocu vode", bila je jedna od ideja. "Ljudi koji prave čaj u mikrovalnoj pećnici", duhoviti su se komentari samo nizali. Komičarka Jenny Eclair ipak je komentirala da je ljudima dopušteno da budu potreseni nakon svega što se dogodilo.