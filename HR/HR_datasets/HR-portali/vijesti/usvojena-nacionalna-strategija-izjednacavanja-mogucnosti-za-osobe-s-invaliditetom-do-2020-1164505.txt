Vlada je danas usvojila nacionalnu strategiju izjednačavanja mogućnosti za osobe s invaliditetom od 2017. do 2020. godine, koja usklađuje sve politike na području promicanja prava osoba s invaliditetom s dostignutim standardima na globalnoj razini i trendovima kojima je cilj da osobama s invaliditetom sva područja života i djelovanja budu otvorena i pristupačna. Strategiju je izradilo Ministarstvo za demografiju, obitelj, mlade i socijalnu politiku, a ministrica Nada Murganić istaknula je kako je time osiguran nastavak u kreiranju multisektorske politike promicanja prava i izjednačavanja mogućnosti s ciljem osiguranja većeg stupnja kvalitete života za osobe s invaliditetom. Plenković: Strategija ključna podloga Nacionalna strategija obuhvaća 16 strateških područja, a kroz 78 mjera razrađeno je 199 aktivnosti čiji su nositelji tijela državne uprave, lokalna samouprava, znanstvene institucije i organizacije civilnoga društva. "Za razliku od prethodne, ova strategija sadrži mjerljivije pokazatelje temeljem kojih će se dobiti realniji prikaz provedbe zadanih mjera", kaže Murganić i napominje da je za provedbu mjera i aktivnosti za ovu godinu osigurano 323,4 milijuna kuna, za iduću godinu 347,2 milijuna kuna, a za 2019. godinu 335,1 milijun kuna. Premijer Andrej Plenković poručio je kako je važno da javnost prepozna koliko Vlada i državne institucije pridaju pozornosti pitanjima ključnima za kvalitetniji život, veću integriranost i  jednakost osoba s invaliditetom, kojih u Hrvatskoj ima oko 500 tisuća. Strategija će biti, ističe, ključna podloga za unapređivanje pojedinih zakonskih tekstova i rješenja. U Hrvatskoj su u veljači 2016. godine, pa podacima Hrvatskog registra za osobe s invaliditetom, zabilježeni podaci za 511.194 osobe s invaliditetom, što je 11,9 posto stanovništva. Od toga je 39,8 posto ženskog, a 60,2 posto muškog spola. U Registru su zabilježeni podaci za 35.367 djece s većim teškoćama u razvoju (6,9 posto) od čega je 38 posto djevojčica i 62 posto dječaka. Za provedbu mjera sredstva iz lutrije i EU fondova Na konferenciji za novinare nakon Vladine sjednice ministrica Murganić navela je da će se za provedbu mjera i aktivnosti, uz proračunska, koristiti sredstva koja se dobivaju iz nacionalne lutrije i europskih fondova. Ministarstvo je nadležno za najveći broj mjera i aktivnosti kojima se jača uloga obitelji, kako bi osobe s invaliditetom u okviru svojih obitelji ostvarile sve što im je potrebno (pravo na brak, reproduktivne spolne i druge obaveze, potrebe i mogućnosti), kazala je. Ostaje dosadašnja razina prava za osobe s invaliditetom, primjerice status njegovatelja, status roditelja njegovatelja, materijalna pomoć kroz invalidnine, doplatka za njegu i pomoć u smještaju u ustanove, a osnažuje se organiziranje smještaja kako bi se što više osoba s invaliditetom uključilo u zajednicu. Želimo ojačati smještaj osoba s invaliditetom u stambenim zajednicama, da i oni budu dio susjedstva, prostora u kojem živimo, da nisu dislocirani u velikim ustanovama, objašnjava ministrica. Nadogradnja u odnosu na postojeće stanje, ističe, vezana je uz edukaciju i uključivanje osoba s invaliditetom u svijet rada, obvezu pristupačnosti obrazovanja, otklanjanja arhitektonskih barijera, jačanja dostupnosti informacijskih i komunikacijskih sredstava i dr. Želimo prvenstveno jačati svijest o potrebi osoba s invaliditetom kao punopravnih i jednakopravnih članova našeg društva, naglašava Murganić, pa će se zato nastaviti s jačanjem usluge asistenata. Kroz njihovu pomoć, pratnju i tumačenje znakovnog jezika osobe s invaliditetom mogu biti bolje uključene u svakodnevni život. Murganić je pohvalila suradnju sa svim udrugama i civilnim inicijativama za rad za osobe s invaliditetom i najavila da će u svibnju biti održana prva sjednica Vladina Povjerenstva za osobe s invaliditetom, koje će pratiti provedbu strategije. >> Od 1,4 milijuna zaposlenih, samo je 10. 239 invalidnih osoba >> Ima rijedak sindrom, a i liječnici su pogriješili 