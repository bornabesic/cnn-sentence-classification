Sastanak veleposlanika nekih zemalja članica Europske unije i SAD-u u Zagrebu proteklog tjedna, na kojem se razgovaralo o slobodi medija u Hrvatskoj, po mnogočemu je znakovit, ali i poruka aktualnoj vlasti zbog nezadovoljstva ponašanjem desnog krila HDZ-a i HSP-a AS. - Europske zemlje i Amerika pomno prate u kojem će se pravcu odvijati događaji u Hrvatskoj, a sve je više signala iz Europe, ali i iz drugih zemalja da jedan ministar ne uživa povjerenje - rekao je za Jutarnji list dobar poznavatelj diplomatskih prilika. Da su se veleposlanici sastali na inicijativu austrijskog veleposlanika Andreasa Wiedenhoffa, koji je u četvrtak bio i domaćin susreta, na Twitteru je obznanila američka veleposlanica Julieta Valls Noyes. “Vrlo korisna diskusija danas s kolegama diplomatima iz Hrvatske o slobodi medija”, napisala je na društvenim mrežama, nakon čega se nadovezala norveška veleposlanica Astrid Versto, te veleposlanstva Velike Britanije i Nizozemske. “Sloboda medija: ključno za svaku demokraciju. To je ono o čemu smo danas razgovarali i što ćemo nastaviti promovirati”. Austrijski veleposlanik Wiedenhoff, koji je sve aktivniji u Hrvatskoj, zaključio je da će “tema slobode medija biti prioritet vanjske politike.” Koliko god je pomalo iznenađujuće da se veleposlanici sastaju i razgovaraju, te preko društvenih mreža obavještavaju o tome javnost, poruka je jasna. “Oni prije svega žele procijeniti kompletnu politiku Vlade”, kaže naš sugovornik. Da se o medijima u Hrvatskoj razgovaralo krajnje otvoreno, od ukidanja financiranja neprofitnih medija, stanju u Vijeću za elektroničke medije, na HRT-u, pisanju određenih portala, potvrdio nam je diplomat jedne od zemlje koja je sudjelovala na sastanku. Osim medija, suptilna je poruka poslana i činjenicom da je dio diplomata, uključujući i one američke, bio na komemoraciji u Jasenovcu koju su ogranizirale židovska općine, dok je njihov dolazak na službenu komemoraciju idućeg tjedna neizvjestan. I naš sugovornik koji ima dugogodišnju diplomatsku praksu tvrdi da ovaj sastanak sadašnji vrh hrvatske politike treba shvatiti krajnje ozbiljno. “Kada se veleposlanici ‘usude’ organizirati sastanak na tu temu i javnost o tome obavijestiti to znači ne samo da su izuzetno dobro obaviješteni o svemu što se događa, već i da njihove zemlje ne odobravaju neke od poteza sadašnje vlade. Ovaj sastanak znači da će se nastaviti s pojačanim praćenjem rada Vlade.” Neuobičajen potez veleposlanika komentirala je i predsjednica Kolinda Grabar-Kitarović. Iz Slovačke, gdje je u službenom posjetu, iskazala je iznanđenje. - To bi mi bilo jako čudno budući da se veleposlanici ne mogu i ne smiju miješati u unutarnje stvari zemlje primateljice - izjavila je Kolinda Grabar Kitarović, a austrijski veleposlanik Widenhoff je odgovorio je ponovno preko Twittera: “Reći ću samo da sam uvjerena da Kolinda Grabar Kitarović dijeli našu predanost promoviranju medijskih sloboda diljem svijeta. To je jedna od naših suštinskih vrednota”.