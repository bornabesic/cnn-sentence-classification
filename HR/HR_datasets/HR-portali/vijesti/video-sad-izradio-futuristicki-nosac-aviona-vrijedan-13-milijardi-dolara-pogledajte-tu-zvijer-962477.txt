Screenshot: YouTube USS Gerald R. Ford ime je najnovijeg i najmodernijeg američkog nosača aviona koji je nedavno porinut u more, a u tijeku je testna vožnja.   Upravo ovih dana posada futurističkog nosača aviona na otvorenim vodama provjerava njegove funkcije i spremnost. Riječ je o prvom brodu u svojoj klasi koji bi trebao predstavljati novi iskorak u razvoju nosača aviona. USS Gerald R. Ford trebao bi biti jednostavniji za avione koji na njega slijeću ili s njega polijeću, a postoji cijeli niz novosti, od oružja do najmodernijih radara, s kojima bi ovo čudo tehnike SAD-u trebalo dati nadmoć u svjetskim vodama.   USS Gerald R. Ford je koštao oko 13 milijardi dolara.   "Ovo je prvi nanovo dizajnirani nosač aviona u četrdeset godina. Na njemu se nalazi značajan broj novih sustava koji ne postoje nigdje na svijetu", rekao je još u siječnju Sean Stackley, jedan od istraživača koji rade na razvoju.  Podsjetimo, posljednjih dana situacija u Siriji se dodatno zaoštrila nakon što su snage SAD-a bombardirale položaje sirijske vojske, a što je izazvalo bijes Moskve. Još je rano očekivati da bi USS Gerald R. Ford mogao zaploviti prema Bliskom istoku, ali potencijalni neprijatelji svakako su svjesni postojanja najnovije akvizicije američke vojske koja bi trebala ostvarivati stratešku i vojnu premoć gdje god da se pojavi.