ZAGREB - Zagrebački Županijski sud potvrdio je u petak optužnicu protiv bivšeg šefa zagrebačke kriminalističke policije Željka Dolačkog kojega Uskok tereti za krađu zlata i novca iz policijskog sefa. Zamjenik ravnateljice Uskoka Slobodan Šašić rekao je novinarima da je optužno vijeće u cijelosti potvrdilo optužnicu, odbivši pritom prijedloge za odgodom rasprave kojima je, prema njegovom mišljenju, obrana išla na odugovlačenje postupka. Obrana je predlagala da se raspravu odgodi do rješavanja ustavne tužbe koju je jučer podnijela Ustavnom sudu, da se optužnicu vrati na doradu te da se pričeka dovršenje stegovnog postupka pred MUP-om jer tamo navodno nitko nije okrivljen za krađu, ali je optužno vijeće nakon dužeg vijećanja odbilo sve prijedloge, kazao je Šašić. Nakon što je optužnica potvrđena predmet se dodjeljuje sucu koji će voditi raspravu i koji bi trebao zakazati pripremno ročište na kojem će se odlučivati o dokazima i početku suđenja. Branitelj Veljko Miljević rekao je Hini da će nakon što dobije pisano rješenje suda kojim je potvrđena optužnica odlučiti hoće li podnijeti žalbu Vrhovnom sudu zbog odbijanja njihovih prijedloga. Miljević kaže kako je na sudu naveo da je podnijeta ustavna tužba protiv rješenja Vrhovnog suda od 17. siječnja i da je stavljen prijedlog da se ne primjenjuje efekt pravomoćnosti rješenja po kojem su dokazi proglašeni zakonitima dok Ustavni sud ne odluči o tom pitanju. Vraćanje optužnice su, kazao je, tražili jer "nema oštećenika". Uskok tvrdi da je smijenjeni načelnik zagrebačke službe organiziranog kriminaliteta od 22. veljače 2015. do 3. travnja 2016. "koristeći činjenicu da su mu bili dostupni privremeno oduzeti predmeti iz više kriminalističkih obrada PU zagrebačke, iz prostorije u kojoj su se nalazili oduzeti predmeti otuđio i za sebe zadržao" gotovo290 tisuća eura, 640.000 kuna te preko dva kilograma zlata. Radi prikrivanje nedjela Dolački je 3. travnja 2016. navodno "inscenirao provalnu krađu u prostoriju zagrebačke policije u kojoj su navedeni iznosi novca i zlato trebali biti pohranjeni", tvrdi Uskok koji je u optužnici predložio da se "okrivljeniku oduzme protupravno stečena imovinska korist". Dolački i njegov odvjetnik Veljko Miljević tvrde da nije provalio u sef te da Uskok nema ni jedan dokaz kojim bi ga teretio. Uskok, s druge strane, kao ključne dokaze protiv Dolačkog navodi da je jedini imao ključ sefa, ali i da je nedugo prije zločina kupio pilu za metal, što je navodno snimljeno i nadzornim kamerama. Dolački je uhićen i smijenjen krajem travnja, a 10. lipnja je izašao iz istražnog zatvora nakon što je Uskok ispitao 30-ak svjedoka.