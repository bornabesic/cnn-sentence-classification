Foto: Luka Šangulin/Index/Obiteljski album HRVATSKA je posljednjih dana zgrožena ubojstvom Kristine Krupljan.   >> UBOJSTVO U ZAGREBU U autu na parkingu ubijena 18-godišnja Kristina, uhićen bivši dečko  >> UBIJENA Kristina bila je trudna  >> Osumnjičeni za ubojstvo Kristine sin je poznatog ugostitelja, prošle godine pregazio je oca osmero djece  Osumnjičeni za njeno ubojstvo, David Komšić, svojom nasilnom prošlošću i okrutnim odnosom prema ubijenoj Kristini, danima je u središtu pozornosti većine medija. Ubojstvom trudne djevojke, svojim bahatim ponašanjem i neobičnom nonšalantnošću koju je pokazao dok je izlazio iz DORH-a, možemo reći da zaslužuje sav negativni publicitet koji se veže uz njega.  Medijsko iskorištavanje  Međutim, kako to često biva, pojedini mediji su, osim relevantnih činjenica za sam slučaj; počeli iskorištavati i samu Kristinu i pojedinosti iz njenog privatnog života. Iz profesionalnih principa nećemo navoditi o čemu pišu.   Kristinina majka je zamolila Index da javno apeliramo na javnost i medije da prestanu sa senzacionalističkim mrcvarenjem života njene kćeri.   Razgovarali smo s gospođom i zamolila nas je da se obratimo medijima. Dosta joj je uznemiravanja, dosta joj je sramotnih izvlačenja detalja koji nemaju veze s ovim slučajem.    "Želim zamoliti medije da prestanu s lešinarenjem Kristininog privatnog života. Osjećamo se ugroženi zbog cijele ove situacije. Itekako. Stalno me netko poteže, zivka. Nek me ostave na miru. Neka me ne uznemiravaju. Neka više prestanu pisati o njenom životu, nije ni meni lako. Nema smisla.", zamolila nas je majka ubijene Kristine Krupljan.  Ponižavanje novinarske struke  Saša Leković, predsjednik Hrvatskog novinarskog društva, za Index se osvrnuo na napise u pojedinim medijima.  >>HND o lešinarenju: Senzacionalistički naslovi samo dodatno traumatiziraju obitelj žrtve  "Točno je da je više medija objavilo novinarske priloge povodom tog okrutnog ubojstva kršeći Kodeks časti hrvatskih novinara i temeljne profesionalne standarde. Prije svega krajnje je neprimjereno i neodgovorno objavljivati priloge pune senzacionalističkih informacija, pa čak i nagađanja, realno potpuno nebitnih za sam događaj. Istovremeno takvi medijski sadržaji dodatno traumatiziraju obitelj žrtve a niti na koji način ne služe potpunijem informiranju niti javnom interesu", kaže Saša Leković, predsjednik HND-a, podsjećajući kako je zadaća profesionalno odgovornih novinara i medija da izvještavaju na temelju ključnih činjenica stavljajući ih u ispravan kontekst.   Leković naglašava da je zadaća novinara i medija da preventivno djeluju uporno ukazujući na pogreške u sustavu koje omogućavaju tragediju poput ove, pokušavajući utjecati da se te pogreške isprave.  "Drugim riječima, u konkretnom slučaju (kao i u mnogim ranijim slučajevima koji su završili tragično), od javnog interesa bilo bi preispitivanje konkretne odgovornosti pojedinaca i institucija za činjenicu da je osvjedočeni nasilnik koji je već ranije teško ozlijedio žrtvu pa čak i usmrtio pješaka automobilom, uopće bio na slobodi i mogao počiniti zločin. Time bi se pokazalo poštovanje prema ovoj i svim ranijim žrtvama sličnih zločina i pomoglo da ih u budućnosti bude manje", naglašava Leković dodajući na kraju da se objavljivanjem senzacionalističkih opisa tragedije i izjava koje nemaju nikakvu stvarnu informativnu vrijednost samo dodatno unižava novinarska struka i potiču negativne emocije.