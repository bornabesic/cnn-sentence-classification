Bivši ministar uprave i potpredsjednik Vlade iz redova Mosta Ivan Kovačić obavio je primopredaju u Ministarstvu uprave, a ponukan novinarskim pitanjima komentirao je i aktualna politiička događanja oko krize vlasti nakon raskola u Vladi HDZ-a i Mosta. Ponovio je da Most samo želi da se najprije raspravi o onome što je i potaklo ovu krizu. Upitan za moguću suradnju sa SDP-om, Kovačić je odvratio: - O tom, potom. Mi se sada zalažemo za to da javnost vidi stvarno stanje stvari i da se vidi ima li ministar financija Zdravko Marić povjerenje ili nema. - Nas četvorica smo okarakterizirani kao nelojalni, a jedini je nelojalan u Vladi bio Marić. On je zašutio i nikada na kabinetu nije rekao o problemima u Agrokoru. I čistačica u Agrokoru je u 12. mjesecu znala da firma propada, a on je šutio, ustvrdio je Kovačić i rekao da je Most počeo rješavati stvari. - Da sam Plenković, dao bih mu otkaz, on Plenkoviću nije lojalan, poručio je Kovačić i ponovio da je Božo Petrov još od siječnja upozoravao na situaciju u Agrokoru. - No, odmahivali su rukom, i HBOR je dao kredit. Valjda su očekivali da će sve biti u redu, a i u medijima je bila tišina. Da se ranije govorilo, mogli smo čuti razna mišljenja, a ne sve saznati u zadnji tren. I za Inu, i za HEP, i za arbitražu i za Agrokor, istaknuo je Kovačić. Upitan može li Vlada funkcionirati bez četiri ministra i što je Božom Petrovim na mjestu šefa Sabora, kazao je: - Ja više nisam član, naravno da može, državni tajnici mogu privremeno obbavljati taj posao, a 79 glasova - to su potpisi i znače da bi se to stavilo u proceduru.