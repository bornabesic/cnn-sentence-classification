Predsjednik Hrvatskog sabora i čelnik Mosta nezavisnih lista Božo Petrov ustvrdio je danas da je premijer Andrej Plenković obmanuo hrvatsku javnost političkom odlukom koja je zemlju dovela u krizu te upozorio kako svi koji u Saboru dignu ruku za Zdravka Marića ne dižu ruku za stabilnost države već za spas HDZ-a.  "Od samog sam početka govorio da dok god budu pobjeđivali argumenti, do tog će trenutka suradnja biti uredna. U ovom trenutku, ne da nisu argumenti pobijedili, nažalost, pobijedila je zaštita kriminala, oko Agrokora, i nažalost politička odluka koja je cijelu državu dovela u krizu", kazao je Petrov gostujući u središnjem dnevniku RTL-a. "U tom trenutku, mi ne smijemo šutjeti, mi ne smijemo ostati gluhi niti nijemi na sve ono što se događa, a od nas se zapravo tražilo da izađemo zapaliti cigaru ili da se pravimo da nismo ništa čuli. Toliko o tome koliko se drži do ugleda institucija", ustvrdio je nadalje. Istaknuo je kako "Most nikada neće biti lojalan kad se od njega traži da zaštiti kriminal u Agrokoru", upozorivši da "svi oni koji u saboru dignu ruku za Zdravka Marića, za ovakvu vladu, zapravo dižu ruku ne za stabilnost države, oni zapravo dižu ruku za spas HDZ-a i da se sve ono što se događalo, a što sad isplivava iz Agrokora, sakrije". Na novinarsko pitanje postoje li okolnosti u kojima bi Most pristao na ponovni partnerski odnos s HDZ-om, Petrov je odlučno odgovorio kako je "priča s HDZ-om završena". "U trenutku kad netko prekrši dogovor, kada bude ovoliko nekorektan, o tome mi više nemamo što pričati, niti ja više imam što s njim više na bilo kakav način pričati", ustvrdio je. Most će uvijek gledati tamo gdje su kvalitetni ljudi i s kime može računati na potporu, i u tom smislu, nije zatvoren niti prema SDP-u, niti prema HDZ-u "već prema tome da nikada neće podupirati ljude koji će na bilo kakav način prešutjeti ili štititi kriminal, a to je ono što se danas događa s HDZ-om i s predsjednikom vlade", kazao je nadalje. "Iskreno pozivam predsjednika vlade da dokaže da ima većinu, da dokaže da nije lagao cjelokupnu hrvatsku javnost, jer on mora znati da je Sabor najviša zakonodavna institucija, da Sabor daje sa 76 glasova legitimitet radu Vlade. Prvi pravi test bit će glasovanje o opozivu Zdravka Marića", poručio je. Nažalost, Andrej Plenković je obmanuo hrvatski narod. Danas to vidite prema svim računicama u medijima. Nema ni te polustabilne većine. I ako on zaista govori i misli da postoji stabilna većina koja će ga podržati, neka to dokaže. Inače  je kriv i za cjelokupnu krizu i za raspad Vlade, zaključio je. 