Foto: Hina AMERIČKI mediji objavili su transkript razgovora Donalda Trumpa i predsjednika Filipina Rodriga Dutertea. Razgovor je obavljen još 29. travnja, a tema razgovora bila je sve veća prijetnja koja dolazi iz Sjeverne Koreje, piše CNN. Trump je, na samom početku, čestitao Duterteu na nemilosrdnoj borbi protiv droge u kojoj su stradale tisuće Filipinaca, a Duterte je optužen za počinjenje "mogućeg zločina protiv čovječnosti". Barack Obama, bivši američki predsjednik, nije bio oduševljen Duterteovim ratom protiv droge i zbog toga ga je Duterte već ranije nazvao "kurvinim sinom". Zemlje Azije nervozne zbog naoružanja u Sjevernoj Koreji Razgovor je nastavljen na temu Sjeverne Koreje. "Sve azijske države su nervozne zbog situacije na Korejskom poluotoku, ali Vam moramo reći da imate našu punu podršku za pritisak na Kim Jong-una jer projektili i nuklearne glave u njegovim rukama ne ulijevaju sigurnost u nas i nikad ne znamo što će učiniti sljedeće", rekao je Duterte. Trump je Dutertea pitao misli li da je predsjednik Sjeverne Koreje Kim stabilna osoba i dobio negativan odgovor. "Predsjedniče, on ima osmijeh na licu dok mu polijeću projektili i krenut će, bude li trebalo, i na Kinu, posljednju zemlju koja mu pruža podršku. Uvijek se smije, a u rukama ima ubojitu 'igračku' koja može nanijeti veliku štetu i gubitke cijelom čovječanstvu", odgovorio je Duterte. Trump se složio kako Kim Jung-un ima veliku razornu moć u rukama, ali nema sustav kojim će nuklearne bojeve glave poslati na američko tlo.  Obojica su zaključila da Kina ima važnu ulogu u cijeloj situaciji i da bi mogla učiniti zadnji očajnički pokušaj uvjeravanja Sjeverne Koreje da prekine s razvijanjem projektila. Trump je uvjeren kako u blizini ima dovoljno naoružanja u dvije podmornice i nada se da to naoružanje neće morati upotrijebiti.  Svaka generacija ima svojeg luđaka "Svaka generacija ima svojeg luđaka, u našoj generaciji je to Kim Jong-un", rekao je Duterte. Dodao je kako će pokušati razgovarati s kineskim predsjednikom Xi Jinpingom o miroljubivom rješenju krize jer je drugo rješenje nuklearni napad, smatra Duterte. Na Korejskom poluotoku svi strahuju od napretka u razvoju dalekometnog balističkog oružja koje Kim Jong-un više niti ne skriva. "Ne možemo dozvoliti luđaku da napreduje i prijeti s nuklearnim oružjem. Imamo puno više oružja iako ga ne želimo upotrijebiti. Vi ćete biti svi dobro", odgovorio je Trump i na kraju razgovora pozvao Dutertea u službeni posjet SAD-u.