Foto: Hina AMERIČKI predsjednik Donald Trump rekao je u priopćenju da njegova odluka o zatvaranju granica za imigrante iz sedam zemalja nije uredba protiv muslimana već je donesena radi sigurnosti države u kojoj se ipak brojni stanovnici protive takvoj odluci te su izašli na prosvjede.  "Kako bi stvari bile jasne, ne radi se o zabrani čija su meta muslimani, kao što to mediji pogrešno prenose", branio je svoj dekret Trump. "To nema nikakve veze s vjerom, radi se o terorizmu i sigurnosti naše zemlje", kazao je.  On je naglasio kako u svijetu ima više od 40 zemalja u kojima većinu čine muslimani, ali nisu obuhvaćene uredbom. "Ponovno ćemo izdavati vize svim zemljama"  Dodao je da će se nastaviti izdavati vize svim zemljama kada se kroz 90 dana počne provoditi nova sigurnosna politika.  "Ponovno ćemo izdavati vize svim zemljama čim budemo sigurni da smo proveli analizu i implementirali najsigurniju politiku, kroz sljedećih 90 dana", dodao je.  Američki predsjednik u petak je uveo četveromjesečnu zabranu prihvata izbjeglica u SAD i privremeno zabranio ulazak u zemlju državljanima Sirije, Irana, Iraka, Libije, Somalije, Sudana i Jemena uz obrazloženje da će ta mjera pomoći u zaštiti Amerikanaca od terorističkih napada.  Deseci tisuća ljudi okupili su se u nedjelju u američkim gradovima i u zračnim lukama kako bi podigli glas protiv te odluke.  U New Yorku, Washingtonu i Bostonu drugi val prosvjeda krenuo je u nedjelju popodne, nakon onih koji su već izbili u subotu u zračnim lukama pošto su nadležne službe počele provoditi Trumpovu direktivu.  Jedan od najvećih nedjeljnih prosvjeda održan je na Manhattanu, nedaleko od Kipa slobodu u newyorškoj luci, simbolu dobrodošlice na američkim obalama. Organizatori procjenjuju da se okupilo desetak tisuća ljudi.  U Washingtonu su se ljudi okupili u blizini Bijele kuće, uzvikujući dobrodošlicu izbjeglicama.  To je drugi vikend zaredom da je Washington pogođen prosvjedima. Prošle subote, stotine tisuća žena sudjelovale su na demonstracijama protiv novog predsjednika, što je bio samo jedan od brojnih ženskih prosvjeda širom zemlje.  Dvjestotinjak prosvjednika demonstriralo je na aerodromu Dulles u  blizini Washingtona. Sličan broj ljudi prosvjedovao je u nedjelju i u zračnoj luci JFK u New Yorku gdje su zabrinute obitelji čekale rođake koji su satima zadržani na granici.  Organizatori procjenjuju i da se desetak tisuća ljudi okupilo u Bostonu dok je u Houstonu petstotinjak ljudi marširalo u centru grada.