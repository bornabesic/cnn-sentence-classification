Ovo je prilika koja se pruža jednom u životu, konstatirao je premijer Andrej Plenković u ekskluzivnom intervjuu koji je dao Jutarnjem listu u kojemu je prezentirao model po kojemu će se provesti otkup Ine. Iako iznimno osjetljiv projekt, bit će to potez koji će obilježiti njegov premijerski mandat. Ideja je da se otkup dionica MOL-a financira kroz inicijalnu javnu ponudu dionica HEP-a hrvatskim građanima, mirovinskim fondovima i drugima. Na Vladi ste prezentirali ishod izgubljene arbitraže za Inu. Kakav je? - Arbitražni sud Komisije Ujedinjenih naroda za međunarodno trgovačko pravo (UNCITRAL) zaključio je da ne postoji dovoljno dokaza koji bi upućivali na to da su međudioničarski ugovori iz 2009. godine plod koruptivnih aktivnosti. Pravomoćna presuda s takvim zaključkom do sada ne postoji ni u Hrvatskoj, a jedinu takvu presudu koja je bila donesena ukinuo je Ustavni sud. Arbitraža u Washingtonu još je u fazi izvođenja dokaza, a pravorijek arbitraže očekuje se u jesen 2017. Zašto je donesena odluka o otkupu Ine? - Strateška politička odluka o otkupu dionica Ine od MOL-a donesena je radi energetske sigurnosti Hrvatske, jačanja Ine kao strateškog nacionalnog društva te njezina razvoja kao vertikalno integrirane naftne kompanije. Upravo taj ključni segment poslovanja danas je ozbiljno zanemaren. Jeste li razradili model po kojemu će se od MOL-a otkupiti dionice Ine? - Trenutno provodimo stručno i pravno preciziranje modela kako bismo postigli široki politički konsenzus oko ovog bitnog pitanja. Ideja je da se otkup dionica MOL-a financira kroz inicijalnu javnu ponudu dionica HEP-a hrvatskim građanima, mirovinskim fondovima i drugim zainteresiranim investitorima. Tako ćemo osigurati sredstva za otkup dionica Ine bez povećanja javnoga duga, a Hrvatska će upravljati našim dvjema ključnim energetskim kompanijama. Investicijski potencijal obje kompanije bit će sačuvan, a hrvatski građani će imati mogućnost sudjelovanja u benefitima njihovog razvoja. Svi upozoravaju na velike rizike ovog manevra. Imate li odgovor na njih? - Svako mijenjanje vlasničke strukture društva nosi sa sobom određene rizike, ali uvjeren sam da je ovo najbolja odluka i za Inu i za HEP. Adekvatna institucionalna struktura koju ćemo uspostaviti za donošenje strateških političkih, ali i tehničkih odluka pri provedbi ovih transakcija jamčit će minimiziranje rizika, kao i precizniji zakonodavni okvir o profesionalnom upravljanju strateškim energetskim kompanijama. U intervjuu za 'Dnevnik' Nove TV Andrej Plenković priznao je kako je situacija s Inom godinama bila problematična, a Vlada je baš zato preuzela kontrolu. 'Želimo vidjeti detaljnu analizu situacije. Odluka o otkupu nije bila ishitrena, ali nije bila ni plan b, nego odgovorno ponašanje. Želimo da Hrvatska ima zalihe nafte i plina te da bude energetski akter i izvan granica države', rekao je Plenković. Objasnio je kako Vladi nipošto nije namjera rastrančirati HEP, a na pitanje o mogućim strateškim partnerima u budućnosti, premijer je odgovorio diplomatski. 'Očekujemo da će proces kupnje trajati godinu dana. To je razuman rok, a sve ćemo voditi transparentno. Inu želimo imati u svojim rukama, o partnerima, o njima će biti vremena za razgovor', zaključio je premijer. Dodao je kako će se raditi temeljita stručna procjena vrijednosti Ine, a iako on već sad ima interne procjene, o njima ne želi špekulirati. Odnos HDZ-a s partnerima iz Mosta ocijenio je odličnim jer obje stranke, kaže, pripadaju svjetonazorski istoj obitelji desnoga centra, a na parlamentarnim izborima pokazalo se da ljudi u Hrvatskoj žele baš takvu politiku. Premijera previše ne zabrinjava ni problem zbrinjavanja javnoga otpada, a za Mostova ministra Slavena Dobrovića kaže kako on radi na prilagođavanju dosadašnjega koncepta te usklađivanju s propisima Europske unije i garanitra kako neće biti nikakvih kazni i sankcija od strane Europske unije. Također jamči i da Hrvatska nipošto neće izgubiti  475 milijuna eura sredstava iz  EU fondova. Što se tiče nadolazećih lokalnih izbora, Plenković je izjavio kako neće biti nikakve političke borbe s kolegama iz Mosta jer svaka stranka na izbore ide u samostalnom aranžmanu. 'Lokalno nemamo obveza jedni prema drugima. Naše partnerstvo djeluje na nacionalnoj razini i cilj nam je stabilonost te smirivanje političkih tenzija', zaključio je premijer. Dodao je kako će okvirna imena svih HDZ-ovih kandidata za sve županije javno objaviti u sljedećih mjesec dana. 'Sad vam to kažem HDZ će biti pobjednik lokalnih izbora', rekao je samouvjereno Plenković u studiju Nove TV, ali ponovno nije htio ni natuknuti ime potencijalnog HDZ-ova kandidata za izbore u Zagrebu. Na goruće pitanje o mogućoj smjeni glavnoga državnog odvjetnika Dinka Cvitana, premijer je samo kratko prokomentirao kako će njegov slučaj ići na raspravu pred hrvatski sabor i o njemu će odlučivati saborski klub, a on, dodao je, s njim inače ima vrlo korektan poslovni odnos.