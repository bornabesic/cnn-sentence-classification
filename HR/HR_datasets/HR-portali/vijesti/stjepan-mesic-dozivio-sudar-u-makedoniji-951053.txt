Foto: Televizija 24/FaH  AUTOMOBIL u kojem je bio bivši hrvatski predsjednik Stjepan Mesić sudjelovao je u prometnoj nesreći u Skopju, glavnom gradu Makedonije.  Kako javlja makedonska Televizija 24, Mesić se nalazio u automobilu hrvatskog veleposlanstva, koji se na putu prema hotelu sudario s automobilom skopskih registarskih oznaka.    Oštećena oba automobila  U sudaru nije bilo ozlijeđenih, ali oba automobila su oštećena u nesreći koja se dogodila na skopskoj obilaznici kod Vizbegova. Policija je intervenirala po prijavi prolaznika, te napravila zapisnik.  Mesić je u Makedoniju doputovao kako bi sudjelovao na konferenciji na kojoj je najavljena nazočnost i drugih bivših predsjednika zemalja iz regije, javlja makedonska Televizija 24.  Bio je u koloni pod policijskom pratnjom  Kako je u razgovoru za Index ispričala hrvatska veleposlanica u Hrvatskoj Danijela Barišić, do nesreće je došlo zbog neopreznosti makedonskog vozača.  Naime, Mesić se nalazio u automobilu hrvatskog veleposlanstva koje je bilo u koloni pod policijskom pratnjom.  "Iako je vozilo u kojem se nalazio bivši predsjednik bio u koloni pod policijskom pratnjom s upaljenim bljeskalicama, makedonski vozač koji je dolazio iz suprotnog smjera nije vidio upozorenja, te je svojim automobilom okrznuo vozilo u kojem se nalazio Mesić. Nikom ništa nije bilo, a štetu će platiti osiguranje makedonskog vozača. Makedonska policija brzo je izašla na teren i napravila očevid", ispričala je Barišić za Index.