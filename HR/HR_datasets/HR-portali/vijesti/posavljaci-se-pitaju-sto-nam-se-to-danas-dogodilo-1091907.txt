Više od 200 vjernika pohodilo je svetu misu u župnoj crkvi svetog Ante Padovanskog u Gornjim Močilama kod Bosanskog Broda, koju je u povodu obilježavanja tradicionalnih Dana Ante Padovanskog u ovoj župi predvodio novi plehanski gvardijan fra Ante Tomas. U svojoj propovijedi on je istaknuo kako danas na svijetu ne postoji država i kontinent na kojemu nema Posavljaka, ali kako ipak postoje i oni malobrojni koji su ostali u svom zavičaju. Stoga ga svaki obilazak župnih zajednica na desnoj obali rijeke Save ispunjava velikim ponosom. - Mi Posavljaci dobro znamo koliko je snage i vjere bilo na ovom našem prostoru od Brčkoga do Dervente, stotinu kilometara širine i 20 kilometara dubine, kojeg nazivamo Bosanskom Posavinom. I pitamo se što nam se to danas dogodilo – rekao je fra Ante Tomas. On je istaknuo kako u Posavini postoje tri važna samostana katoličke crkve, podijeljena u tri različita entiteta. Jedan od njih, onaj na Plehanu, kojem pripada i ovaj kraj, nalazi se u Republici Srpskoj. Drugi je u Tolisi u Federaciji BiH, a treći u Dubravama u Distriktu Brčko. Riječ je, dodao je, o samostanima koje Posavljaci smatraju kolijevkom kulture, vjere, snage i hrvatstva i koji predstavljaju oličenje sve njihove ljepote, bez obzira što su Plehan i Dubrava porušeni i do danas nisu obnovljeni. - Ne samo da su naši ljudi otišli u različite zemlje po cijelom svijetu, nego su i nas koji smo ostali ovdje podijelili u tri države, iako cijeli taj prostor možemo pretrčati malo žešćim maratonom. Ali, neka! Kada se ujedinimo u okviru naše katoličke crkve, opet smo zajedno – rekao je Tomas. On je tom prigodom blagoslovio umjetničku sliku svetrog Ante Padovanskog, dar Brođanina Tomislava Lukića, koja će trajno ostati u crkvi u Gornjim Močilama. Zaslugom župnika Ivana Tolja, uz obnovljenu župnu crkvu niknuo je prekrasan kulturno-sportski centar koji je kroz godine postao omiljeno okupljalište povratnika. Iako se u župu Gornja Močila-Sijekovac trajno vratio tek manji broj Hrvata, oni se zahvaljujući neposrednoj blizini granice s Hrvatskom, od koje ih dijeli samo samo sedam kilometara, gotovo svakodnevno vraćaju u taj kraj i obnavljaju svoje domove. U sklopu proslave Dana svetog Ante Padovanskog održano je i hodočašće četrdesetak vjernika od Podvinja do Gornjih Močila, izložba slike Književno-likovnog društva "Berislavić" iz Slavonskog Broda te koncerti klape Nostalgija i Bisera Posavine, a župu su i ove godine tradicionalno pohodili mladi volonteri iz biskupije Novara u Italiji, koji pomažu u obnovi. Kako je većina tih mladih aktivna u svojim župama, s njima je došao i njihov svećenik don Tommaso Gropetti. >> 'Hrvatska će vam pomoći da ovdje stvorite uvjete za svoju budućnost' 