Potpredsjednica Vlade i ministrica gospodarstva Martina Dalić odbacila je optužbe Mostova Vlahe Orepića da premijer ruši Vladu jer štiti nju i sve ostale povezane s Agrokorom. – Sve što ministar Orepić može i zna pokazuju gužve na granici. Gužve na granici pokazuju što se događa kad ministar ne prati situaciju i kad se u stvari bavi politikantstvom. Ja u Agrokoru nikad nisam radila, poznajem dvoje ljudi koji su zaposleni u Agrokoru. Vlasnika Agrokora srela sam pet puta u životu. A ono što radim, radim kao potpredsjednica Vlade u poduzimanju svega onog što je potrebno da se očuva stabilnost hrvatskog gospodarstva koja je bila ugrožena gomilanjem velikih rizika u Agrokoru, i to jako brzim gomilanjem tih rizika koji su nastali u vrijeme kada je Agrokorom upravljao gospodin Todorić. Međutim, hrvatska Vlada opazila je probleme koji mogu nastati zbog rizika u Agrokoru, pripremila je i osnažila je zakonodavni okvir, a i danas izvanredna uprava radi svakodnevno na stabiliziranju sustava i smanjivanju tih rizika. Naravno, pred izvanrednom upravom je velik i vrlo složen posao jer ono što se u Agrokoru gomilalo mjesecima ne može se razriješiti preko noći – komentirala je Dalić novinarima u Saboru. Na optužbe Mostova Nikole Grmoje kako godinama nema poreznog nadzora u Agrokoru, Dalić odgovara kako Porezna uprava obavlja i odabire subjekte u kojima će obavljati porezni nadzor na osnovi analize rizika, kao što se to radi u svakoj europskoj zemlji. – Porezna uprava, samostalno, individualno, na osnovi analize rizika, na temelju svojih stručnih procjena, odabire tvrtke u kojima će obavljati porezni nadzor. Samostalno odabiru trenutak u kojem će obavljati porezni nadzor i način na koji će ga obavljati. Ja, kao potpredsjednica Vlade, unatoč svemu što sam radila proteklih godina, ne mogu znati ni kada ni koliko puta ni gdje je obavljan porezni nadzor. Kako je to gospodin Grmoja ili bilo tko iz Mosta mogao znati, ja ne znam... To ukazuje na temeljnu razliku između nas. Ja, kao potpredsjednica Vlade, Vlada HDZ-a, mi se zalažemo za funkcioniranje sustava u skladu sa zakonom, načelima profesionalnosti, a iznošenje ovakvih zahtjeva pokazuje da postoje ljudi kojima je politizacija, političko djelovanje, političko motiviranje postupaka i djelovanje državnih nadzornih službi, kao što je Porezna uprava, ustvari cilj. Takvo ponašanje, takav pristup, i osobno i kao potpredsjednica Vlade, odbacujem – kaže Dalić. Nakon formiranja Vlade, uloženo je mnogo truda, mnogo energije i dobre volje u razvoj, suradnju, uspješno funkcioniranje Vlade, dodaje ona. – Kao što je premijer i sam vrlo često isticao, glavni smjer vođenja Vlade bilo je upravljanje, vođenje Vlade tako da bude jedinstvena, sprečavanje da funkcionira kao nekakav sustav zatvorenih silosa. Međutim, kolege iz Mosta jučer su, glasajući protiv argumentiranog i obrazloženog prijedloga predsjednika Vlade, ustvari dignuli ruku protiv takvog načina rada i funkcioniranja Vlade. Protiv otvorene, jasne komunikacije na načelima zakonitosti, profesionalnog funkcioniranja izvršne vlasti, a danas vidimo, iznošenjem optužbi koje spominjete, da se ustvari zalažu za duboko politiziranje državnih institucija, što potpuno odbacujem i držim neprimjerenim, nemogućim i neprihvatljivim – zaključuje Martina Dalić.  