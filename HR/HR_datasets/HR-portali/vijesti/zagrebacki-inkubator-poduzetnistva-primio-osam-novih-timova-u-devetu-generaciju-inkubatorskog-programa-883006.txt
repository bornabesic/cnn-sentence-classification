Foto: Zip  NAKON nedavnih prijava, u inkubatorski program Zagrebačkog inkubatora poduzetništva primljeno je osam novih startup timova koji su se već smjestili u prostore ZIP-a. Sam inkubatorski program temelji se na Lean startup metodologiji i bogatim iskustvima lokalnih i inozemnih mentora. Radi se o intenzivnom četveromjesečnom edukacijskom programu s mnoštvom radionica uz praćenje napretka projekata koji rade iz ZIP-ovog coworking prostora na Kajzerici, centralnom mjestu za rad trenutnih, ali i alumni timova, opremljenim svime potrebnim za rad i razvoj proizvoda, navodi se u priopćenju ZIP-a. Strateško partnerstfo s venture fondovima olakšava pristup financiranju  Što se pristupa investiranju tiče, ZIP je nedavno potpisao strateško partnerstvo s dva venture capital fonda, austrijskim Pioneers Venturesom i Speedinvestom. Za startupe koji prođu ZIP inkubator to znači pristup većem financiranju nego je to dosad bilo: do 125 tisuća eura u pre-seed fazi i do 3 milijuna eura u ranoj fazi i fazi rasta startupa. Za one timove koji prođu inkubatorski program postoji mogućnost ostvarivanja početne investicije od 100.000 kn direktno od strane ZIP-a, zahvaljujući uspješnoj “equity crowdfunding” kampanji na platformi Seedrs.com sredinom prošle godine (na kojoj je od 190 individualnih investitora prikupljeno 68.700 funti, odnosno 660.000 kuna). ZIP timovi koji su dosad već ostvarili takve investicije su Appetit, Thorium A+, SnapTap i Tutotod, a investicije od strane vanjskih investitora su ostvarili i Wemy, MobiCon, Fashable, Colomb.io, HockeyCoachVision, Greenpie, Tourism4me i Madbarz. Timovi koji su primljeni u 9. generaciju ZIP inkubatorskog programa: Canelio je moderni način za edukaciju vašeg psa. ChildCare je mobilna aplikacija za pronalazak najboljih ustanova za čuvanje djece. Povjerite svoje dijete na čuvanje u sigurno okruženje sa stručnim osobljem. Funkcionira i izvan radnog vremena i vikendima! Clubble je DJ booking platforma koja pomaže DJ-evima da na brži i lakši način izgrade svoju karijeru. Dicey - Izrađujemo unikatne ručno rađene društvene igre Mellon je prva online gaming akademija za edukaciju profesionalnih gamera. PerChapter.me je self publishing platforma koja piscu, preko StoryTree featurea, omogućava stvaranje interaktivnih pisanih svjetova a čitatelju njihovo istraživanje, poglavlje po poglavlje. SpotOut ti omogućuje da trenutke koje proživljavaš podijeliš sa prijateljima kroz live video streaming. Wishster je mobilna aplikacija koja pomaže pronaći prave poklone za prijatelje.  "Ono što se još čeka je objava koji su timovi primljeni u ZIP-ov novi akceleratorski program, ostvaren u suradnji s mStartom, tvrtkom iz Agrokor koncerna, a koji podrazumijeva i početnu investiciju od 100.000 kuna. Iz ZIP-a kažu da su još u procesu razgovora s mStartom i potencijalnim timovima te da će uskoro krenuti i taj program", navode iz ZIP-a.