Tisuće britanskih turista koji ljetuju na obalama Mediterana našlo se u neviđenom škripcu nakon što su shvatili da im nitko ne želi promijeniti funte. Naime, nakon što je na referendumu izglasan Brexit, britanska funta doživjela je najveći pad nakon 30 godina. Uostalom, i Središnja Europska Banka nije postavila službeni tečaj razmjene. Stoga je logično što se nitko ne upušta u 'avanturu' mijenjanja funte u euro.   Prvi se javio Matt Rooney s grčkog otoka Kosa koji je preko Twittera poručio.   - Već je počelo! Mi smo u Grčkoj i ne možemo zamijeniti novac niti ga podizati s bankomata - napisao je Rooney i kao dokaz 'zalijepio' fotografiju obavijesti na pultu njegova hotela.   REUTERS   Vrijednost funte potonula je 10 posto, kliznuvši na najnižu razinu od sredine 1980-ih. Dionički indeks Londonske burze FTSE 100 pao je više od osam posto pri današnjem otvaranju, pri čemu su najteže pogođene bile dionice banaka.   "Globalna nesigurnost koju će vjerojatno proizvesti britanska odluka vjerojatno će negativno utjecati na rast BDP-a, ne samo u Velikoj Britaniji, već potencijalno i u Europi", smatra Michael Hewson iz CMC-a. "Naravno, ne možemo to još pouzdano tvrditi ali u kontekstu onoga gdje smo bili prije 24 sata, prva je reakcija prodavati na temelju činjenica", dodao je Hewson.   Odluka Britanaca o izlasku iz EU označava početak razdoblja duboke nesigurnosti u pogledu trgovine i investicija.   "Eventualni opetovani pad aktivnosti u gospodarstvu ili oštre oscilacije cijena nafte mogli bi uzrokovati nove probleme u sektoru, a posebno bi... odgoda dodatnih projekata mogla imati značajne posljedice po uslužni sektor, koji se također oslanja na mobilnost zaposlenika širom svijeta", tumači Alison Baker iz PwC-a.   Odvojeno je Organizacija zemalja izvoznica nafte (OPEC) objavila da je referentna cijena barela košarice njezine nafte u četvrtak iznosila 46,16 dolara, što znači da je pala 30 centi u odnosu na prethodni trgovinski dan.