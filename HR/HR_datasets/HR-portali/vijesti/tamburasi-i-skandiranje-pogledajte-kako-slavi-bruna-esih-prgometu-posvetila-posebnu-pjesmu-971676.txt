UZ TAMBURAŠE i skandiranje pristaša, Bruna Esih slavila je u nedjelju navečer prve rezultate lokalnih izbora na kojima njezina lista za Zagrebačku skupštinu ima velike šanse osvojiti pet mandata, dok je ona kao kandidatkinja za gradonačelnicu osvojila nešto više od 10 posto glasova te stoga najavljuje osnivanje stranke na nacionalnoj razini.  "Naša očekivanja nisu išla do ovdje", kazala je iznimno zadovoljna Esih u izjavi novinarima, ponosna što je njezina lista "na rubu" da osvoji pet mandata u Zagrebačkoj skupštini.  Naglašava da se na zagrebačkoj političkoj sceni njezina lista pojavila jer se ne slažu s dosadašnjom politikom gradonačelnika Milana Bandića, a u pogledu drugoga kruga u koji, uz Bandića ide i Anka Mrak Taritaš, kaže da neće dati podršku ni jednome od kandidata.  "Apsolutno sam sigurna da moji birači ne očekuju nikakvu posebnu poruku, sve što sam htjela reći rekla sam do sada i apsolutno neću nikome od njih govoriti što bi trebali činiti, a pogotovo za koga bi trebali glasati u drugome krugu", rekla je. Smatra da su birači njezine poruke vrlo dobro čuli do sada "i da se neće moći prepoznati u politikama koje ovo dvoje nude".   'Birači prepoznali vjerodostojnost koju im HDZ nije ponudio'  Na nacionalnoj razini, ustvrdila je, njezin rezultat u odnosu na rezultate HDZ-a pokazuje kakvu politiku birači žele u budućnosti jer je potpuno jasno da su mnogi glasovi birača koje je dobila "od HDZ-ovog biračkog tijela". "Očito je da su prepoznali onu vjerodostojnost koju im je HDZ obećavao, a nisu je dobili", kazala je te dodala da je velik broj glasova dobila i od birača koji su do sada na izborima apstinirali.  "Potpuno je jasno, birači su s ovim rezultatom koji smo postigli ja i moja neovisna lista, pokazali da očekuju promjene i već vide koji su kandidati za nju", dodala je.  U pogledu HDZ-ovog kandidat za zagrebačkog gradonačelnika Drage Prgometa, podsjeća da je od samoga početka govorila da ga ne smatra najboljim odabirom, a podsjetila je i na riječi čelnika HDZ-a Andreja Plenkovića da je Prgomet bio njegov osobni odabir.  Prgometov rezultat, od nešto više od pet posto, smatra neuspjehom, a osvrnula se i na njegovu večerašnju izjavu u kojoj je ustvrdio da u HDZ-u postoji "radikalno krilo".  "Čula sam njegove komentare večeras, koji su zapravo opravdavanje njegovog političkog neuspjeha i neuspjeha HDZ-a zbog odabira njega kao kandidata, kada je rekao da očito da u HDZ-a još uvijek postoje određene osobe i jedno radikalno krilo. Ako HDZ doista tako misli o svojim biračima, onda nije ni zaslužila (stranka) ništa drugo nego da joj se birači okrenu drugom kandidatu", ustvrdila je. Njezin rezultata, kaže, pokazatelj je da je u HDZ-u vođena kriva politika i kadroviranje.  'Novi politički smjer'  Potvrdila je, na upit novinara, da će najvjerojatnije uslijediti osnivanje stranke koja će ponuditi novi, vjerodostojan politički smjer. "Ponudit ćemo Hrvatskoj jedan novi politički smjer, koji će biti vjerodostojan i mislim da su ovi rezultati pokazatelj toga da su građani Zagreba i Hrvatske na to spremni", rekla je.   Vjerojatnim drži održavanje prijevremenih parlamentarnih izbora, odnosno smatra da su male šanse da do njih ne dođe, a za njihovo održavanje će, kaže, biti spremni.  "U trenutku kada sam se kandidirala za gradonačelnicu nikakva kriza nije bila na pomolu. Dakle, mi nismo ušli s namjerom ni da se osniva stranka niti je to bio naš krajnji cilj i rezultat. Međutim, kada se u političkom svijetu neke stvari i opcije otvore, kao odgovorni ljudi i političari, na njih moramo biti spremni odgovoriti", rekla je.  Smatra da parlamentarne izbore priželjkuju i u HDZ-u. "Mislim da tako nešto priželjkuju i u HDZ-u, kao što sam imala priliku i sama čuti od gospodina premijera", dodaje.  Tamburaši u stožeru nezavisne kandidatkinje Esih sviraju gotovo cijelu večer, a među ostalim, za Prgometa su odsvirali pjesmu "Uzalud vam trud svirači".