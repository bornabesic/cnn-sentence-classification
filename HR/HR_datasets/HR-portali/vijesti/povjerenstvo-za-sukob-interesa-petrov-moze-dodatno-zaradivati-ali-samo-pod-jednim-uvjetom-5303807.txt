Povjerenstvo za odlučivanje o sukobu interesa u četvrtak je gradonačelnika Pule Borisa Miletića kaznilo s 3000 kuna, jer je istovremenim obnašanjem dužnosti gradonačelnika i obavljanjem funkcije člana Nadzornog odbora trgovačkog društva Brijuni Rivijera povrijedio Zakon o sprječavanju sukoba interesa.   Za bivšu ministricu vanjskih i europskih poslova Vesnu Pusić nije izreklo sankciju, do je predsjedniku Sabora Boži Petrovu poručilo da može obavljati i dodatne poslove, ali ne može primati punu zastupničku plaću već samo razliku plaće.   Predsjednica Povjerenstva Dalija Orešković izvijestila je kako je Povjerenstvo donijelo odluku kojom se utvrđuje da je istovremenim obnašanjem dužnosti gradonačelnika Pule i obavljanjem funkcije člana Nadzornog odbora trgovačkog društva Brijuni Rivijera d.o.o. u razdoblju od 22. listopada 2012. do 9. lipnja 2014. Miletić povrijedio Zakon o sprječavanju sukoba interesa za što mu je izrečena sankcija obustava isplate dijela neto mjesečne plaće u ukupnom iznosu od 3000 kuna koja će se izvršiti u tri jednaka uzastopna mjesečna obroka.   Povjerenstvo je utvrdilo da Vesna Pusić propustom da iskoristi zakonsku mogućnost prenošenja ovlasti za donošenje i potpisivanje Odluke o dodjeli financijske podrške organizacijama civilnog društva iz sredstava državnog proračuna za 2014. nije poduzela radnje kojima bi zaštitila vlastitu nepristranost i vjerodostojnost te povjerenje građana u tijela vlasti i ispravnost provedenog javnog natječaja. Na temelju tog nataječaja su udruzi "Documenta - Centar za suočavanje s prošlošću" iz Zagreba, u kojoj funkciju predsjednika Upravnog odbora obavlja Zoran Pusić, brat dužnosnice, dodijeljena sredstva u iznosu od 249.000 kuna, što predstavlja povredu načela djelovanja iz članka 5. Zakona o sprječavanju sukoba interesa.    Orešković je rekla kako sam propust iskorištavanja mogućnosti da prenese ovlast za donošenje i potpisivanje odluke o dodjeli financijske podrške predstavlja povredu načela djelovanja s obzirom da je tim propustom propustila poduzeti one radnje kojima bi prije svega zaštitila svoju osobnu vjerodostojnost i integritet kao i povjerenje građana u proces donošenja odluke.   Međutim, istaknula je Orešković, "povreda načela ne predstavlja povredu Zakona povodom koje se izriču sankcije već se utvrđivanje ovih povreda donosi u cilju izgradnje standarda dobre prakse postupanja u obnašanju javne dužnosti, te stoga sankcija u ovom slučaju nije izrečena".   Orešković je rekla i kako je dužnosnik Božo Petrov zatražio mišljenje Povjerenstva može li istovremeno uz obnašanje dužnosti predsjednika Hrvatskog sabora obavljati dodatne poslove te je Povjerenstvo protumačilo da Petrov može istovremeno uz obnašanje dužnosti predsjednika Sabora obavljati poslove doktora medicine rada, specijaliste psihijatra u zdravstvenoj ustanovi za medicinu rada te za te poslove primati naknadu, no u tom slučaju Povjerenstvo smatra da ne bi mogao primati punu plaću za obnašanje dužnosti predsjednika Hrvatskog sabora već samo na razliku plaće, dakle umanjeno za one prihode koje ostvaruje.   "Dužnosnika Božu Petrova će se uputiti da prihode koje će eventualno dodatno ostvarivati prikazuje i u izvješću o imovinskom stanju odnosno u imovinskoj kartici koju podnosi Povjerenstvu", istaknula je Orešković. Objasnila je i kako način obračuna plaće spada u djelokrug rada nadležne službe ustrojene unutar Hrvatskog sabora te je na njima da izvrše obračun plaće predsjedniku Hrvatskog sabora Boži Petrovu sukladno svojim tumačenjima posebnog Zakona.   Na pitanje novinara jesu li svi ministri predali imovinske kartice i je li u njima bilo ikakvih nepravilnosti, Orešković je rekla da je u ovom trenutku Povjerenstvo provelo samo admistrativnu provjeru, dakle, formalnu, jesu li ta izvješća uredno ispunjena na način koji dopušta javnu objavu. "Nismo se upustili u ispitivanje sadržaja, jesu li prijavljeni podaci točni i istiniti, i je li odgovaraju onom stanju koje je recimo upisano u zemljišnim knjigama, u poreznoj upravi ili dugdje. Dakle, u formalnom smislu sve kartice su ispravno ispunjene, odnosno obrasci su ispravno ispunjeni i dostupni su na internetskim stranicama Povjerenstva", istaknula je Orešković.    Dodala je kako su u ovom trenutku u postupku administrativne formalne provjere još imovinske kartice ministra turizma Garija Cappellija, ministra financija Zdravka Marića i ministra rada i mirovinskoga sustava Tomislava Ćorića.