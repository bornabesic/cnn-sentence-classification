Prvo su se svi čudili što idem za fasaderku jer su mislili da bi trebala biti model. Kasnije su promijenili mišljenje jer su vidjeli da mi ide taj posao i danas me podržavaju, rekla je Vanna Ivanjko (17), učenica drugog razreda Obrtničke i industrijske škole u Zagrebu. U moru predrasuda na ovim prostorima postoje i oni koji uspješno prkose stereotipima. Jedna od njih je i mlada Vanna Ivanjko (17) iz Novog Zagreba koja razbija predrasude o tipično muškim poslovima. Vanna je učenica drugog razreda Obrtničke i industrijske škole u kojoj se većinom školuju budući majstori - tesari, vodoinstalateri, zidari, klesari, staklari itd. Za upisivanje smjera fasaderke nadahnuo ju je otac. - Moj tata je soboslikar i montažer suhe gradnje pa sam kao mala njega stalno gledala kako rado. Sviđalo mi se to što radi pa sam odlučila upisati taj smjer, rekla je Vanna. Ističe kako je prezadovoljna svojim budućim zanimanjem. - Ovaj posao me ispunjava i jako mi se sviđa. Volim to raditi i zbilja uživam u svom poslu, kazala je buduća fasaderka. Nastava u školi je koncipirana tako da učenici tjedana dana uče teoriju i stručne predmete, a tjedan dana provode na praksi. - Moj dan u školi je isti kao i učenicama u svakoj drugoj školi. Na nastavi učimo i stručne predmete dok na praksi učimo raditi fasadu, zidati dimnjake i još puno toga. Praksu obavljam u radionici nedaleko od škole, kazala je Vanna. Buduća fasaderka ima i poruku svim budućim djevojkama koje razmišljaju o upisivanju u Obrtničku i industrijsku školu. - Poručila bi svim ostalim curama koje si razmišljaju o takvim zanimanjima da upišu Obrtničku i industrijsku školu jer je škola zbilja super. Posao je kreativan i nije težak. U školi je zabavno i profesori su super i nema puno za učiti, rekla je Vanna kroz smijeh. Ističe kako nema hobi, a slobodno vrijeme provodi družeći se s prijateljima. - Vanna je odlična učenica. Stalno se iznova dokazuje i mi primjećujemo njen trud i rad, rekli su nam iz škole. U studenom 2015. godine, profesori i učenici Obrtničke i industrijske škole iz Novog Zagreba pokrenuli su prvu obrtničku televiziju (www.majstori. tv) s ciljem promocije obrtničkih zanimanja od strane samih učenika. - Želimo ljudima približiti sve što mi radimo i potaknuti ih da upišu našu školu, rekli su nam iz škole. Za svoj rad koriste prostorije škole, a pokrenuli su i Udrugu za mlade “Media talenti” koja za cilj ima poticanje mladih u kreativnom iskorištavanju slobodnog vremena, stjecanju novih vještina... Učenici su snimili i film “Rušimo predrasude - žene u muškim zanimanjima” u kojem su predstavili svoja zanimanja te otkrile zašto su odabrali ta zanimanja. Filmom žele srušiti predrasudu da su učenici obrtničkih škola “lošiji” u svojim znanjima i nastojanjima od ostalih učenika koji se školuju u četverogodišnjim školama. - Primarna ideja je razbiti mit muško-ženske podjele poslova. Najprije želimo razbiti predrasude roditeljima, a onda djeci. Ljudi kroz film mogu dobiti jednu drugačiju perspektivu, rekao nam je Anto Vidović, ravnatelj škole. Zagrebačku školu, osim Vanne koja je odabrala smjer fasader, pohađaju i dvije armiračice i četiri dimnjačarke, osam staklarica, a prošle godine školu su završile i dvije bageristice. - Smatramo kako naše školstvo dobro obavlja svoj posao. Na kraju školske godine, iz naše škole izlaze dobri majstori i radnici ali na kraju država zakaže. Mnogi učenici na kraju školovanja odlaze u inozemstvu. Država bi ih trebala zadržati davanjem poticaja, doznali smo iz škole. Iz škole objašnjavaju kako njihove učenice nakon mature nemaju problema s traženjem posla. - Za fasadere inače ima posla, a i dobila sam već nekoliko ponuda. Ali tko zna, možda odlučim završiti i četvrti razred pa nakon toga i upišem neki fakultet, kazala je Vanna.