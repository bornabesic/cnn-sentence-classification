Kao što je već poznato, SAD je u četvrtak bombardirao militante tzv. Islamske države u Afganistanu s najjačom konvencionalnom bombom koju posjeduje. Bombardiran je okrug Achin u provinciji Nangarhar koji su izgradili borci tzv. Islamske države. Tamo su držali i zatvorenike. Zanimljiva je činjenica da je ovo prvi puta da se koristi takva bomba u bitki, naveli su visoki dužnosnici SAD-a, prenosi CNN (ubaciti link CNN). Bomba GBU-43/B „Massive Ordnance Air Blast Bomb 'MOAB'“, koja je po svojoj kratici dobila ime „Mother Of All Bombs“, izbačena je u 19 sati i 32 minute po lokalnom vremenu, naveli su američki visoki dužnosnici koji su imali izravan pristup informacijama tijekom zadatka. Bomba „MOAB“ dugačka je čak 9 metara, a teži nevjerojatnih 10 tona. To je bomba koja se vodi GPS sustavom prema cilju. Proizvedena je tijekom Iračkog rata, ali se nikada nije koristila. Posjeduje bojevu glavu koja eksplodira prije nego što udari o tlo kako bi napravila što više štete. Tijekom konačnih faza testiranja 2003. godine, vojni su dužnosnici izjavili za CNN da je „MOAB“ zapravo stvorena za psihološko ratovanje. Nadali su se da će bomba napraviti tako veliki udar nakon kojeg bi iračke snage bile duboko potresene. Tako bi se Iračka vojska lakše predala ili se uopće ne bi borila. Prvotno je bomba „MOAB“ stvorena za korištenje protiv velikih formacija ljudstva i borbenih sustava ili ojačanih nadzemnih bunkera, ali je cilj udara proširen i na „mekše“ terene kao što su tuneli ili spilje. Iako „MOAB“ bomba sadrži nevjerojatnih 8164 kilograma tritonalnog eksploziva (80% TNT + 20% aluminijski prah), ipak se ne može uspoređivati s nuklearnom bombom. Bivši tajnik američkog Ministarstva obrane William Perry objasnio je razliku između bombe „MOAB“ i nuklearne bombe: „Jačina eksploziva navedene bombe iznosi 0.011 kilotona, dok je tipična snaga nuklearne bombe 10-180 kilotona, a SAD posjeduje preko 7000 nuklearnih oružja različite vrste“, napisao je na Twitteru. Program razvoja bombe „MOAB“ koštao je više od 300 milijuna dolara, a cijena bombe je navodno 16 milijuna dolara. Razvio ju je Laboratorij Američkog ratnog zrakoplovstva pod vodstvom Alberta L. Wemortsa ml., a proizvodi je McAlester tvornica streljiva u McAlesteru u Oklahomi. 2007. godine Rusija je testirala aerosolnu ili termobaričku bombu koja se zove „Father Of All Bombs“ te je navodno četiri puta jača od „MOAB“ bombe, ali i radi na drugačijem principu. „Nakon velikih žrtava koje je podnijela tzv. Islamska država, sada se vojnici vraćaju u bunkere i tunele kako bi ojačali svoju obranu“, izjavio je Nicholson nakon udara. „Ovo je pravo streljivo kako bi se uništili navedeni bunker i tuneli te kako bi se nastavila ofenziva protiv tzv. Islamske države“. Još nije poznat broj žrtava, međutim, Američka vojska u Afganistanu napisala je u objavi za medije „kako je SAD poduzeo sve mjere kako ne bi bilo civilnih žrtava ovim udarom, a američke će postrojbe nastaviti s ofenzivnim radnjama kako bi se tzv. Islamska država uništila u Afganistanu. Vojska analizira situaciju prije objave izvješća o ukupnoj šteti i žrtvama, a nedavno je izašla informacija o samo 36 žrtava koja je naravno sporna. Twitteraš i novinar Wall Street Journala Habib Khan Totakhil tvrdi drugačije. Guardian prenosi priču i s druge strane. Nakon svoje večernje molitve, Mohammad Shahzadah zatvorio je vrata svoje kuće te krenuo večerati. U jednom se trenutku dogodio udar, nebo se zapalilo a tlo je zadrhtalo. „Osjećalo se kao da smo na nekom brodu usred oluje“, izjavio je Shahzadah i dodao: „Mislio sam da mi je kuća bombardirana jer je prošle godine 'dronirana' susjedova kuća. Ovog je puta izgledalo kao da se nebo srušilo na nas. Žene i djeca su bili itekako uplašeni.“ Što je Američka vojska postigla ovime, još nije sasvim jasno. Činjenica je da ovako projiciraju svoju vojnu nadmoć, a Trump pokušava ispuniti svoja obećanja o brzom razbijanju tzv. Islamske države. Koliko je točno žrtava rezultiralo ovim udarom vjerojatno se nikada neće saznati. >> Trump: Sjeverna Koreja je problem. Za taj problem ćemo se pobrinuti >> Sjeverna Koreja: 'Ako žele nuklearni rat, mi smo spremni'