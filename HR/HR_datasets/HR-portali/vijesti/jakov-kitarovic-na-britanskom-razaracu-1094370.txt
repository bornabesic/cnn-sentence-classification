Na prijemu upriličenom u četvrtak na britanskom razaraču HMS "Defender", usidrenom od 22. lipnja ispred splitske gradske luke, nazočio je i Jakov Kitarović, suprug hrvatske predsjednice, koji je razgledao brod koji predstavlja okosnicu britanske kraljevske mornarice. "Danas nijedan rat nije jedna država protiv druge, nego je to stvar cijelog saveza pa tako i NATO savez treba različite brodove i različite specijalističke struke unutar svih rodova vojske kako bi mogli zajedno raditi na obrani zemlje," izjavio je Kitarović novinarima. U tom je kontekstu rekao kako je Hrvatska važan partner, ali da i uvijek može "poboljšati svoj status i brodogradnju kako bi mogla graditi što bolje brodove". Zapovjednik razarača HMS "Defender" kapetan fregate Stephen Higham je istaknuo kako je vrijednost tog broda oko dvije milijarde dolara te da takvi razarači predstavljaju okosnicu britanske kraljevske mornarice. "Ovakvi razarači su sposobni obavljati širok spektar zadaća, od borbe protiv piratstva i suzbijanja krijumčarenja, obrane od katastrofa i pružanja humanitarne pomoći nakon prirodnih katastrofa, do spremnosti za sudjelovanje u ratnim operacijama visokog intenziteta," rekao je Higham. Izvijestio je kako je ovaj razarač u posljednjih devet mjeseci prešao više od 47.000 nautičkih milja, posjetivši 19 luka u 11 zemalja. "Za to vrijeme sudjelovao je u dvije velike međunarodne pomorske vježbe, sudjelovao je u operacijama potpore miru na Bliskom istoku, te bio u službi stalne potpore međunarodnoj skupini brodova", kazao je Higham. Novinarima je pokazano zapovjedno mjesto razarača HMS "Defender" te operativno središte iz kojeg se elektroničkom i informatičkom opremom kojom se služi stručno obučeno osobllje, kako je objašnjeno, koordiniraju sve aktivnosti na brodu i u vezi broda. Britanski razarač HMS "Defender", koji je dug 152 metra i širok 21 metar i na njemu je 248 članova posade, boravi u posjetu Hrvatskoj ratnoj mornarici i bit će usidren ispred splitske Gradske luke do 25. lipnja ove godine. Osim britanskog, u Splitu se nalazi i američki raketni razarač USS "Gravelly" iz sastava 6. flote koji je u četvrtak uplovio u splitsku vojnu luku Lora gdje će boraviti do 27. lipnja u sklopu suradnje ratnih mornarica Sjedinjenih Američkih Država i Hrvatske. "SAD i Hrvatska rade zajedno na stabilnoj, sigurnoj i prosperitetnoj Europi," priopćilo je američko veleposlanstvo u povodu dolaska razarača u Split. Prisutnost "Gravellyja" u regiji "demonstracija je našeg kontinuiranog opredjeljenja za kolektivnu sigurnost NATO-a, dodaju u veleposlanstvu. Američka 6. flota sa sjedištem u Napulju obavlja niz operacija u dogovoru sa saveznicima kako bi se zaštitili američki nacionalni interesi i sigurnost i stabilnost u Europi i Africi.