Njemačka bi od Hrvatske mogla uvesti „hrvatski model islama“. Naime, njemački državni ministar za europske poslove Michael Roth, koji se prekjučer susreo s muftijom Islamske zajednice u Hrvatskoj dr. Azizom ef. Hasanovićem, toliko se oduševio uređenošću odnosa islama i države da je to još iste večeri odlučio prenijeti njemačkoj kancelarki Angeli Merkel s kojom je imao dogovorenu večeru. – Doista, pozvan sam u Berlin kako bih prenio naša iskustva, kakva Njemačka ne poznaje, i kako bi se organizirali susreti na kojima bi se prezentirala načela koja bi se mogla u jednom dijelu implementirati u njemačko društvo – rekao nam je muftija Hasanović. Dodao je da je ministar Roth nakon njihova susreta odmah na svome Facebook-profilu objavio da zahvaljuje Islamskoj zajednici u Hrvatskoj „na predanosti, demokraciji, humanosti, miru, poštivanju i toleranciji“. No, kakav je to „hrvatski model“ koji bi Islamska zajednica mogla ponuditi Njemačkoj i Europi u rješavanju islamskog pitanja? Riječ je, zapravo, o uzajamnom uvažavanju države i Islamske zajednice u potpunosti i međusobnoj integraciji. S jedne strane država je otvorena da integrira zajednicu muslimana u hrvatsko društvo, a s druge je spremnost Islamske zajednice u Hrvatskoj da se integrira u društvo, kako bi se izbjegla asimilacija, koja uvijek prijeti manjinama. U praksi je to ostvareno ugovorom Republike Hrvatske i Islamske zajednice, kojim je priznata punopravnost Islamske zajednice, a kojim se ona financira iz državnog proračuna, dobiva pravo na vjeronauk u osnovnim i srednjim školama, omogućeno joj je otvaranje vlastitih vjerskih škola i osnivanje medija, vjerski blagdani (ramazanski i Kurban-bajram) priznati su vjernicima kao neradni dani, ugovorom s HRT-om omogućeni su prijenosi blagdana i gostovanja u emisijama, zajamčeno je pravo na halal prehranu u školama, bolnicama, zatvorima, vojsci i policiji te cjelovita duhovna skrb. Islam je, naime, lani obilježio sto godina otkako je priznat u Hrvatskoj. – Najveći problem Europe u odnosu s islamom jest nepriznavanje islama kao ravnopravne religije unutar pravnih okvira većine europskih zemalja. Imati pet milijuna građana u zemlji koji ispovijedaju vjeru islam, a ne priznavati joj sva prava koja priznajete nekoj drugoj religiji, uzrok je frustracija i nezadovoljstva. Nažalost, neke zemlje smatraju da je za integraciju dovoljno nahraniti, napojiti i odjenuti svoje građane. Primjeri Francuske, Njemačke, Švedske, Danske i da ne nabrajamo, govore suprotno. Nužno je da uz materijalnu egzistenciju ruku pod ruku ide i duhovna komponenta jer je čovjek sinteza duha i tijela. Zanemariti tu dimenziju čovjeka ne smije se te se uz programe pozitivne integracije uključuje i to. Iako je za svaku pohvalu ono što su navedene, kao i brojne druge zemlje učinile za muslimane, oni više u velikoj većini nisu više doseljenici, azilanti ili neko strano tijelo, već građani kojima osiguravanje prava neće ni na koji način promijeniti europski identitet, naprotiv, obogatit će ga – rekao nam je u jednom razgovoru muftija Hasanović dodajući kako je neophodno internacionalizirati muslimanske zajednice u Europi, nacionalno pravno urediti, institucionalno na razini EU službeno priznati islam te unutar muslimanskih zajednica uspostaviti vertikalu odgovornosti. I papa Franjo 2014. podržao je prijedlog muftije Hasanovića na njihovu susretu u Vatikanu. >> Nijemci uhitili islamista iz Srbije. Planirao se zaletiti kamionom u masu ljudi! 