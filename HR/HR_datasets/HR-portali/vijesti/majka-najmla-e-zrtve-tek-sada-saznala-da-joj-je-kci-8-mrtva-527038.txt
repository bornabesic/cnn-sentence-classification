Majka najmlađe žrtve nedavnog terorističkog napada u Manchesteru, Saffie Rose Roussos (8) probudila se iz kome te saznala da je njezina kćer umrla, prenosi Daily Mail. Lisa Roussos (48) bila je na kobnom koncertu u Manchesteru s kćerima Saffie i Ashlee. Hospitalizirana je s teškim ozljedama te je bila na nekoliko operacija. Nakon što su ju isključili s aparata za održavanje na životu, Lisa je primila tragičnu vijest. Saffie je imala samo osam godina. Druga kćer koju je također vodila na koncert oporavlja se u bolnici. Podsjetimo, u napadu bombom koji je izveo mladi Britanac libijskog podrijetla Salman Abedi (23) poginule su 22 osobe, među kojima i djeca, a 116 ih je ozlijeđeno. Napad se dogodio 21. svibnja na završetku koncerta američke pjevačice Ariane Grande u britanskom gradu Manchesteru. Istraga je otkrila da je Abedi, rođen u Manchesteru od roditelja Libijaca koji s pobjegli od režima Moamara Gadafija, odrastao u džihadističkom obiteljskom okruženju. Bomba koju je upotrijebio bila je moćna naprava kućne izrade opremljena sofisticiranim detonatorom. Još se istražuje kako bi se utvrdilo je li imao pomagača.