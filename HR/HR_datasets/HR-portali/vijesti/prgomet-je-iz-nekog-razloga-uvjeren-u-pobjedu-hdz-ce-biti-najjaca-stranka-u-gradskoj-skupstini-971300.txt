POD SLOGANOM "Briga za ljude, briga za Zagreb" HDZ je održao završni predizborni skup za Grad Zagreb uoči lokalnih izbora, na kojemu je gradonačelnički kandidat Drago Prgomet naglasio kako su ljudi najvažniji resurs, da Zagreb treba i može više i bolje te najavio ulazak u drugi krug i da će HDZ biti najjača stranka u Gradskoj skupštini.   Prgomet je na predizbornom skupu na Cvjetnom trgu pozvao građane na birališta, rekavši kako će Zagreb u nedjelju doživjeti promjene i dobiti nove ljude koji će voditi grad - mlade, obrazovane i sposobne, kojima je stalo do grada Zagreba.  Rekao je i kako ne želi komentirati ankete o njegovu rejtingu, poručivši da će ona prava biti u nedjelju i da ćemo svi zajedno prisustvovati velikoj pobjedi i uspjehu HDZ-a.   Prgomet je naglasio kako je zadovoljan kampanjom i predizbornim skupovima, dobrim i optimističnim porukama.  "Cijelo smo vrijeme slali poruke isključivo vezane uz naše programe i projekte, a u isto smo vrijeme bili žrtva napada u kojima nisu štedjeli ni nas ni naše obitelji, a mi to nismo radili. Proteklih mjesec i pol dana imali smo stotinu skupova na kojima je bilo na tisuće ljudi. I danas smo imali pobjednički skup, a tako će biti i u nedjelju navečer", rekao je HDZ-ov gradonačelnički kandidat Prgomet.  Također je rekao kako zbivanja oko (isključivanja) Zlatka Hasanbegovića i kandidature Brune Esih neće utjecati na njegov izborni rezultat, jer su HDZ-ovi glasači uvijek vjerni svojoj stranci i sad imaju još više razloga pokloniti povjerenje kada vide HDZ-ove kandidate za Gradsku skupštinu koji će sutra voditi grad i gradske četvrti. "Uopće nisam zabrinut za naš uspjeh, dapače, ne znam zašto bi bilo čija kandidatura bila iznimna u odnosu na druge", rekao je Prgomet i dodao kako respektiraju političke suparnike, no da je HDZ najbolji.   Teme policentričnog razvoja Zagreba u programu Drage Prgometa  Potporu HDZ-ovu kandidatu za gradonačelnička Zagreba dao je i predsjednik HDZ-a i premijer Andrej Plenković. Naglasio je kako su lokalni izbori test raspoloženja na nacionalnoj razini i prilika za ispitivanje HDZ-ova programa i angažmana, kao i kandidata i predanog rada Gradske organizacije HDZ-a u Gradskoj skupštini i na terenu u protekle četiri godine.  "Znam da ste se svi trudili i da smo preuzeli odgovornost u brojnim gradskim četvrtima i mjesnim odborima i da imamo ideje za unapređenje Zagreba kao hrvatskog glavnog grada. Grada gospodarstva, znanja, razvoja, kvalitetnog prometnog uređenja, mudrog upravljanja gradskom imovinom, kvalitetnim rješenjima u školstvu, zdravstvu i infrastrukturi, socijalnim pitanjima i u svemu onome što glavni hrvatski grad treba pružiti svojim građanima - Zagrepčankama i Zagrepčanima", istaknuo je Plenković.     "Upravo su te teme policentričnog razvoja Grada utjelovljene u programu Drage Prgometa i njegova tima i vjerujem da su brojni građani prepoznali i vidjeli njegove ideje i odlučnost tima koji stoji iza njega i svih HDZ-ovih kandidatkinja i kandidata za Gradsku skupštinu. Uvjeren sam da će ostvariti izvrstan rezultat i za gradonačelnika i za Gradsku skupštinu i da će se HDZ pokazati kao jedna od najjačih političkih snaga u Zagrebu", poručio je Plenković.