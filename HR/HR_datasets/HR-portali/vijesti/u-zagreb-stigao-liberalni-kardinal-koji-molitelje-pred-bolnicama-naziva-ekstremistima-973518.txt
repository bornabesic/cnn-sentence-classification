Foto: Getty KARDINAL Blase Joseph Cupich, čikaški nadbiskup, doputovao je jučer u Zagreb. U Nadbiskupskom dvoru u Zagrebu su ga dočekali nadbiskup Josip Bozanić i pomoćni biskup mons.Ivan Šaško, piše Zagrebačka nadbiskupija. Kardinal Cupich će sutra predvoditi misu u zagrebačkoj katedrali u 19 sati, a nakon toga će uslijediti procesija sa svijećama do Kamenitih vrata. Blase ili Blaž, 67-godišnjak iz Čikaga, potomak je doseljenika iz Hrvatske. Rođen je u Nebraski, a SAD ga poznaje kao progresivnog katoličkog nadbiskupa. Protivnik pokreta "40 dana za život" Još kao biskup Spokanea, svećenicima je otvoreno govorio kako ne podržava njihovo sudjelovanje u prosvjedima i molitvama organizacije "40 dana za život" jer žene ne donose odluku o pobačaju pred klinikom već dolaze s čvrstom odlukom o kojoj su razmišljale danima. Ljude koji mole ispred klinika protiv pobačaja nazvao je "ekstremistima" govoreći kako su trudne žene koje se tamo zateknu u teškoj situaciji i često ostavljene od strane muškarca s kojim su ostale trudne. Za pobačaj je izjavio kako se radi o štetnom i pogrešnom postupku, no nije podržao izbacivanje političara katolika koji su se založili za slobodan izbor pobačaja iz vjerske zajednice. Vjerski sakramenti i nakon rastave Kardinal Cupich je uoči referenduma o istospolnom braku prije pet godina vjernicima poručio da on potiče "duboko suosjećanje prema onima koji su pokazali hrabrost odbiti živjeti u stalnom strahu od odbijanja zbog svoje seksualne orijentacije". Osim toga, zalagao se za to da se vjerski sakramenti ne uskraćuju osobama koje su se rastale pa ponovo vjenčale, kao ni homoseksualnim osobama.