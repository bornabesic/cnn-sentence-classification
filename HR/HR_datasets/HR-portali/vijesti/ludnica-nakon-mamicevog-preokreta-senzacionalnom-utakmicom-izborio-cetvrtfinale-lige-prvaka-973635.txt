Foto: Al Ain / Twitter ZORAN MAMIĆ plasirao se u četvrtfinale azijske Lige prvaka s Al Ainom i to na kakav način. Nakon poraza u prvom susretu osmine finala kod iranskog Eseghala (1:0), momčad hrvatskog trenera razmontirala je spomenutog rivala u uzvratu pred svojim navijačima - 6:1! Iranci su na Hazza Bin Zayed stadionu imali prednost do 27. minute, a onda je krenuo totalni potop.  Brazilac Caio zabio je za vodstvo, a u 33. povisio na 2:0, čime je praktički u šest minuta bacio na konopce protivnika, koji je do kraja doživio pravi nokaut. U 49. Omar Abdulrahman je zabio treći gol, Myeong-Ju Lee u 56. pogodio za 4:0, a četiri minute kasnije Abdulrahman je ponovno poslao loptu u mrežu za 5:0, dok je točku na i stavio Nasser Al Shamrani u 75. minuti. Eseghal je do kraja uspio postići počasni gol preko Kaveha Rezaeija u 83. minuti, čime je neslavno završio dvoboj protiv nevjerojatne ekipe bivšeg trenera Dinama, koji je na kraju slavilo s ukupnih 6:2 i plasirao se među osam najboljih azijskih momčadi.  "Veliko hvala mojim igračima, navijačima i Al Ainu na magičnoj noći", poručio je presretni Mamić putem Twittera nakon velike pobjede.