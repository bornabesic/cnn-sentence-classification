Komentirajući za tportal nastavak 'afere dnevnice', tj. otkriće niza nepravilnosti i nezakonitosti s putnim nalozima izdanim u mandatu Vlade premijera Tihomira Oreškovića, saborski zastupnik i potpredsjednik Kluba zastupnika Mosta nezavisnih lista Nikola Grmoja kaže da Most s tim definitivno nema nikakve veze. Predsjednik Sabora i Mosta Božo Petrov, koji je u mandatu premijera Oreškovića bio potpredsjednik Vlade, nije uzeo niti jednu dnevnicu, nije ništa potpisao, a odbio je čak i ponuđenu službenu karticu, ustvrdio je Grmoja 'Ja sam bio prvi koji se, odmah nakon što je izbila 'afera dnevnice', založio za to da se iznosi za putne naloge uplaćuju na račun, a ne da se uzima gotovina, kao i da se uvedu strože kontrole u nadležnim službama u Saboru i Vladi. A što se tiče gospodina Petrova, svi znaju da on jedini nije uzeo ni službenu karticu, niti je uzeo jednu dnevnicu, niti je bilo što potpisao u Vladi', navodi Grmoja. Grmoju ne iznenađuje što je nezakonitosti bilo i za vrijeme mandata premijera Oreškovića.. 'Gledajte, očito su to radili isti ljudi koji su tamo bili i ranije. Garnitura službenika nije se mijenjala, a vlada premijera Oreškovića bila je za te neke stvari još pogodnija, s obzirom na probleme koje je imala i ljude koji su možda željeli iskoristiti sukobe i sve ostalo. Ne čudi me ako su isti ljudi koji su to prije radili, nastavili isto raditi i za vrijeme Oreškovićeve vlade, to mi je sasvim logično', kazao je Grmoja za tportal, dodajući da će ovo možda baciti i novo svjetlo na slučaj Saucha, s obzirom na to da su se nezakonitosti nastavile i nakon njegova odlaska iz Banskih dvora.