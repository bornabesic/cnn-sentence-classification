Foto: Facebook JAČANJE mišića pravne države na najslabijima u još jednoj epizodi Hrvatskih tragedija.   Zbog duga od 13 tisuća kuna Hrvatskom zavodu za mirovinsko osiguranje, policija i ovršitelji izbacili su stariju gospođu iz stana u Zadru u kojemu živi dulje od 45 godina. Iako najavljivane već mjesecima, izmjene ovršnog zakona koje bi zaštitile ljude od gubitka doma nisu donesene.  Nada Bosnić od djetinjstva živi u istom stanu, točnije od 70-ih kada se zgrada gradila. Kaže, kad se društveno vlasništvo prodavalo po nikad povoljnijim uvjetima, nesreća je htjela da njenu obitelj pogodi siromaštvo. Nisu imali čime kupiti stan pa je zgrada u papirima ostala državi, zbog čega je nakon smrti roditelja morala plaćati najam. Nagomilalo se tu duga, no skidanjem trećine mirovine ga je prepolovila, ali svejedno mora van.  "Imam obiteljsku mirovinu od pokojnog izvanbračnog supruga 1.500 kuna. S obzirom na to da se radi o pojedincu i državi, tj. Hrvatskom zavodu za mirovinsko, što je isto, sudit će se u njihovu korist, a ne moju. Svejedno će ići ovrha i pored toga što se između mene i HZMO-a vodi spor povodom tužbi radi vlasništva upravo nad tim stanom", rekla je Nada Bosnić za Media Servis.  Podla deložacija  Svjedoci današnje deložacije tvrde da je sve izvedeno na najpodliji način.  "Na najgori, najnehumaniji i najpodliji mogući način. Tako što je dobila poziv na sud i dok je ona bila na sudu, mijenjali su bravu i zauzimali stan, ovrhovoditelj i HZMO. Kao da su psa izbacili. Valjda da su psa izbacili, pobrinuli bi se za njega", opisala je Jasminka Adžić Sikirić.  U međuvremenu je gospođa Bosnić iznajmila sobičak na korištenje za mjesec dana. Što će s njom biti dalje, kaže da ne zna. Bijesni Zadrani koji su pratili događaj pričaju da se istodobno u istoj državi donose zakoni o spašavanju onih koji duguju milijarde, a još uvijek žive u svojim dvorcima. Doslovno.