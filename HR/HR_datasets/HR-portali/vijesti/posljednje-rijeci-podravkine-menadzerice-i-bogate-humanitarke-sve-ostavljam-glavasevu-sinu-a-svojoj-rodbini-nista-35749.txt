Ovo moje liječenje ne ide na dobro. Izgleda da živa neću doći natrag u Koprivnicu. Hoću da znate da sam sastavila pisanu oporuku, napisala sam svojom rukom i stavila u škrinju s dokumentima u svojoj kući. U oporuci sam napisala da je moj jedini nasljednik Filip Glavaš iz Osijeka, kojeg ja zovem svojim sinom. Pitam se tko će poslije moje smrti hodati po mojoj kući, pa ako se ta moja oporuka ne nađe, ja vam sad kažem da je Filip Glavaš moj jedini nasljednik i tako mora biti poslije moje smrti. Ne želim da mene naslijedi bilo tko od moje familije i oni će se jako iznenaditi kad se bude čitala moja oporuka.” Oporučne su to riječi koprivničke humanitarke i Belupove menadžerice Mare Bareze izrečene s kreveta zagrebačke bolnice Merkur 16. siječnja, nešto iza 16 sati, samo dva dana prije smrti. Usmenu oporuku Mara Bareza izgovorila je dvjema prijateljicama koje su do zadnjeg trena bdjele uz nju: Darinki Mikačić iz Koprivnice i Mirni Jurković iz Osijeka. Barezine su prijateljice upravo takve izjave ovjerile u javnog bilježnika pa je ostavinska rasprava, kako Podravski list neslužbeno doznaje, brzo okončana. Sin poznatog slavonskog političara i čovjeka optuženog za ratne zločine Branimira Glavaša, dakle, dobio je svu Barezinu imovinu. Nekretnine, automobile, dionice, ušteđevinu, novac na bankovnim računima, zlatninu, vrijedne predmete. Što je sve Mara Bareza za života posjedovala otkrivat će se službenim putem sljedećih mjeseci. U ovom času je poznato da posjeduje vrijednu vilu i dva stana u Koprivnici, Mercedes i još neka vozila, nekoliko bankovnih računa, ušteđevinu koju je držala u kući, skupocjen nakit i rijetke umjetnine. Najvrednije stvari, uključujući neke povjerljive dokumente, Bareza je navodno prije smrti pospremila u sigurnosni sef u sjedištu Podravske banke u Koprivnici. Da je sve dobio Glavašev sin, potvrdio je i Barezin bratić Božidar Flatz, koji je bio na ostavinskoj raspravi. - Kako je prošla ostavinska rasprava? Za Glavaše jako dobro. Sve su dobili. Ipak, ne znam što bih mislio... Svjedokinje su izjavile da je Mara sve ostavila Filipu Glavašu, a Barezine pismene oporuke, za koju tvrde da postoji, nije bilo - rekao je Flatz. Dodao je kako je, barem za njega, ta priča završena.