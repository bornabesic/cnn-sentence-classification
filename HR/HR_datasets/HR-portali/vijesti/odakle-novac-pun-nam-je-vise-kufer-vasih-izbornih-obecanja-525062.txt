Najviše se laže nakon lova, prije braka i prije izbora. Tu pošalicu već su prihvatili i brojni političari. Naravno, kad kritiziraju konkurente. Više od 47.000 kandidata na lokalnim izborima obećavaju sve i svašta. Odakle novac? To ćemo riješiti, tu su svemoćni europski fondovi, a kad mi zaposlimo tisuće u našem gradu ili općini, bit će i novca. Unatoč velikim obećanjima, brojni problemi ostaju neriješeni i vuku se iz kampanje u kampanju. U Zagrebu se ne mogu riješiti ni problemi fasada i žičara, u Splitu je problem s parkiranjem, stanovima i istočnom obalom, u Osijeku svi moćni političari nisu uspjeli riješiti ni komarce, a Rijeka ima kolodvor kao da smo zemlja trećeg svijeta.      Nakon razlaza s Mostom premijer Andrej Plenković u potpunosti se bacio na lokalne izbore. I on i njegovi ministri putuju po cijeloj Hrvatskoj i podupiru HDZ-ovce, a manje se bave poslom u Vladi. A u Hrvatskoj se mogu vidjeti i čuti svakakva obećanja, pa će i premijer sigurno sakupiti važno iskustvo. Njegov koalicijski partner Milan Bandić u Zagrebu ima torbu projekata, pa ih izvlači od izbora do izbora. Primjerice, već je odavno obećao spoj zračne luke i Zagreba, a sad kaže da će to učiniti tramvajskom prugom. Obećavao je i zgradu opere i kongresni centar na zadnjim dvojim izborima, sad su mu opet na meniju. Dio Bandićeva programa je i spomenik Franji Tuđmanu. I on i HDZ-ovac Drago Prgomet obećavaju da će pripremiti Zagreb za 22. stoljeće, s tim što je Prgomet prvi izbacio taj slogan. HDZ-ov kandidat za Zagreb spajao bi zračnu luku vlakom, a njegova obećanja koštaju milijarde koje bi povukao iz EU fondova. Jedno od čudnijih obećanje je da bi Prgomet zatvorio lokalno smetlište, ne bi spalionicu, a otpad bi izvozio izvan Zagreba. Samo što nije otkrio gdje i tko bi ga prihvatio. Što se tiče Sandre Švaljek u Zagrebu, zanimljivo je da je prvo govorila kako je smanjenje prireza mazanje očiju, ali se predomislila i obećala prepoloviti prirez od 18 posto. I Anka Mrak Taritaš nanizala je obećanja, dva nova mosta, ali i vraćanje Zagreba na Savu. A njezin nekadašnjih šef Radimir Čačić je obećavao Zagreb na Savi, ali je sve završilo tako da je osnovao tvrtku, imenovao direktora koji prima plaću i sve stoji. U Splitu je Željko Kerum otišao najdalje obećavši podvodni tunel koji će spojiti dvije obale Splita, a Andro Krstulović Opara (HDZ) obećao je most koji se čeka 60 godina. Stručnjaci su ih sasjekli. U Osijeku Anto Đapić, koji nema previše šansi, nudi rodiljske naknade od 4000 kuna mjesečno, a uz državne potpore rodilje bi u Osijeku primale iznadprosječnu hrvatsku plaću. Ivica Vrkić, dosadašnji gradonačelnik, obećava proširenje tramvajske mreže iako je cijeli svoj mandat potrošio da pripremi dokumentaciju i ispuni obećanje dano prije četiri godine. A istodobno nijedan gradonačelnički kandidati u Osijeku nema politiku rješavanja prilično banalnog pitanja - komaraca. Vojko Obersnel dugovječan je na čelu Rijeke, ali jedna je konstanta njegove vladavine. Želi sagraditi novi autobusni kolodvor. I redovito ga obeća svake godine i pred svake izbore. I njegov protukandidat Hrvoje Burić obećava kolodvor, ali dio njegova programa je i “lobiranje kod Vlade” da Rijeci napravi bolju infrastrukturu. Originalno. U Omišu je glavno pitanje kako rasteretiti grad od gužvi. Raspravlja se s koje strane treba biti obilaznica. Godinama već sve stoji, a kolone automobila dijele grad napola. Obećanje obilaznice još je jedno od onih na dugom štapu jer nisu još gotove ni dozvole, a nema niti milijuna da se cijeli projekt završi. Varaždin je specifičan zato što mnogo šansi za gradonačelnika opet ima Ivan Čehok, koji je odstupio zbog istraga i optužnica protiv njega. Sudski mu procesi još traju, pa Čehok obećava da će početi graditi nove prometnice, kanalizaciju, čak i revidirati ugovore za dvoranu i parkiralište iako ih je on ranije potpisao. SDP-ov kandidat Alan Kišić nudi meganadvožnjak i prijevoz za umirovljenike za samo 30 kuna. HDZ-ovac Damir Habijan kaže da zna kako pojeftiniti vrtiće, tako što će ukinuti naknade političarima. Iako je to nedovoljno novca za to... Riječki gradonačelnik Obersnel za svake izbore obećava novi autobusni terminal. Svi jedva čekaju to velebno zdanje. Nakon žičare Zagrepčani će dobiti i izravnu tramvajsku liniju do aerodroma. Još jedno Bandićevo obećanje. Andro Opara Splićanima obećaje most za Kaštela. Futuristički projekt od kojeg zastaje dah svakog birača. Željko Kerum voli graditi, a izbori su prava prilika da se ‘ziđe’. Zato je obećao novi tunel ispod gradske luke. Drago Prgomet će u Zagrebu sagraditi novu dječju bolnicu. Još da gradnja bude brza kao obećanje. Milan Bandić je obećao još neviđenu novu žičaru koja će Zagrepčane voziti ravno na vrh Sljemena. Tema: Lokalni izbori 2017.