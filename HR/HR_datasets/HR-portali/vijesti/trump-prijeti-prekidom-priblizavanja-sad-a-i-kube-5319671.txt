Novoizabrani američki predsjednik Donald Trump zaprijetio je u ponedjeljak da će prekinuti američko približavanje s Kubom ako Havana ne učini dovoljno ustupaka kad je riječ o poštivanju ljudskih prava i otvaranju gospodarstva. "Ako Kuba ne želi bolji dogovor za kubanski narod, kubanske Amerikance i cijeli SAD, raskinut ću dogovor", napisao je na Twitteru. Trumpovi viši savjetnici dan su prije obećali "bolji dogovor" s Kubom nakon smrti Fidela Castra, ne preciziravši kako će se to odraziti na približavanje dviju zemalja koje je započeo Barack Obama 2014. godine. Nijedan Trumpov blizak suradnik do sada nije izravno zaprijetio prekidom tog procesa. Trumpov tim smatra da je demokratska administracija učinila previše ustupaka Havani, posebice ublažavanje gospodarskog embarga iz 1962., a da nije dobila dovoljno zauzvrat kad je riječ o ljudskim pravima, demokraciji i tržišnom gospodarstvu. Trump je Castrovu smrt u petak prokomentirao kratkim tweetom dan poslije: "Fidel Castro je mrtav!" i izjavom u kojoj ga je nazvao "brutalnim diktatorom koji je tlačio svoj narod šest desetljeća" .