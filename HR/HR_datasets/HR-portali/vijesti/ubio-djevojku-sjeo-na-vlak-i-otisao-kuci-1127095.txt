Dva mjeseca bili su Ana B. (17) i Matej Š. (23) u vezi. Posvađali su se u nedjelju navečer na željezničkom kolodvoru u Koški nedaleko od Osijeka. Matej je, kako se sumnjiči, posegnuo za nožem i nasrnuo na djevojku. Ubo ju je više puta, među ostalim i u vrat. Pričekao je, neslužbeno doznajemo, sljedeći vlak pa uskočio u njega i odvezao se kući u Našice. Okrvavljena je Ana, pretpostavlja se, uspjela prijeći nekoliko metara do obližnjeg skladišta, sjela je uz zgradu, naslonila se na zid i – preminula. – Motiv teškog ubojstva najvjerojatnije je ljubomora – kratko je samo otkrio jučer Tomislav Gal iz PU osječko-baranjske. On nije detaljizirao njihov odnos, rekao je tek kako su “bili u određenoj vezi”. Tijelo su pronašli mještani u ponedjeljak oko 7 sati, no zločin se zbio, izvijestila je policija, u nedjelju. Točno vrijeme nisu naveli, no doznajemo kako se krvavi obračun dogodio još oko 20.30 sati. Na sastanak s dečkom djevojka se dovezla biciklom koji joj je prijateljica poklonila. Upravo je ta prijateljica i prepoznala odbačeni bicikl kada je dan poslije stigla na kolodvor. Mladić je, po svemu sudeći, iz Našica stigao vlakom u Košku pa su se zato i sastali na kolodvoru. Tko bi i zašto mogao ubiti mirnu, povučenu djevojku iz skromne obitelji, bilo je glavno pitanje u Koški i okolnim selima. Nikakvo ubojstvo, a posebno ne ovako okrutno, u tom kraju ne pamte – više od 35 godina, otkako je uz cestu između Ordanje i Branimirovca pronađen mrtav muškarac. No, o nesretnoj Ani, pa ni o njezinoj obitelji suseljani ne znaju puno jer su se često seljakali. Vršnjaci su tek isticali kako su je u posljednje vrijeme viđali u društvu starijih dečki. – Nikakve loše priče nisu se vezale uz nju. Zaprepašteni smo i u strahu – ispričali su nam dan prije znanci. U podstanarsku kuću u Ordanji doselili su prije nekoliko mjeseci. Istražitelje je, pak, trag još u ponedjeljak odveo u Našice, pa je policijsko vozilo cijelo to popodne bilo parkirano pred Matejevim domom. Uhićen je te večeri. – Nije se sam predao, mi smo ga otkrili u žurnom kriminalističkom istraživanju – naveo je još Tomislav Gal. Saznali su, potom, kako je okrutnom ubojstvu prethodila “kraća verbalna rasprava, nakon koje ju je više puta ubo”. Mladić je, neslužbeno doznajemo, sve priznao istražiteljima nakon uhićenja. Kruži i priča da se on, nakon zločina, navodno povjerio prijatelju. Policiji je njegovo ime i prezime bilo potpuno nepoznato, nikada nije evidentiran ni za prekršaj. Baš kao i za Anu B., i za njega kažu da je povučen, navodno je dosta vremena provodio u kući, uz računalo. U prilog tome govori i niz fotografija iz računalnih igara koje je objavio na svom Facebook profilu. Za njegovu obitelj Našičani kažu, ukratko, da je “prihvaćena i cijenjena”. Otac mu je bio poduzetnik. Ana B. lani je upisala prvi razred Srednje škole Izidora Kršnjavoga u Našicama, ali u školi kažu da na nastavu nije dolazila. U osnovnoj školi u Koški pamte je, pak, kao pristojnu i dobru učenicu. Vrata njezina doma i jučer su bila zatvorena, majka se tek kratko pojavila na dvorištu i odbila razgovor. Dvije svijeće gore na prozoru. Ana B. ima i dva starija brata, jedan je oženjen. Otac joj je bio branitelj, a teško žive u trošnoj kućici na kraju Ordanje. I susjedi su se zatvarali u kuće, tek su rijetki progovorili riječ-dvije. – Ne znamo mi puno o njima, noviji su u ulici. Ana je bila dobra djevojka, uvijek bi pozdravila dok bi biciklom išla u školu – kazao nam je susjed Marijan Merčep. Policija nije htjela, radi zaštite maloljetnice, otkriti je li obitelj prijavila Anin nestanak, s obzirom na to da te večeri nije došla kući. Mještani kažu da je znala prespavati kod prijateljica pa su možda mislili da je isti scenarij u pitanju i te noći. Mateja Š. policija će prijaviti za teško ubojstvo te mu prijeti kazna od najmanje deset godina pa do dugotrajnog zatvora. Ispitat će ga danas u Državnom odvjetništvu, a završit će potom, najvjerojatnije, u istražnom zatvoru u Osijeku. >> Stravičan zločin u Slavoniji: Mladić (23) izbo djevojku (17) zbog ljubomore 