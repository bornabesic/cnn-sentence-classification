Kristina Kraljić, mlada majka iz Zagreba je ogorčena postupom koji je izazvao zagrebački gradonačelnik Milan Bandić objavila poruku na Facebooku. Zbog otvorenja Savjetovališta za majke i djecu u Domu zdravlja Zagreb Zapad i dolaska gradonačelnika svi liječnici su morali prestati raditi svoj posao, a djeca su morala čekati da prođe protokol. -  Nastao je sveopći kaos, ljudi revoltirani, djeca plaču, podobni stranački ljudi likuju i ušutkavaju pobune roditelja obraćajući im se riječima: "Tišina"! i gledaju ih prijetećim pogledom, staju ispred njih i djeluju prijeteće. Kada se Milan Bandić nakon dva i pol sata konačno udostojio pojaviti, na upite kako je mogao dozvoliti i tražiti od liječnika da prestanu s radom, šutke je prošao pored roditelja i pacijenata, bez da ih uopće pogleda - napisala je između ostalog Kristina Kraljić.  Poruku majke donosimo u cijelosti: Općenito nemam naviku pisanja ovakvih statusa, no ovaj put napravit ću iznimku jer se radi o mojoj djeci, tuđoj i roditeljima te iste djece. Naime, problem s kojim smo se danas susreli nosi ime i prezime Milan Bandić. Gradonačelnik Milan Bandić došao je u dom zdravlja Vrabečak na svečano otvorenje ne-znam-točno-čega. No prije njegovog dolaska, svi zaposlenici doma zdravlja Vrabečak dobili su službeni nalog da prestanu s radom te izađu iz svojih prostorija! Uključujući i pedijatricu, koja je uz isprike i ogorčenost zbog takvog naloga, morala napustiti svoju ordinaciju i ostaviti nebrojene malene pacijente, od kojih većina ima temperaturu ili su novorođenčad koja je stigla na cijepljenje. Dakle djeca i roditelji su ostavljeni da čekaju dolazak Milana Bandića na milost i nemilost, roditelji su s djecom sjedili po podu, po stepenicama, zavladala je neviđena gužva i kaos. Ljekarna također nije radila, odnosno ljekarnici su morali izaći van. Nastao je sveopći kaos, ljudi revoltirani, djeca plaču, podobni stranački ljudi likuju i ušutkavaju pobune roditelja obraćajući im se riječima: "Tišina"! i gledaju ih prijetećim pogledom, staju ispred njih i djeluju prijeteće. Kada se Milan Bandić nakon dva i pol sata konačno udostojio pojaviti, na upite kako je mogao dozvoliti i tražiti od liječnika da prestanu s radom, šutke je prošao pored roditelja i pacijenata, bez da ih uopće pogleda. Eto, sramota od Milana Bandića, sramota od grada Zagreba, sramota od podobnih ljudi, sramota od države, itd. Znam da među prijateljima imam i one zagovornike lika i djela Milana Bandića, jer očito što si veći kriminalac, bezobraznik, narcist, to te više ljudi doživljava kao ikonu. Srami se Hrvatska, srami se Bandiću i sramite se svi vi koji smatrate da je ovo u redu i prešutno stojite uz bok ovakvoj demagogiji i vičete na one koji traže svoja prava: "Tišina!" SRAMITE SE! - objavila je Kristina Kraljić na Facebooku.