Mađarski premijer Viktor Orban rekao je u petak u intervjuu za mađarski javni radio da se mora zaustaviti plan Bruxellesa i mađarske ljevice koji žele "uvesti više milijuna ljudi u Europu". Orban se zauzeo za provedbu svojeg akcijskog plana jačanja Schengena, Schengen 2.0, smatrajući da Bruxelles zagovara nemoguć plan po kojem se demografske i gospodarske probleme Europe treba rješavati primanjem sve više migranata. "To se nalazi u programu prethodne socijalističke vlade: desetinu zemlje činili bi u dogledno vrijeme stranci", rekao je, upozoravajući da bi to bila "noćna mora". Orban smatra da se problem nezaposlenosti mladih u EU-u treba riješiti zapošljavanjem europskih radnika, a ne dovođenjem ljudi iz drugih kultura koji bi podigli socijalne napetosti i povećali prijetnju terorizma. Naglasio je da članice Schengena moraju ispunjavati svoje obveze i štititi vanjske granice EU-a. One koje to ne budu činile, trebale bi prepustiti zaštitu granica EU-u, a ako to ne žele, trebale bi biti suspendirane iz Schengena ili izbačene iz EU-a, smatra on. Orban je također pozvao EU da se hitno dogovori s Libijom o uspostavi izbjegličkog kampa na libijskoj obali odakle bi izbjeglice stizale u Europu kontrolirano, pod uvjetom da ih neka država članica želi primiti. Kamp i proceduru trebao bi financirati EU, smatra. S tim u vezi, mađarsko ministarstvo vanjskih poslova poručilo je u petak da mađarski plan Schengen 2.0 nije problem, nego rješenje, reagirajući na kritike luksemburškog ministra vanjskih poslova Jeana Asselborna da prijedlog "minira" reformu Dublinskog sustava. Ministar Peter Szijjarto rekao je da te kritike samo potvrđuju da se Mađarska mora nastaviti boriti protiv obveznih kvota za prihvat migranata. Govoreći o gospodarskoj situaciji u zemlji, Orban je kazao kako očekuje da će se gospodarski prosperitet nastaviti i iduće godine. Istaknuo je da plaće u zemlji nastavljaju rasti a nezaposlenost smanjivati, što je postignuto bez zajmova. Uz to, zemlja je u cijelosti vratila zajmove MMF-a i EU-a koje je uzela 2008. na početku financijske krize. Vlada također smanjuje poreze i povećava vrijednost mirovina, a po europskim statistikama, broj ljudi koji žive u siromaštvu smanjio se za 600.000 2013.-2014.  >> Orban i Kohl se slažu da EU ima ograničene sposobnosti prihvata migranata  >> Zbog ljudi poput Orbana moguć je rat i u Europi