Što se zbivalo unutar tih dvije godine i kakvim su pritiscima bili izloženi zaposlenici i uprava, da se konačno predaju Todoriću? „Tko je jamio, jamio  je“, glasi poznata izjava Ljube Ćesića Rojsa kojom se istodobno priznala pljačka Hrvatske, ali i potvrdila amnestija svake pojedinačne kaznene odgovornosti. Razvila se i kolektivna amnezija društva koje zbog samog broja i opsega svih tih afera i pljački, nije više kadar reći tko je to krao, i uz čiju pomoć. Zbog te konfuzije u glavi vičemo da su krali svi, i to je u dobroj mjeri istina, samo što od te relativne istine nemamo nikakve koristi, niti nam je na bilo koji način lakše zbog nje živjeti. Ujedno smo zaboravili ono najvažnije, ljudski život. Jer ne radi se tu samo o krađi novca nego i o uništenju tuđih sudbina. O upropaštavanju nečijeg života. U krajnjoj liniji, i o ubojstvima. Dovesti nekoga do samog ruba litice, znači aktivno sudjelovati u oduzimanje njegovog života. Ustvari znači ubiti ga, pretvoriti život u takav pakao, da mu smrt postane jedini izlaz i rješenje. Ledo je nekada bila jedna od naših najuspješnijih tvrtki. Danas je zbog strahovitog pada vrijednosti dionica na samom rubu propasti. I sve to zbog toga što je dio Agrokora. Od domino efekta urušavanja neće se spasiti niti desetina koncerna. Ali kako je sve počelo? U vrijeme Domovinskog rata Todorić je dobivao povlaštene kredite banaka, prije svega Zagrebačke, kojima je kupovao dionice tvrtki koje su se našle pod ogromnim pritiskom same države, da se upravo njemu prepusti vlasništvo. Tokom prve polovice devedesetih trajale su bitke u kojima su pojedinci pokušavali zaustaviti ovaj kriminalan proces. Zbog svog otpora, ti ljudi su stradali. Dobivali su otkaze, ali i postojali žrtve sudskog progona. Sustavno su ih uništavali pa su tako neki počinili i samoubojstva. O službenoj povijesti „Leda“ danas je gotovo nemoguće pronaći ikakve bitne informacije za razdoblje od 1992-1994, dakle od vremena kad je Ledo postao dioničko društvo, do momenta kada ga je preuzeo Agrokor. Što se zbivalo unutar tih dvije godine i kakvim su pritiscima bili izloženi zaposlenici i uprava, da se konačno predaju Todoriću? Neke epizode postale su dio narodne predaje i obiteljske memorije pa je tako i do nas stigla priča o direktoru Leda koji je zbog Todorića navodno počinio samoubojstvo. Ovo je naravno samo jedan primjer. Na sam spomen ovog prezimena, kao i nekih drugih poput recimo Kutle, ljudima se ledila krv u žilama jer se znalo kako iza njih stoji viša sila, sama država, ili bolje rečeno država unutar države, paralelni sustav koji ne preza ni od čega,  te je spreman uništiti život  svakom tko mu se nađe na putu. Ovom prilikom ekskluzivno objavljujemo kronologiju pljačke na primjeru splitske mljekare „Mills“ koja je zajedno sa svojim zaposlenicima i njihovim obiteljima jedna od brojnih kolateralnih žrtvi pretvorbe i privatizacije, ali i kasnijih oblika malverzacija, a iz svega priloženog se vidi kontinuitet zločina i loših namjera, kako raznih „gazdi“, tako i same države koja ih pomaže i štiti. „Agonija tvrtke počela je u vrijeme dok je najveći pojedinačni dioničar bio Ledo d. d., odnosno gospodin Todorić davne 1994 godine. Mljekara Split proizvodila je sladoled na štapiću, dominantno Snjeguljicu, kao odgovorni proizvođač za Ledo više od trideset godina. Godišnje količine bile su između 10 i 12 milijuna štapića. Svake godine sklapao se je ugovor o količini i dinamici proizvodnje te udjelu Mljekare i Leda u prodajnoj cijeni štapića. U ukupnom prihodu mljekare sladoled je učestvovao sa cca 30 %, a u dobiti tvrtke više od 40 %. Po zahtjevima Leda početkom devedesetih (kako bi se proizvod u načinu pakiranja uskladio sa štapićima proizvedenim u Ledu) mljekara je uložila cca 3 500 000.00 kn iz vlastite akumulacije u kupnju rashladne opreme (kompresori, frizeri), pakerice za zamatanje u plastičnu foliju umjesto papira te opreme za čokoladni preljev. Na oglas za prodaju 50 % udjela u temeljnom kapitalu, objavljenom od strane Fonda za privatizaciju,javili su se Ledo i Sirela iz Bjelovara.U pismu namjere Ledo je naveo da će raditi na unapređenju kvalitete i količine proizvoda, A PROIZVODNJU SLADOLEDA DIĆI NA 25 000 000.00 (DVADESETPET MILIJUNA KOMADA GODIŠNJE). !995 godine (u vlasničku strukturu Ledo je ušao 1994 godine ) potpuno se zaustavlja proizvodnja sladoleda (unatoč potpisanom ugovoru o količinama) uz obrazloženje da je zbog raspada jugoslavenskog tržišta nepotrebna proizvodnja u Splitu.( jugoslavensko tržište raspalo se znatno ranije). !996 godine izuzima se sva oprema potrebna za proizvodnju sladoleda i odvozi u Hercegovinu. Po ugovoru između Leda i Mljekare za izuzetu opremu Ledo Mljekari kupuje na leasing (bilo bi interesantno vidjeti tko je plaćao leasing rate ) rashladne vitrine za trgovine,kupce mliječnog programa  te kamione za dostavu. Istovremeno ne raste prodaja klasičnog mliječnog programa. 1995, 1996 i 1997 Agrokor ispostavlja kvartalno fakture na iznos od 300 000.00 kn (godišnje 1 200 000.00 kn ) na ime intelektualnih usluga. Na upite zaposlenika direktoru Društva (Ante Vrandečić) i šefici knjigovodstva i financija (Danka Parađina ) na koje intelektualne usluge se odnose ispostavljene fakture odgovara  se da Agrokor analizira poslovne izvještaje i planove poslovanja, koje rade službe Mljekare. Činjenicu da je cijena previsoka za takvu vrstu usluge opravdava se time da je Todorić vlasnik i može raditi što hoće. Napominjemo da je udio Leda u temeljnom kapitalu bio maksimalno nešto manje od 60%, a dostigao ga je kupnjom od Fonda te otkupom od odabranih malih dioničara, po nominali. (Temeljni kapital bio je 6 070 000.00 DM a vrijednost dionice 100 DM). U vrijeme dok je najveći pojedinačni dioničar bio Ledo Mljekara je uz svoje proizvode prodavala i robu Jamnice te Zvijezde (tzv. trgovačka roba, kao dopuna vlastitom asortimanu). Već 1995. godine Mljekara ostvaruje gubitak u poslovanju s osnova gubitka dobiti od sladoleda te povećanja troškova s osnova intelektualnih usluga. Protekom vremena gubitak se povećava, između ostalog i zbog činjenice da se na tržištu Dalmacije pojavljuju Dukat i Vindija. Godine 1997. Ledo svoj vlasnički portfelj u Mljekari prodaje KIM-u Karlovac,tada u većinskom vlasništvu Globus grupe Miroslava Kutle po cijeni od 200 DM za dionicu. Agrokor prije prodaje KIM-u svoje potraživanje prema Mljekari od 11 000 000.00 kn (zbroj od 3 600 000.00 kn intelektualnih usluga te isporučena trgovačka roba ) rješava tako da Mljekara navedeni iznos pokriva kreditom Dubrovačke banke s kamatom od 18 % i rokom otplate godinu dana !!! Nakon raspada Dubrovačke banke potraživanje preuzima DAB i isto 2006 godine iznosi 22 000 000.00kn. U svibnju 2006 godine DAB svoje potraživanje od 22 000 000 00 kn prodaje Fima grupi za 2 000 000.00 kn uz obvezu da ista provede dokapitalizaciju  Milsa za taj iznos izdavanjem nove serije redovnih dionica. Na sastanku održanom u Vladi RH 08.05. 2006 godine pored navedenog donosi se i odluka da Ministarstvo financija svoje potraživanje s osnova pozajmice Milsu od 1 300 000 .00 kn prepušta Splitsko dalmatinskoj županiji. Tako ukupno potraživanje Županije dostiže 5 000 000.00 kn. Vlada RH , zastupana po ministrima Polančecu i Čobankoviću predlaže da Županija svoje potraživanje rieši dokapitalizacijom Mljekare od 5 000 000.00 kn izdavanjem serije povlaštenih dionica. Fima je provela dokapitalizaciju (interesantno bi bilo vidjeti da li su na račun DAB-a sjela 2 000 000.00kn) pa je temeljni kapital uvećan za dva milijuna kuna. Županija nije nikad provela dokapitalizaciju ni redovnim ni povlaštenim dionicama iz razloga njima poznatim. Gospodin Todorić bio je u prilici, ako se dobro sjećamo,2011 godine još jednom napraviti “veliku uslugu ” splitskoj Mljekari. Naime tada je Uprava Društva, na izričiti zahtjev Udruge malih dioničara, podnijela Ministarstvu gospodarstva zahtjev za pretvaranje državnih potraživanja u vlasničke udjele. .Zahtjevu je priložen plan poslovanja za petogodišnje razdoblje koji je uključivao ponovno pokretanje proizvodnje i prodaje sladoleda najmom opreme od jednog proizvođača u Hercegovini (Drinovci, trgovački naziv sladoleda koji su proizvodili i prodavali bio je Kamenko ). Ministarstvo gospodarstva plan poslovanja uputilo je na verifikaciju Ministarstvu poljoprivrede (kontakt osoba bio je gospodin Juraj Orenda ). Isto Ministarstvo plan je ocijenilo neodrživim iz razloga koji je jednostavno pretpostaviti. Mljekara je 2013 podnijela prijedlog za predstečajnu nagodbu koji je odbijen. I 2014. se otvara stečaj. Inače, nakon pritvaranja Miroslava Kutle većinski paket preuzima Fima grupa 2000 godine. Jedini cilj bio im je dostizanje udjela u temeljnom kapitalu od 75 % plus jedna dionica, kako bi sve odluke bitne za Društvo mogli donositi samostalno. .Interesiralo ih je samo zemljište koje su htjeli pretvoriti u stambeno poslovni objekt. U tome im je zdušnu podršku pružala Vlada RH te župan Ante Sanader. Zastrašujuća je činjenica da su za postizanje tog cilja pribjegli i diverzijama u proizvodnji, kako bi državna tijela uvjerili da proizvodnja na postojećim linijama nije sigurna, pa ju je zbog toga trebalo ugasiti. Diverzije su izvedene na vrlo sofisticiran način, praktično na sadašnjem nivou eksperimentalne tehnike  teško dokaziv. Način kako kompromitirati kvalitetu proizvoda a ne izazvati masovno trovanje, dao je, sigurno uz veliku naknadu, vrhunski mikrobiolog, koji je usput rečeno praksu stekao u jednoj velikoj hrvatskoj mljekari. Sabotažu je proveo tehnolog u proizvodnji. Nakon afere „Spice“ upravljačka prava u mljekari Fima grupa prepušta Genezi d.o.o. Ista daje izvanredni otkaz grupi od desetak zaposlenika, kako bi zaposlili svoje djelatnike. Poznati su i po tome da su zapošljavali određeni broj invalida, za koje su od države dobili određene poticaje. U slučaju otpuštanja zbog smanjenja obujma posla, što im se desilo u Bosni i Hercegovini, poticaje je trebalo vratiti. .Stoga su ih razmjestili u Milsu, Mirni, Farosu,Visu… Otpušteni djelatnici pokrenuli su sudske tužbe i Mils će i po toj osnovi imati veliku obavezu. Nejasno je samo iz kojih će je sredstava namiriti.“ Iz svega što je navedeno u ovom sažetku klasičnog primjera pljačke  i uništenja svakog potencijala, nekada uspješne tvrtke, običan laik, a kamoli školovani i iskusni istražitelj, bi pronašao dovoljno materijala da pokrene istragu i podigne kaznene prijave protiv više počinitelja čitavog niza kaznenih djela ali opet ništa se ne događa. Velikim dijelom, to je zasluga sprege između državnih dužnosnika, službenika i same kriminalne oligarhije ali dio odgovornosti snose i svi građani koji šute, držeći se one narodne poslovice kako se s rogatim ne treba bosti. Ovim putem pozivamo sve da iznesu svoja saznanja o pljački Hrvatske, te da prilože sve dokaze i argumente s kojima raspolažu. U slučaju da nemaju povjerenja u institucije ove države, neka pošalju materijale redakciji, a mi ćemo ih nakon analize objaviti. Čim takve informacije izađu u javnost netko u ovoj državi je dužan na osnovi njih raditi, pa i pokretati istragu. Na žalost, jedino tako stvari u ovoj zemlji nekako mogu ići naprijed. Inertnost građana i rezignacija nad sadašnjim stanjem, šire jedino beznađe te samo doprinose propasti hrvatske nacije i države jer ako prihvatimo da je vuk izjeo magare, pojest će ga opet, a svi mi ostat ćemo zauvijek gladni hrane, ali i pravde.