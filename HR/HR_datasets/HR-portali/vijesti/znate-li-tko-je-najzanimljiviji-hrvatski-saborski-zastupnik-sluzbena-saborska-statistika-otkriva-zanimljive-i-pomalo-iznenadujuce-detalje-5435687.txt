Nakon što ga je stranački kolega Milijan Brkić (HDZ) u prvom polugodištu 2016. 'izgurao' s mjesta javnosti najzanimljivijeg saborskog zastupnika, Goran Marić, sada ministar državne imovine, u drugom se polugodištu uspio vratiti na 'prvo mjesto' najzanimljivijih, podatci su iz Hrvatskog sabora. Službena saborska statistika otkriva, naime, da su od 15. srpnja do 15. prosinca, Marićevu osobnu stranicu građani posjetili gotovo 10.500 puta, što premašuje zbroj posjeta stranicama drugosplasiranog Steve Culeja iz  HDZ-a (4. 958) i  trećeplasiranog 'mostovca' Mire Bulja (4.468). Na poziciju najzanimljivijeg zastupnika, koju je držao unatrag nekoliko godina, a s koje ga je na kratko 'izgurao' Brkić, Marić se uspio vratiti u drugoj polovici godine, iako mu je mandat formalno gledano bio  vrlo kratak, brzo po konstituiranu novog saziva otišao je u Vladu, prvo kao ministar bez portfelja, a potom ministar državne imovine. Iz saborske statistike vidi se i da su internetske stranice Sabora od 15. srpnja do 15. prosinca posjećene  637.883 puta,  jedinstvenih posjetitelja bilo je 39.419. Najviše posjetitelja je iz Hrvatske, pa iz BiH, Njemačke, Srbije, Slovenije, Austrije, Švicarske, SAD-a, Kanade i Velike Britanije. Izborna nedjelja, 11. rujna, konstituiranje novog Hrvatskog sabora i potvrđivanje nove Vlade premijera Andreja Plenkovića bili su dani najveće posjećenosti saborskih stranica.   Posjetitelja 43 posto više nego 2015.   Kroz Hrvatski sabor je u 2016. godini prošlo 25.088 posljetitelja,  što je 43 posto više u odnosu na 2015. godinu. Još je dojmljiviji podatak da je oko 10 tisuća osoba nazočilo i nekoj od plenarnih sjednica, što je 120 posto više u odnosu na godinu prije.   Posebno se ističe povećano zanimanje srednjoškolske (69,7 posto) i studentske populacije (85,9 posto) za upoznavanje s poviješću Hrvatskoga sabora kao institucije, ali i za učenje o njegovoj zakonodavnoj ulozi i radu, navode iz Sabora.