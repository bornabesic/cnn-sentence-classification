Međugorje s mnogo manje nervoze dočekuje ovu, 35. obljetnicu ukazanja nego onu lanjsku, kada su nakon povratka pape Franje iz Sarajeva protivnici međugorskog fenomena htjeli prikazati kako će papa u vrlo kratkom roku okončati sa svime što se u Međugorju odvija već tri i pol desetljeća. No, upravo ovih godinu dana zatišja govori da tome nije tako. Tvrda racionalistička struja Istini za volju, u Međugorju su se dogodile neke promjene, pa je tako vidiocima sužen radijus kretanja, tj. na preporuku Kongregacije za nauk vjere vidioci se više ne susreću s hodočasnicima diljem svijeta, ne pojavljuju se u javnosti, kao ni svećenici koji ih prate. Oni se i dalje susreću s hodočasnicima, ali u znatno manjem opsegu, i to isključivo u Međugorju. Predvodnik udara na Međugorje je prefekt Kongregacije za nauk vjere kardinal Georg Muller, kojega svrstavaju u tvrdu racionalističku teološku struju i koji je lani, nakon predanog izvješća posebne komisije za Međugorje, napravio dodatni pritisak na Međugorje i vidioce. Papa Franjo dobio je izvješće te komisije, ali još nije donio svoju odluku o statusu Međugorja, koji će i dalje biti, kako se može čuti, na tragu one Biskupske konferencije Jugoslavije, da se nadnaravna događanja još razmatraju i da se ne mogu priznati, ali da hodočasnicima treba pružiti svu pastoralnu brigu. Protuudar zagovornika Nakon lanjskog udara crkvenih racionalista na Međugorje, uslijedio je hitri protuudar zagovornika Međugorja pa su se aktivirale brojne veze izravno prema papi Franji kako bi mu se objektivno prikazalo ono što se događa ovih 35 godina u Međugorju, tj. kako bi papa osobno stekao uvid da nije riječ ni o kakvoj podvali, pobuni ili biznisu hercegovačkih fratara. Zatišje od godine dana moglo bi potvrditi da je papa došao do pozitivnih informacija o međugorskom fenomenu. Istodobno, Međugorje prate neki novi trendovi, a to je smanjenje talijanskih hodočasnika (neki tvrde zbog krize, drugi zbog loših avionskih aranžmana, pa se Talijani vraćaju hodočašćima autobusima) i povećanje broja hodočasnika iz Poljske, Ukrajine i Slovačke. U svakom slučaju, brojke se i dalje vrte oko malo manje od dva milijuna podijeljenih pričesti godišnje.