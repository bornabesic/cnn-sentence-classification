U Velikoj dvorani Časničkog doma na HVU-u "Dr. Franjo Tuđman" u Zagrebu danas je održana svečana akademija u sklopu obilježavanja Dana OS RH, Dana HKoV-a i 26. obljetnice formiranja OSRH te generalna proba ceremonije Velike smjene straže. Predsjednica RH odlikovala je: Redom bana Jelačića odlikovani su: brigadir Ivan Vukić, zapovjednik 142. Domobranske pukovnije; pukovnik Vladimir Katić, zapovjednik 14. Domobranske pukovnije; pukovnik Josip Goršić, zapovjednik 137. Domobranske pukovnije i bojnik Ivan Lorković, zapovjednik 13. Domobranske pukovnije. Redom hrvatskog trolista za osobite zasluge za RH stečene u ratu, izjavnoj ratnog opasnosti ili iznimnim okolnostima u miru posmrtno je odlikovan Jakov Bienefeld. Medalja za iznimni pothvat u održavanju ustavno--pravnog poretka RH te zaštite života građana i imovine Predsjednica RH dodijelila je satniku Ivanu Lukanu koji je 15. ožujka ove godine u kritičnoj situaciji sačuvao prisebnost i prizemljio MIG-21 na letu od Đakova za Zagreb. Načelnik Glavnog stožera Oružanih snaga promaknuo je u viši čin 171 dočasnicu i dočasnika, dodijelio 149 činova skupnika te nagradio i pohvalio 60 pripadnika i pripadnika OS RH. Ministar obrane Damir Krstičević nagradio je i pohvalio 39 pripadnika i pripadnica Oružanih snaga. Zbog doprinosa razvoju Hrvatskog ratnog zrakoplovstva i protuzračne obrane i Oružanih snaga 23 pripadnika prvog naraštaja vojnih pilota primili su priznanje načelnika Glavnog stožera. - Hrvatska vojska izrasla je u najtežim danima borbe za samu opstojnost države, dobila je sve svoje bitke, a danas je fokusirana na budućnost - kazao je ministar Krstičević. Dodao je da OSRH postaju sve modernije, učinkovitije, spremnije za izvršenje svih zadaća koje se postavljaju pred nju. - Ministarstvo obrane ulaže napore kako bi pripadnicima OSRH stvorili što bolje uvjete života i rada te podigli standard. Istovremeno, razvija se i poboljšava sustav sigurnosti koji će garantirati svim građanima da Republika Hrvatska u bilo kojem trenutku može čvrsto, snažno i jasno reagirati i odgovoriti na bilo koju ugrozu ili opasnost i tako omogućiti nesmetan razvoj i prosperitet svih njezinih građana - rekao je ministar Krstičević. Također izrazio je uvjerenje da će pitanje nabave novog tipa borbenog zrakoplova biti uspješno riješeno, jer ta sposobnost je potrebna OSRH. Nakon svečanosti održana je generalna proba ceremonije Velike smjene straže. Ceremonija će se održavati na Gornjem gradu u Zagrebu od 27. svibnja do 1. listopada 2017. Ceremonija prikazuje dnevnu smjenu stražarske posade koja se izvodila do 2000. godine. Postrojba koja sada izvodi ovu ceremoniju je Počasno zaštitna bojna.