Milijarder i izvršni direktor tvrtke Tesla Elon Musk zaprijetio je u srijedu da će se povući iz savjetničkog vijeća američkog predsjednika Donalda Trumpa ako ovaj odluči napustiti Pariški sporazum o klimi.   "Što ćete učiniti ako (Donald Trump) donese odluku o povlačenju?", upitan je na Twitteru utemeljitelj tvrtke za proizvodnju električnih vozila. "Neću imati drugog izbora nego napustiti savjetničko vijeće", odmah je odgovorio Elon Musk. "Učinit ću sve što mogu" kako bih uvjerio Trumpa da se ne povuče iz Pariškog sporazuma o klimi, rekao je također u drugom tweetu. Po više američkih medija, Donald Trump mogao bi u četvrtak objaviti da se SAD povlače iz tog sporazuma zaključenog 2015. u Parizu pod pokroviteljstvom UN-a, čiji je cilj ograničiti povećanje temperature na globalnoj razini kako bi se izbjegli pogubni učinci na okoliš. Trump je u srijedu navečer objavio na Twitteru da će odluku o Pariškom sporazumu o klimi donijeti u četvrtak, dok mediji istodobno izvještavaju da se SAD povlači iz tog sporazuma.  Još u svojoj predizbornoj kampanji Trump je govorio da će povući Sjedinjene Države iz Pariškog sporazuma i povećati vađenje nafte, plina i ugljena u SAD-u. S druge strane, Elon Musk, jedan od 18 poslovnih ljudi koji su dio Trumpova savjetničkog vijeća, uvijek je bio veliki zagovornik obnovljivih izvora energije.