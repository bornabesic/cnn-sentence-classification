Napredak u obrazovanju i primjena tehnologije u obrazovanju jedna je od glavnih tema ovogodišnje tehnološke konferencije Bug Future Show koja se održava u Zagrebu.  Konferenciju je predavanjem otvorio Boris Jokić, bivši voditelj kurikularne reforme. On je u svom govoru kritizirao političare svih stranaka, ali i pozivao sve slojeve društva da zamišljaju bolju Hrvatsku i naglasio da svi trebaju djelovati u tom smislu.  – U svakoj zemlji vlada politika, ali problem Hrvatske jest što kod nas vlada loša politika. Ovo je zemlja u kojoj izgubiš izbore i onda se ne pojavljuješ na radnom mjestu u Saboru dva mjeseca, a za izgovor kažeš da se odmaraš – kritizirao je Jokić očito bivšeg šefa SDP-a Zorana Milanovića iako ga nije spominjao imenom. Kritizirao je i sve političare, uključujući i Most, kao i sve hrvatske vlade zbog toga što se više ne fokusiraju na reformu obrazovanja.  – Ili odeš kod javnog bilježnika i kažeš jedno, a radiš drugo. Ovo je zemlja u kojoj ukradeš novac, oštetiš državu, odeš u zatvor, ali se iz zatvora vratiš mršav i sretan. Obrazovanje je u Hrvatskoj uvijek zadnja rupa na svirali, ovdje se ministar obrazovanja bira dan prije predstavljanja Vlade – kritizirao je Jokić.  Obrušio se na zastarjeli program obrazovanja te istaknuo da se nastava informatike u gimnazijama još uvijek provodi prema programu iz 1993. godine.  Na kraju svog govora Jokić je pozvao na akciju sve strukture društva – i vjernike i ateiste i agnostike, gamere, influencere pa i fejkere:  – Napravimo od ove republike prošlosti republiku budućnosti. Izgradimo bolju Hrvatsku – zaključio je u misao u pozitivnom tonu. >> Ministarstvo reagiralo na Jokićevo priopćenje: Želimo stabilan i neovisan proces naobrazbe