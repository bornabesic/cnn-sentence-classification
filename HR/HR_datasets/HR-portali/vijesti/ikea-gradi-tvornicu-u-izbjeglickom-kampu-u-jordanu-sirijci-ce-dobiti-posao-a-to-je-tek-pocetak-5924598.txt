Švedska tvrtka IKEA ovo ljeto namjerava otvoriti tri proizvodna pogona u izbjegličkom kampu u Jordanu. Dio je to njihova novog programa socijalnog poduzetništva, u sklopu kojeg žele zaposliti najmanje 200.000 ljudi iz najugroženijih skupina, piše dezeen.com. U novim tvornicama radit će uglavnom izbjeglice iz Sirije, ali i lokalno stanovništvo Jordana, a proizvodit će ručno rađene predmete, uglavnom tepihe, jastuke i prekrivače za krevete. IKEA je, radeći na ovom projektu, udružila snage s jordanskom kraljicom Ranijom i njezinom organizacijom Jordan River Foundation. - Već ovih dana u Jordan šaljemo naše dizajnere koji će našim budućim radnicima pokazati što i kako trebaju proizvoditi. Brojka od 200.000 zaposlenih je naš dugoročni plan. Za ostvarenje će nam možda trebati desetak godina, ali želimo stvoriti bolju budućnost za najranjivije ljude na svim kontinentima - rekao je Jesper Brodin iz švedske kompanije. Šveđani će novi tvornički pogon izgraditi na sjeveru Jordana, blizu granice sa Sirijom, gdje trenutačno živi oko 1,3 milijuna izbjeglica.