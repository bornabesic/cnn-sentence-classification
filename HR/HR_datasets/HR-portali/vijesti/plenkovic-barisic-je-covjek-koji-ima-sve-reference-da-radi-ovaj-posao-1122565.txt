Premijer Andrej Plenković boravi u Bruxellesu na sastanku Europskoga vijeća. Rekao je da će pozdraviti svoje nove kolege nakon što je već danas vidio predsjednika Europskog vijeća Donalda Tuska, predsjednika Komisije Junckera, kancelarku Merkel, i ostale kolege iz stranačke obitelji. "Razgovarat ćemo o migraciji, trgovini, odnosima s Rusijom kao i ostalim globalnim pitanjima. S Merkel i Porošenkom kaže da je razgovarao o dvije teme. "Moramo pronaći rješenje nakon negativnog referenduma u Nizozemskoj, razgovarati o sporazumu o pridruživanju Ukrajine i postići dogovor o trajnoj viznoj liberalizaciji za ukrajinske državljane budući da su te kriterije ispunili prije osam mjeseci prema stajalištu Komisije. Europski parlament dao je pozitivno mišljenje, sada je na redu Vijeće", rekao je premijer. Novinari su ga pitali za situaciju oko ministra znanosti Pave Barišića, na što je Plenković rekao:  "Ja sam razgovarao s ministrom Barišićem. On je čovjek koji ima sve referencije da radi ovaj posao. Upozorio me je da postoje određene situacije od prije nekoliko godina kada je bio pomoćnik ministra, a ovo što vi govorite, o tome ne znam ništa", rekao je kratko Plenković. Barišić odbacio optužbe Podsjetimo, Barišić je danas odbacio optužbe da je smijenjen s mjesta ravnatelja Instituta za filozofiju 2000., da je "superprofesor koji drži 19 kolegija", da je naplaćivao dvostruke dnevnice, da u njegovim znanstvenim radovima ima plagijata i da je dobio kredit s povlaštenim kamatama. "Kategorički tvrdim da nema nezakonitih i neetičnih radnji zbog koji bih se trebao osjećati odgovornim", rekao je Barišić prilikom preuzimanja dužnosti. 