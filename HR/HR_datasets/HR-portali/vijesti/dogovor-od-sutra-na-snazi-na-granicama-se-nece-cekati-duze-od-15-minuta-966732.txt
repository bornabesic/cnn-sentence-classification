Foto: vLADA RH/Twitter HRVATSKI i slovenski premijeri Andrej Plenković i Miro Cerar postigli su na trilateralnom sastanku s predsjednikom Europske komisije Jean-Claude Junckerom dogovor da se na graničnim prijelazima prijeđe sa sustavnih na ciljane kontrole putnika čim vrijeme čekanja dosegne 15 minuta.  "Danas smo dogovorili da će se sa sustavnih prijeći na ciljane kontrole temeljem vodiča koje je Komisija spremila, čim čekanje na granicama bude veće od 15 minuta. Što znači da sada vrlo jasno imamo potvrđeno od strane Komisije pravno utemeljeni način koji dopušta graničnoj policiji da u skladu s procjenom rizika lakše prijeđe sa sustavnih na ciljane kontrole", rekao je Plenković, dodajući da se primjenom toga dogovora može praktički krenuti već sutra.  Plenković, Cerar i Juncker sastali su se neposredno prije početka summita EU-a koji je posvećen Brexitu.         Premijer Plenković kazao je da bi dogovor sa slovenskom stranom trebao olakšati i smanjiti gužve, te omogućiti primjereniji protok prometa, osobito u turističkoj sezoni.  Istaknuo je da je ozračje na sastanku bilo vrlo konstruktivno te zahvalio slovenskom kolegi na razumijevanju.  "Ja sam danas došao fokusiran na problem koji je akutan i koji moramo riješiti. Kolega Cerar je pokazao izrazito dobru volju, Slovenija je nama prijateljska zemlja. Obje smo turističke destinacije. Smatramo da moramo pronaći rješenje koje će Sloveniji, koja je već u Schengenu i Hrvatskoj, koja se sprema za Schengen, dati vjerodostojnost", rekao je Plenković.  Pristup Schengenskom informacijskom sustavu prvi je korak ka ukidanju provjera na unutarnjim granicama EU-a prema Hrvatskoj.   "Hrvatska policija, sve naše službe, imat će jednak pristup bazi podataka kao i države koje su u Schengenu. To je jedan od koraka u procesu evaluacije naših priprema za Schengen", rekao je Plenković, dodajući da će Komisija svoje evaluacijsko izvješće objaviti u studenome.  "Očekujem da će Hrvatska, kada se prijeđe iz tehničke evaluacije na političko odlučivanje, imati dovoljno argumenata da provodimo kontrolu, prije svega nadzor vanjskih granica na učinkovit način. Ne vidim u ovom trenutku neke prepreke, da bi Hrvatska imala neki skriveni problem ili minirani teren, koji nismo na radaru primijetili", rekao je Plenković.  Rekao je da je o tome govorio i na sastanku čelnika Europske pučke stranke, održanom prije početka summita EU-a.  "Pitali su me kolege na tom sastanku kako riješiti tu situaciju, a ja sam im odgovorio: ako danas odlučimo da je Hrvatska dio Schengena, problem je odmah riješen. Naravno, to je plastično opisivanje situacije, ali na dobrom smo putu. Mi ćemo smanjiti rokove da taj put bude što kraći", rekao je. Hrvatska će imati puni pristup Schengenskom informacijskom sustavu od 27. lipnja 2017. Europska komisija pozdravila je činjenicu da će Hrvatska od 27. lipnja ove godine imati puni pristup Schengenskom informacijskom sustavu (SIS), te je izrazila zadovoljstvo dogovorom hrvatskog i slovenskog premijera o lakšem prelasku granice. "Složili smo se da se zakon EU-a o jačanju kontrola na schengenskim granicama i sigurnosti naše Unije mora  primjenjivati i provoditi. U tom kontekstu pozdravljamo činjenicu da će Hrvatska imati puni pristup Schengenskom informacijskom sustavu od 27. lipnja 2017. ", kaže se u priopćenju Europske komisije.  Hrvatska će od 27. lipnja ove godine imati puni pristup SIS-u, zajedničkoj bazi podataka zemalja članica koja sadrži podatke o osobama koje imaju zabranu ulaska u EU-u, osobama za kojima se traga, ukradenim automobilima i slično.  Pristup Schengenskom informacijskom sustavu prvi je korak ka ukidanju provjera na unutarnjim granicama EU-a prema Hrvatskoj.   Komisija je također pozdravila današnji dogovor hrvatskog i slovenskog premijera Andreja Plenkovića i Mire Cerara koji su na trilateralnom sastanku s predsjednikom Europske komisije Jean-Claude Junckerom postigli dogovor da se na graničnim prijelazima prijeđe sa sustavnih na ciljane kontrole putnika čim vrijeme čekanja dosegne 15 minuta.  "Slovenija i Hrvatska su se dogovorile da će obavjestiti Komisiju - sukladno schengenskom graničnom zakoniku - o odluci da će provoditi ciljane provjere svaki put kada vrijeme čekanja na određenim kopnenim graničnim prijelazima između dviju zemalja postane dulje od 15 minuta", kaže se u zajedničkom priopćenju koje je objavila Komisija nakon trilateralnog sastanka.  U priopćenju Komisije kaže se da je razgovor bio "konstruktivan i u duhu traženja rješenja", te se ističe spremnost Komisije da pomogne Sloveniji i Hrvatskoj kako bi se "osigurala učinkovita i nebirokratska, kratkoročna i dugoročna rješenja za provedbu sustavnih kontrola na granicama".  Dodaje se da obje zemlje smatraju korisnim i dobrim temeljem za daljnju suradnju  tehnički vodič Europske komisije.