Foto: FAH PRAVOSUĐE ženevskog kantona naredilo je zapljenu arheoloških predmeta iz Palmire (Sirija), Jemena i Libije koji su se čuvali u franko lukama u Ženevi, navodi se u danas objavljenom priopćenju.  Franko luke su skladišta u kojima se mogu čuvati svakovrsni predmeti bez plaćanja carine i PDV-a. Carinska kontrola pronašla predmete još 2013.  Oduzeti predmeti su bili uskladišteni od 2009. do 2010. i carinska kontrola u travnju 2013. "pokazala je da su možda nabavljeni nezakonito", ističe se u priopćenju ženevskog ministarstva pravosuđa.  Ured za kulturu u Bernu kojemu su se carinici obratili početkom 2015., zatražio je ocjenu stručnjaka koji je potvrdio autentičnost tih predmeta te je u veljači pokrenut kazneni progon.  Među oduzetim predmetima su Afroditina glava i dva bareljefa s grobnice. Najvjerojatnije datiraju iz 4. i 3. st. poslije Krista.  Tri predmeta su iz Palmire u Siriji koja je na UNESCO-ovoj listi kulturne baštine. Pet predmeta je iz Jemena i odražavaju povijest kulture juga Arapskog poluotoka.  Na kraju, Afroditina glava je iz Libije i svjedoči o helenizaciji sjeverne Afrike, dodaje se iz istog izvora.  Većina predmeta je stigla u Švicarsku iz Katara, a jedan iz Ujedinjenih Arapskih Emirata. Kako navodi ženevsko ministarstvo pravosuđa, istraga je pokazala da su ta kulturna dobra opljačkana.  Dok se čeka njihov povratak zemljama iz kojih potječu, povjerit će se na čuvanje ženevskom Muzeju za umjetnost i povijest kako bi na kraju bili izloženi javnosti.