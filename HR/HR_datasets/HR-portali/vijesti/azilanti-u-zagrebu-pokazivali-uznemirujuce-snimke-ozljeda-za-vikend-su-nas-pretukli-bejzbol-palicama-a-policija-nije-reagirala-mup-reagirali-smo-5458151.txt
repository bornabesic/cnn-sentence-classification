Ispred Centra za tražitelje azila 'Porin' u zagrebačkim Dugavama u ponedjeljak je prosvjedovalo 40-ak ljudi nezadovoljnih jer policija, tvrde, nije reagirala na prijavu nasilja nad azilantima proteklog vikenda, piše N1. Prosvjednici tvrde da su nepoznati napadači nekoliko azilanata pretukli bejzbol palicama u blizini hotela, pri čemu su ozlijeđena dvojica muškaraca. Jedan od njih je mladi irački glumac koji je u Zagreb jesenas deportiran iz Austrije. Tomislav Kristo / CROPIX   Tražitelji azila žele da policija adekvatno reagira na spomenute napade. Novinarima su ustupili fotografije posljedica napada: - Ne osjećamo se sigurno. Došli smo u Europu zbog slobode. Ako smo slobodni, zašto nam ne daju da živimo slobodno? Napali su nas, policija nam nije pomogla - kazali su tražitelji azila koji prosvjeduju s transparentom na kojemu piše 'Izbjeglice nisu kriminalci', a drugim podsjećaju da su i brojni Hrvati ne tako davno bili izbjeglice. Tomislav Kristo / CROPIX   Prosvjed osigurava policija, piše N1. Tomislav Kristo / CROPIX   Policija o napadima na tražitelje azilaTri puta u proteklih nekoliko dana djelatnici PU zagrebačke odazvali su se na vapaje u pomoć tražitelja azila koji borave u hotelu Porin. U jednom slučaju bio je međusobni okršaj dvojice azilanata od 30. prosinca prošle godine, dok su za dva prijavljena događaja istraživanja još u tijeku. Na Silvestrovo u 4.40 sati na telefon 192 stigla je dojava da se u pothodniku Importanne centra, točnije kod stajališta autobusa na Paromlinskoj muškarci tuku. Četvorica tražitelja azila su istaknula kako su ih fizički napala trojica nepoznatih napadača koji su se udaljili u nepoznatom pravcu. Policija pojašnjava da napadnuti mladići nisu imali vidljivih ozljeda, da su bili pod vidnim utjecajem alkohola te su odbili ponuđenu liječničku pomoć, a za fantomskim napadačima se traga. Nepunih sat vremena kasnije oko 5,30 sati također na Silvestrovo bilo je burno i na autobusnoj stanici u novozagrebačkom Kauzlarićevom prilazu. Napadnuti tražitelj azila je naveo da su ga pretukla trojica počinitelja iz čista mira. Za razliku od prvog incidenta, u drugom je migrant zatražio liječničku pomoć zbog vidljivih ozljeda koje su mu sanirane u KBC Zagreb. Iz PU zagrebačke napominju kako se u opisanim slučajevima poduzimaju sve mjere i radnje s ciljem pronalaska odgovornih počinitelja. - Tražitelji azila u Republici Hrvatskoj uživaju sva prava koja im pripadaju temeljem Zakona o međunarodnoj i privremenoj zaštiti, a povodom razloga prosvjeda  na teren su upućeni dodatni policijski službenici koji će obaviti razgovore s tražiteljima azila. Prostor hotela kao i područje oko hotela kontinuirano osiguravaju policijski službenici i auto-ophodnje, što govori u prilog činjenici da nam je njihova sigurnost itekako važna. Za napomenuti je da su tražitelji azila u Republici Hrvatskoj slobodni ljudi koji nemaju ograničenja u kretanju – objašnjavaju iz zagrebačke policije. (Hajdi Karakaš Jakubin)