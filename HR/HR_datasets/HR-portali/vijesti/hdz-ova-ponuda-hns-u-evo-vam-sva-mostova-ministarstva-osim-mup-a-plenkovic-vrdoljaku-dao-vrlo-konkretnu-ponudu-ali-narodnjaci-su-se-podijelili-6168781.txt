U Hrvatskoj narodnoj stranci zadnjih dana podijeljeni su na tri struje, prenosi nam atmosferu iz HNS-a jedan dobro upućen insajder. Prva se struja, prema tom našem izvoru, zauzima za ulazak HNS-a u koaliciju s HDZ-om na nacionalnoj razini, a tu skupinu navodno predvodi sam vrh HNS-a s Ivanom Vrdoljakom i Srećkom Ferenčakom, uz odobravanje pojedinih istaknutih članova stranke, uglavnom iz Dalmacije i Slavonije. Druga, nešto umjerenija struja, po svaku bi cijenu željela izbjeći prijevremene izbore, ali, ako je to ikako moguće, ne nužno ulaziti u koaliciju s HDZ-om. Na taj način, prema izvorima Jutarnjeg lista, razmišljaju neki u javnosti manje istaknuti članovi HNS-a koji trenutačno obnašaju vlast po općinama, gradovima ili županijama u kojima HNS ima većinu. Postoji u HNS-u i treća garnitura članova koji i dalje ni pod koju cijenu ne pristaju na razgovore o koaliciji s HDZ-om. Među njima su bivša predsjednica stranke Vesna Pusić, kandidatkinja za zagrebačku gradonačelnicu Anka Mrak Taritaš te saborski zastupnici HNS-a Goran Beus Richembergh i Nada Turina Đurić. Svaka struja vuče na svoju stranu, ali pritisak da HNS podrži HDZ sve je jači, posebno nakon što je premijer Andrej Plenković predsjedniku stranke Vrdoljaku navodno vrlo konkretno ponudio četiri bivša Mostova ministarstva u zamjenu za čvrstih devet ruku u Saboru. - Kad bi se pristalo na tu varijantu, Ivan Vrdoljak vjerojatno bi dobio poziciju ministra zaštite okoliša, ministri za upravu i pravosuđe naknadno bi se dogovorili, a velika je vjerojatnost da bi se dosad Mostov MUP mijenjao za sektor znanosti i obrazovanja. To bi Vrdoljaku dobro došlo za potenciranje nastavka kurikularne reforme, a HNS bi za ministra mogao predložiti Peru Lučina - doznaje Jutarnji list od jednog visokopozicioniranog člana stranke. Svi sugovornici upozoravaju kako je prilično indikativno da su za sljedeći tjedan, točnije dva odnosno tri dana nakon drugog kruga lokalnih izbora, neplanirano sazvane i sjednica Predsjedništva HNS-a i sjednica Središnjeg odbora, a jedan naš sugovornik upućuje nas kako će se na njima napokon otvoreno raspravljati i o šuškanjima o mogućem koaliranju s HDZ-om.