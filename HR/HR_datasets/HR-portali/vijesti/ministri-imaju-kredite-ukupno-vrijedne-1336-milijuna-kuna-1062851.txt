Imovinske kartice većine članova Vlade pokazuju da nismo dobili bogatu Vladu, već skupinu ljudi koja je prije funkcije imala prosječne prihode koji su odgovarali funkcijama koje su ti ljudi obavljali. Među ministrima se ističu šef financija Zdravko Marić koji je radeći u Agrokoru stekao zalihe u dionicama i štednji te ministrica uprave Dubravka Jurlina Alibegović koja zahvaljujući suprugu koji ima oko 4,5 milijuna kuna u dionicama ima imovinu vrijednu više od 8,5 milijuna kuna. Sedam članova Vlade nema kredite (čelnik Mosta nezavisnih lista Božo Petrov ima pozajmicu), dvoje ih još nije objavilo imovinske kartice, a ostalih 13 članova Vlade u životu su podignuli kredite ukupne vrijednosti 13,36 milijuna kuna i, da bi ih otplatili, moraju mjesečno izdvojiti ukupno 91.728 kuna. Večernji list ovih je dana više puta pisao o kreditnoj zaduženosti pojedinih ministara među kojima se izdvajaju potpredsjednik Vlade Tomislav Karamarko, ministrica Bernardica Juretić te ministar Oleg Butković. Četiri povlaštena kredita Samo njih troje plaćaju oko 42.315 kuna mjesečno za kredite koje su podignuli, dok ostali ministri imaju relativno mala zaduženja. Pogledaju li se kamatne stope koje ministri plaćaju, lako je uočiti da je u Vladi četvero ministara s povlaštenim kreditima. To su ponovno Tomislav Karamarko, kojem je kredit s povlaštenom kamatom odobren 1994. godine, Josip Buljević, Slaven Dobrović i Predrag Šustar. Oni, naime, na svoje kredite plaćaju kamate od svega dva posto, kao i uostalom nekoliko tisuća ljudi koji pripadaju istim skupinama povlaštenih zaposlenika. Država je dogovarala različite povlastice svojim zaposlenicima tijekom godina pa, među ostalim, i subvencije za kamate na stambene kredite. Subvencioniranje kamata Buljević je svojedobno objasnio da je dobio povlaštenu kamatu kao zaposlenik SOA-e na temelju ugovora države s Privrednom bankom, a opće je poznato da je jedna od povlastica znanstvenika jeftina kamata za stambeno pitanje koju su iskoristili Slaven Dobrović i Predrag Šustar. Izračuni pokazuju da se na subvencioniranja kamata za državne zaposlenike izdvajaju milijuni kuna na godišnjoj razini. Povlastice imaju i zaposlenici Hrvatske narodne banke i Hrvatske banke za obnovu i razvoj, a svojedobno je i HRT svojim zaposlenicima plaćao subvencije za kamate na kredite. Bivši ministar zdravlja Siniša Varga uveo je povlastice za sve liječnike, a odavno je uvedena posebna kamata za stomatologe u pojedinim hrvatskim bankama. Treba napomenuti i da su tisuće ljudi koje zapošljava financijski sektor u povlaštenom položaju pa tako banke imaju diskontirane stope za svoje zaposlenike, ali isto tako i za bogate klijente, zaposlenike korporacija s kojima banke imaju velike ugovore, a male povlastice imaju i svi klijenti banaka. Stoga niske kamatne stope za kreditne aranžmane nisu nepoznata praksa, ali kako se povlastice zadržavaju u uskom krugu, široj javnosti uglavnom su nepoznate. >> Orešković 'težak' 21,9 milijuna kuna: Sva imovina, osim štednje i sata, glasi mu na suprugu 