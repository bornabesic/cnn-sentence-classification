Kineske tvrtke "China Africa Investment and Development" i "China Machinery Engineering Corporation" trebale bi graditi nove pogone termoelektrane "Gacko" u istočnoj Hercegovini, a preliminarni ugovor o toj investiciji, vrijednoj oko 500 milijuna eura, u ponedjeljak su u Banjoj Luci potpisali predstavnici tih tvrtaka i vlade Republike Srpske. Cijeli projekt ovisi o kreditnoj potpori kineske državne Exim banke. Planirana je gradnja nove termoelektrane "Gacko 2", instalirane snage 300 megavata (MW), koja bi zamijenila elektranu izgrađenu u drugoj polovici 20. stoljeća. Vlada Republike Srpske i kineske tvrtke osnovat će posebno tijelo koje bi uskoro trebalo razmotriti sve elemente nužne za potpisivanje konačnog ugovora, a gradnja bi trebala početi krajem ove ili početkom sljedeće godine. Ministar industrije, energetike i rudarstva Republike Srpske Petar Đokić rekao je da slijedi procjena svih raspoloživih podataka nužnih za donošenje investicijskih odluka. To uključuje i procjenu rezervi ugljena, a pretpostavlja se kako je riječ o količini do 200 milijuna tona. Direktor rudnika i termoelektrane "Gacko" Srđan Milović prije je izjavio kako se može reći da zalihe jamče neometan rad novih pogona u razdoblju od 40 godina, koliki je projektirani vijek njihova trajanja, za što je potrebno nešto više od 100 milijuna tona ugljena. Rudnik i termoelektrana u Gackom osiguravaju gotovo trećinu električne energije koja se proizvede u Republici Srpskoj, no opterećeni su nerentabilnim poslovanjem zbog loše organizacije rada i zastarjele tehnologije, a gubitak im je dosegnuo 14,2 milijuna eura.