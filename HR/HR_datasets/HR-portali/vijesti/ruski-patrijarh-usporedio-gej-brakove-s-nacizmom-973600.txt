Foto: FAH PATRIJARH Ruske pravoslavne crkve Kiril dao je još jednu u nizu u svojih kontroverznih izjava, usporedivši legalizaciju istospolnih brakova s nacizmom. Kako javlja Moscow Times, patrijarh Kiril je iznio ovaj skandalozni komentar prilikom službenog posjeta Kirgistanu, gdje je promovirao svoju novu knjigu. Kiril je opisao "takozvane homoseksualne brakove" kao prijetnju obiteljskim vrijednostima. "Kada su zakoni odvojeni od morala, tada prestaju biti zakoni koje narod može prihvatiti", kazao je i potom ih usporedio s rasnim zakonima u nacističkoj Njemačkoj. Ovo nije prvi put da je ruski patrijarh na sličan način usporedio ozakonjenje prava LGBT osoba na brak s totalitarnim režimima. U intervjuu za Russia Today u studenom prošle godine izjavio je da su istospolne zajednice vrsta usporedive sa "sovjetskim totalitarizmom" i opisao ih kao "prijetnju čovječanstvu".