Donald Trump je u četvrtak, na opće iznenađenje promatrača, izjavio da žali zbog uvredljivih riječi koje je izgovorio tijekom kampanje, pokušavajući se prikazati kao kandidat oko kojega je moguće postići konsenzus. – Ponekad, kada me ponese rasprava i kada se želim izjasniti o više tema, ne biram riječi i kažem svašta – rekao je republikanski kandidat za Bijelu kuću na skupu u Charlotti, u Sjevernoj Karolini. – To mi se događalo – dodao je, izazivajući smijeh i pljesak pristaša. – Ne morate mi vjerovati, ali žao mi je zbog toga – neočekivano je izjavio Trump. – Posebno mi je žao ako je to osobno povrijedilo nekog – rekao je poručivši ipak pristašama da će im "uvijek govoriti istinu". Ova izjava izrečena na skupu koji je protekao bez izgreda i neobično mirno, označava promjenu stila u kampanji republikanskog kandidata. Trump je nedavno načinio izmjene u izbornom stožeru i u srijedu imenovao njegovim voditeljem spornog vlasnika konzervativne mrežne stranice Breitbart News, Stevea Bannona koji nema političkog iskustva. Trump je skup počeo u Charlotti obraćanjem stanovnicima Louisiane koju su pogodile neviđene poplave, rekavši: – Mi smo jedna zemlja, jedan narod i, budemo li zajedno, pred nama je velika budućnost". Iako se ispričao za uvredljive riječi, nije se suzdržao ponovno nazvati Hillary Clinton "lažljivicom" te je predložio pooštravanje etičkih normi američke vlade radi borbe s trgovanjem utjecajem. U želji da privuče crne birače koji su tradicionalno skloniji demokratima, poručio je da "neće stati sve dok djeca u ovoj zemlji, bez obzira na boju kože, ne budu doista dio američkog sna". Dok su neki pristaše zadovoljni ovim "novim" Trumpom, discipliniranim i ozbiljnim, neki pak žale što je njihov kandidat izgubio "svoju posebnost". – Nadam se da neće biti odveć politički korektan – rekao je jedan od njih. >> Robert De Niro u Sarajevu vrlo iskreno rekao što misli o Donaldu Trumpu 