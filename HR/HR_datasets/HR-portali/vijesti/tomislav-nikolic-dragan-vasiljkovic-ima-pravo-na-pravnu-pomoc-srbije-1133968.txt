Predsjednik Srbije Tomislav Nikolić izjavio je u srijedu da Dragan Vasiljković, poznat kao kapetan Dragan, ima pravo na pravnu pomoć Srbije u postupku za ratne zločine koji se vodi protiv njega u Hrvatskoj, priopćeno je iz Nikolićeva ureda. "Srbija, ukoliko se to od nje traži, u svakom sudskom postupku treba pridonijeti fer i pravičnom suđenju", rekao je Nikolić, koji se danas u Beogradu sastao s odvjetnikom Draganom Palibrkom, Vasiljkovićevim pravnim zastupnikom. "Optužnice, koje su podignute protiv državljana Srbije za navodna djela počinjena tijekom devedesetih, imaju implicitni cilj da se okrivi samo jedna strana u sukobu", ocijenio je Nikolić istaknuvši da je "krajnji cilj naplata ratnih reparacija i stigma na Srbiji i srpskom narodu", navedeno je u priopćenju Nikolićeva ureda za suradnju s medijima. Odvjetnik Dragan Palibrk obavijestio je Nikolića o pojedinostima vezanim uz suđenje Draganu Vasiljkoviću i upoznao ga o problemima koje ima kao njegov pravni zastupnik. Palibrk je naveo da mu je u Hrvatskoj omogućeno posjećivati Vasiljkovića, da ima uvid u predmet i daje mu pravne savjete, ali ne i da ga brani u splitskom sudu, uz ocjenu da to " nije zabilježeno u suvremenoj pravnoj praksi". Vasiljkovićev odvjetnik je naglasio da čeka odgovor od Ministarstva obrane Srbije na zahtjev da mu se dostave podaci o zapovjednoj strukturi tadašnje JNA u kninskoj tvrđavi i postrojbi koje su sudjelovale u napadu na Glinu. Također, on očekuje da će ti podaci otkriti da Vasiljković "nije bio nadležan za ta područja", navedeno je u priopćenju. >> Suđenje razotkrilo pravo lice Kapetana Dragana 