Ministar znanosti i obrazovanja Pavo Barišić rekao je da je predmet koji je Odbor za etiku u znanosti i visokom obrazovanju vodio protiv njega od samoga početak ušao u politički obračun te da se u njega uključio i znanstvenik Ivan Đikić. Odbor za etiku u znanosti i visokom obrazovanju na sjednici 21. prosinca donio je odluku po kojoj je ocijenio kako je prijava četvorice znanstvenika protiv ministra Barišića za plagiranje više dijelova tuđih članaka, knjiga i internetskih izvora "djelomično opravdana" te je utvrdio da je Barišić, ne navodeći izvore, preuzeo dijelove teksta američkoga filozofa Stephena Schlesingera. Ministar je novinarima ispred Banskih dvora rekao kako je riječ o predmetu koji je ušao u politički obračun od početka, odnosno da je posrijedi stručni predmet koji je apsolviran prije šest godina. Nakon te odluke Odobra za etiku, znanstvenik Ivan Đikić uputio je predsjedniku Vlade Andreju Plenkoviću dva otvorena pisma u kojima ga je pozvao na "primjenu nulte stope tolerancije na bilo kakve oblike plagiranja u javnom djelovanju" te iznio i konkretne dokaze utemeljenosti optužbi protiv ministra. Na konstataciju novinara da je Đikić "dosta aktivan" oko njega, Barišić je odgovorio da se "dr. Đikić jasno opredijelio i uključio u politički obračun". "Zar niste vidjeli čiji je on bio konzultant i savjetnik?", rekao je ministar novinarima odgovarajući na pitanje za koga to Đikić odrađuje, a na pitanje misli li pritom na bivšega ministra Željka Jovanovića, kratko je odgovorio: "Vi ste rekli". >> Ministar Barišić o zahtjevu Đikića za njegovom smjenom: To pismo potpore još nisam pročitao 