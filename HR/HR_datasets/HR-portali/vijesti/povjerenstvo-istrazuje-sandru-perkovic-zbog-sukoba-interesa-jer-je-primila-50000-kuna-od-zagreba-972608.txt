Foto: Marko Lukunic/PIXSELL NA DANAS održanoj sjednici Povjerenstva za odlučivanje o sukobu interesa pokrenut je postupak protiv bivše zastupnice u Hrvatskom saboru Sandre Perković.  Perković je u prošlom sazivu bila saborska zastupnica, a u parlament je ušla kao zamjena za Milana Bandića, na čijoj se izbornoj i nalazila, piše vijesti.hr.  Njezin je mandat trajao od 28. prosinca 2015. do 14. listopada 2016. Iako je bivša dužnosnica i dalje je moguće provesti postupak protiv nje za odlučivanje o sukobu interesa.  Kao što je bio slučaj i s Janicom Kostelić, sporan je primitak u iznosu od 50.000 kuna, koji je Perković dobila iz proračuna Grada Zagreba po osnovi nagrade Zagrepčanka godine. Prema zakonu, dužnosnik ne smije primiti dar u novcu.  "Povjerenstvo je na današnjoj sjednici donijelo odluku o pokretanju postupka protiv navedene dužnosnice zbog moguće povrede članka 11. Zakona o sprječavanju sukoba interesa", objavili su iz Povjerenstva za odlučivanje o sukobu interesa.