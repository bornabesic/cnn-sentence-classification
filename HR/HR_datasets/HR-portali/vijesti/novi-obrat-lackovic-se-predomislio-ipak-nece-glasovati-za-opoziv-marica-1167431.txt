Hrvatski sabor danas će nastaviti rad glasovanjem o SDP-ovu prijedlogu za opoziv ministra financija Zdravka Marića. Burna rasprava o opozivu Marića trajala je gotovo 17 sati, do ranih jutarnjih sati, u kojoj su HDZ-ovi zastupnici branili Marića da nema nijednog argumenta zašto bi ga se trebalo razriješiti, a SDP-ovi tvrdili da je izgubio kredibilitet i mogućnost obnašanja dužnosti ministra zbog povezanosti s Agrokorom te ga pozvali na ostavku. Most podnio prijedlog za raspuštanje Sabora Klub Mosta u međuvremenu je uputio u saborsku proceduru prijedlog za raspuštanje Sabora jer smatraju da su izbori najpoštenije rješenje ako Vlada nema povjerenje većine saborskih zastupnika. U zadnjem dijelu burne rasprave o SDP-ovu prijedlogu za opoziv ministra financija Zdravka Marića, koja se otegla do ranih jutarnjih sati, zastupnik stranke Promijenimo Hrvatsku Ivica Mišić poručio je da daje potporu Mariću jer razmišlja svojom glavom. "Potpisao sam za HDZ i Marića jer razmišljam kao poduzetnik koji mora isplatiti plaće radnicima, koji se bori na tržištu s konkurencijom, jer razmišljam svojom glavom", kazao je Mišić, dodavši da se unatoč tome nije posvađao sa svojim stranačkim kolegom Ivanom Lovrinovićem koji je protiv Marića. "Nijedna me stranke ne može kupiti, ne treba mi od politike ništa, ali treba mi da država ide naprijed", istaknuo je Mišić. Dopustili smo da nas voda nosi Kažimir Varda uime Kluba zastupnika Stranke rada i solidarnosti, SMSH, Reformista i nezavisnih zastupnika također je kazao da će glasati protiv opoziva Marića, ali i za smjenu predsjednika Sabora Bože Petrova. "Postoji politička odgovornost i ne sporim pravo bilo kome da se ta odgovornost preispituje, ali ne mogu zbog zvanja i obrazovanja podržati tzv. presumpciju krivnje", rekao je Varda. Na produbljivanje političke krize upozorio je Milorad Pupovac (Klub zastupnika SDSS-a) te kazao da je njegov klub za to da se agonija što prije prekine. "Većina koja sjedi u Saboru je protiv toga da ovim procesom nitko ne upravlja i da je talac procesa koji je zahvatio Sabor. Dopustili smo da nas voda nosi, pa ako jesmo, neka nas i nosi", kazao je Pupovac, istaknuvši da narod od toga ne može imati nikakve koristi. S obzirom na to da je ranije Mostov Nikola Grmoja u nekoliko navrata kazao da će izbori stajati Hrvatsku manje nego Milorad Pupovac i njegovi zastupnici, Pupovac je optužio Most za fašistoidni govor. Lacković se predomislio... Grmoja se pravdao da je nakon napada Pupovca da je fašist i premijera Andreja Plenkovića da je revolucionar, zaključio da je neprijatelj Pupovčeve i Plenkovićeve Hrvatske. "Politička kultura i komunikacija proteklih dana dotakla je dno", ustvrdio je Ivan Vrdoljak (Klub zastupnika HNS-a i HSU-a) i poručio da će njegov klub glasati za razrješenje Marića, apelirajući da se prestanu širiti laži o HNS-u. Sporno je, dodala je Nada Turina- Đurić (HNS), što se Marić izuzeo iz odluka o Agrokoru što će značiti, tvrdi, da ćemo imati apsolutno nefunkcionalnog ministra u sljedećem razdoblju kada će se morati rješavati problemi iz Agrokora. Tulio Demetlika uime Kluba zastupnika IDS-a, PGS-a i LRI-a kazao je će glasati za opoziv Marića, ali i predsjednika Sabora Bože Petrova. "Ne možemo podržati čovjeka koji se protivi pravu na pobačaj, odbija otići u Jasenovac... Mi za takvu stranku nećemo dignuti ruku". Nezavisni zastupnik Željko Lacković predomislio se i kazao da  zbog okršaja s Mostom oko lokalnih izbora ipak neće glasati za opoziv Marića. Jučer je oporba tvrdila da ima 77 glasova za smjenu Marića, no među njima bio je i Lacković. Bez njega imaju 76, što znači točno onoliko koliko im treba za opoziv. No pitanje je hoće li se svi ti zastupnici pojaviti na glasovanju.   