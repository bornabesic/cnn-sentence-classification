Projekt Slavonija bio je jedna od ključnih tema današnjeg razgovora ministrice regionalnog razvoja i fondova EU Gabrijele Žalac sa županom Vukovarsko-srijemske županije Božom Galićem i predstavnicima Županijske razvojne agencije Hrast.  -Trenutačno smo na tri posto ugovorenosti kada se radi o projektu Slavonija. Neki projekti su u postupku evaluacije,a  preko 550 milijuna kuna je već ugovoreno i njihova realizacija slijedi. U četvrtak će Vlada na svojoj sjednici donijeti i odluku o osnivanju Savjeta za projekt Slavonija, Baranja i Srijem, rekla je Žalac.  Prema njenim riječima jednom mjesečno će svi uključeni u ovaj projekt razgovarati i to ne samo o EU fondovima nego i sredstvima iz državnoga proračuna koja će se moći realizirati na području pet slavonskih županija. Najavila je i da Županijska razvojna agencija "Hrast", na čijem je čelu bila do imenovanja na mjesto ministrice, ide u restrukturiranje iz trgovačkog društva u javnu ustanovu. -Namjera Vlade je da se sve regionalne razvojne agencije restrukturiraju iz trgovačkih društava u javne ustanove s ciljem do 2020. godine stvaranja preduvjeta za decentralizirano upravljanje EU sredstvima, pojasnila je Žalac.  Direktor Županijske razvojne agencije "Hrast" Ilija Cota rekao je kako ta agencija radi na nizu projekata u okviru projekta Slavonija, Baranja i Srijem. Prema očekivanjima prvi u realizaciji bit će strateški projekti koji se tiču županijske Poduzetničke zone Vuka, izgradnje Agrotehnološkog centra u Cerni te navodnjavanja polja Sopot i Blato. Vrijednost tih projekata veća je od 350 milijuna kuna. >> 'Oživjet ćemo i potaknuti Slavoniju, koja zaslužuje čvrstu i kontinuiranu podršku Vlade' >> Spašavanje Slavonije: Napokon ulaganja i pomoć koja se čekala desetljećima 