Vlastima Republike Srpske neće biti dostavljen izvadak iz središnjeg popisa birača u Bosni i Hercegovini koji im je nužan za provedbu referenduma najavljenog za 25. rujna, odlučilo je u četvrtak Središnje izborno povjerenstvo BiH (SIP). "Većinom glasova donijeli smo odluku kojom se zahtjev povjerenstva za provedbu referenduma u RS za dostavu izvatka iz popisa birača odbija kao neosnovan i nedopušten", kazao je novinarima u Sarajevu predsjednik SIP-a Ahmet Šantić. Odluka je donesena tijesnom većinom i podržala su je četiri od sedam članova SIP-a na temelju procjene kako ad hoc formirano povjerenstvo za provedbu referenduma u RS-u nije tijelo koje bi bilo zakonom ovlašteno za raspolaganje biračkim popisom. Član SIP-a iz reda srpskog naroda Branko Petrić izrazio je nezadovoljstvo ovakvom odlukom. "Odluka je donesena preglasavanjem što postaje praksa u SIP-u i to nije dobro", kazao je Petrić. Na odluku SIP-a dopuštena je žalba Prizivnom odjelu Suda BiH čiji je pravorijek konačan i obvezujući. Najava raspisivanja referenduma u RS-u na kojemu bi se birači izjašnjavali žele li da se 9. siječnja nastavi obilježavati kad dan entiteta unatoč pravorijeku Ustavnog suda BiH koji je takav praznik ocijenio neustavnim izazvala je duboku političku krizu u BiH. Predsjednik RS Milorad Dodik u srijedu je zaprijetio kako će se referendum kojim se pokušava osporiti autoriret Ustavnog suda BiH svakako održati 25. rujna bez obzira na negativna reagiranja i pozive međunarodne zajednice da se on otkaže. Najavio je i kako će entitetske vlasti same sastaviti popis birača ukoliko im ga SIP uskrati. Istodobno s odlukom o uskrati biračkog popisa vlastima RS Središnje izborno povjerenstvo BiH u četvrtak je označilo i početak jednomjesečne kampanje za lokalne izbore koji bi se u toj zemlji trebali održati 2. listopada. Predsjednik SIP-a Šantić pozvao je sve prijavljene stranke i kandidate da vode fer kampanju i izbjegavaju jezik kojim bi se podizale napetosti u zemlji ili širila mržnja. Najavio je odlučno sankcioniranje nedopuštenog ponašanja u izbornoj kampanji koje uključuje novčane kazne do pet tisuća eura, ali i moguće eliminiranje kandidata ili političkih stranaka iz izborne utrke. Za sudjelovanje na izborima za općinska vijeća, načelnike i gradonačelnike u BiH ove su se godine prijavile 103 političke stranke, 106 koalicija i 171 neovisni kandidat. Na izbornim listama naći će se imena više od 30 tisuća kandidata.  >> U ime obitelji: zahtjev Ustavnome sudu da ponovno razmotri odluku o referendumu 