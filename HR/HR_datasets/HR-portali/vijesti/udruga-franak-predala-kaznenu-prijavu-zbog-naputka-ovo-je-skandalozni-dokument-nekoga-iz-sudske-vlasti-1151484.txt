Udruga Franak jutros je Državnom odvjetništvu RH predala kaznenu prijavu protiv nepoznatog počinitelja zbog naputka koji je poslan prekršajnim sudovima, a na temelju kojeg netko želi banke osloboditi od prekršajne odgovornosti za neugovaranje fiksnih kamatnih s marži dužnicima, poručio je danas saborski zastupnik stranke Snaga Goran Aleksić. Nepoznati je počinitelj prijavljen za kaznena djela zloporabe položaja i ovlasti, prisile pravosudnog tijela i trgovanje utjecajem, a o svemu su obaviješteni i Ministarstvo pravosuđa, prekršajni sudovi, sudačka udruga, Državno sudbeno vijeće i Državno odvjetničko vijeće. - Dobio sam od čovjeka koji je podnio prekršajnu prijavu protiv banke ono što izgleda kao naputak, koji je došao iz sudske vlasti. Očekujemo da se brzo otkrije tko se ovo usudio davati sucima, ovo je skandalozni dokument nekoga iz sudske vlasti - kaže Aleksić. Riječ je, naime, o PowerPoint prezentaciji na kojoj stoji da je napravljena 27. listopada 2016. godine, a koja sucima sugerira kako tumačiti pojedine odredbe Zakona o potrošačkom kreditiranju. - Ovim se naputkom oslobađa banke od plaćanja prekršajnih odredbi Zakona o potrošačkom kreditiranju i ne radi se o tome da bi od tog novca imali koristi članovi Udruge Franak, nego svi građani RH. To je običan pravni pamflet. U njemu piše nekoliko gnjusnih neistina. Banke su ugovarale kredite ne sukladno, nego protivno Zakonu o obveznim odnosima, što je dokazano pred sudovima – rekao je Aleksić na konferenciji za novinare u Saboru. U naputku, dodaje, stoji podatak da je izmjenama zakona iz 2013. godine obavijest banaka korisnicima kredita o promjenama kamatnih stopa automatski postajala dijelom ugovora. - U dvostranim ugovornim odnosima nije dopušteno jednostrano utjecati na ugovorni odnos... Nema šanse da obavijest može postati dio ugovora. Naputak kaže da u slučaju da su obavijestile dužnike, nisu niti morale mijenjati ugovore, te da ih obavijest oslobađa prekršajne odgovornosti. To je skandalozno – objašnjava Aleksić. Dominik Vuletić, stručni suradnik Udruge Franak, kazao je kako u istinski demokratskom društvu neovisni sudovi ne primaju naputke kako raditi te je ovaj naputak protivan Ustavu i zakonima. Tvrdi i kako dugo postoje indicije da na našim najvišim prekršajnim sudovima postoje izvaninstitucionalni utjecaji na odluke koje se donose. - Imamo posredni dokaz, naputak sudovima kako da sude. Ovom prezentacijom se pogrešno interpretira Zakon, ovo je pobjeda stranog kapitala nad Hrvatskom. Ovdje se ne šteti članovima Udruge Franak, nego državnom proračunu RH, jer novac od sankcija ide direktno u proračun – objašnjava Vuletić. Naime, kako Aleksić tvrdi, banke bi u proračun morale platiti devet do 25 milijuna kuna. Aleksić dodaje i kako je već dobio odgovor predsjednika Hrvatske udruge sudaca Đure Sesse koji je poručio kako nitko nema pravo davati sudovima naputke kako da sude te da sudovi po takvim napucima ne smiju postupati. - To mi i tražimo - da ne postupaju po tome naputku. A čini se da se po naputku već neko vrijeme radi, što se vidi iz odluka Visokog prekršajnog suda, kojima se banke oslobađaju od odgovornosti, kao što se navodi u naputku - ako su obavijestile korisnike onda one podliježu prekršajnoj odgovornosti – zaključio je Aleksić. >> Gluhonijemom Željku Kovačiću dopustili konverziju franka i nakon isteka roka 