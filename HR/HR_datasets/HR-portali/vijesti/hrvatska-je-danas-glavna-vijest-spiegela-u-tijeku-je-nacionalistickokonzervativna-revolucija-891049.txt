Screenshot: Spiegel Online NJEMAČKI list Spiegel Online danas je kao glavnu vijest na svojoj web stranici imao analizu trenutne situacije u Hrvatskoj, nakon 100 dana nove Vlade. Kako piše Spiegel, nacionalistički ton u zemlji sve je glasniji.  "Već sto dana Hrvatska ima novu vladu. Medije se drži na uzdama, a nacionalistički je ton sve glasniji", navodi njemački list. Analiza je obuhvatila je kontroverznog ministra kulture Zlatka Hasanbegovića, za kojeg Spiegel tvrdi kako trivijalizira fašističke zločine te da je oduzeo novac politički nepopularnim kulturnim i medijskim projektima.  Podsjećaju i da je Povjerenik Vijeća Europe za ljudska prava, Nils Muižnieks, prilikom posjete Hrvatskoj u travnju izjavio da su socijalna kohezija i pluralizam pod prijetnjom u Hrvatskoj.  Vladu vodi bivši farmaceutski poduzetnik, a konce zapravo vuče Karamarko U tekstu nadalje analiziraju kako Vladu vodi bivši farmaceutski biznismen Tihomir Orešković, no kako uzde zapravo drži šef HDZ-a i potpredsjednik Vlade Tomislav Karamarko.  Kao osnovne ciljeve nova je Vlada navela smanjenje duga, povećanje konkurentnosti u gospodarstvu, poboljšanje učinkovitosti uprave i smanjenje nezaposlenosti, a umjesto obećanih reformi zasad smo doživjeli samo borbu u sektoru kulture i ograničenje slobode medija, piše Spiegel .  Spomenut je slučaj nesuđenog ministra branitelja Mije Crnoje, a Spiegel u analizi piše i o spornim tekstovima ministra Hasanbegovića te smjenama na HRT-u, uključujući i izbacivanje satirične emisije Montirani proces iz programa.  Kroz razgovor s politologom dr. sc. Sandrom Knezovićem i profesorom i politologom Žarkom Puhovskim Spiegel zaključuje da Hrvatska još uvijek nije Poljska ili Mađarska, no o "nacionalističko-konzervativnoj revoluciji" se već može govoriti.