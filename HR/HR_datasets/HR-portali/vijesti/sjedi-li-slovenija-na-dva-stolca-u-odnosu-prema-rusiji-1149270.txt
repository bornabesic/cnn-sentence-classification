Slovenska je vlada krajem prošlog tjedna donijela konačnu odluku o slanju 50 slovenskih vojnika u Latviju, što je po nekim ocjenama u Ljubljani znak vanjskopolitičke disharmonije između premijera Mire Cerara i predsjednika Boruta Pahora, kojega je ta vijest zatekla dan prije njegova susreta s ruskim predsjednikom Vladimirom Putinom u Moskvi. Slovenska je vlada odluku obrazložila kao gestu kojom izražava solidarnost i kredibilnost u okviru NATO saveza i već dogovorene misije pojačane prisutnosti savezništva u baltičkoj zemlji, koju Rusija doživljava kao prijetnju na svojim zapadnim granicama. No, odluka o slanju pripadnika slovenske vojske, koji će djelovati u sklopu bataljuna pod kanadskim zapovjedništvom, i u Ljubljani je u nekim krugovima doživjela različite ocjene pa i kritike zbog "vožnje na dva kolosijeka" u odnosima prema Rusiji i Zapadu.  Istina je da se odlukom o slanju slovenskih vojnika u Latviju ispunjava obveza prema saveznicima u NATO savezu, ali je "tajming" bio "mangupski" odabran, što u Moskvi sigurno nije prošlo nezamijećeno, piše u "Dnevniku" analitičar Darijan Košir. "Ruska diplomacija je previše iskusna i lukava da bi nelagodu zbog poteza Cerarove vlade pokazala već prilikom Pahorova posjeta Rusiji, ali je sigurno da će slovenski premijer iz Moskve, kad za to dođe vrijeme, dobiti vrlo bolnu poruku", navodi u komentaru Košir, koji kao dodatni razlog nelagode vidi u činjenici da su Pahora u Moskvi pratila dva ministra koji su i potpredsjednici vlade, ministar vanjskih poslova Karl Erjavec i ministar poljoprivrede Dejan Židan. Na diplomatski dvosmislene poruke Slovenije u komentaru se osvrnuo i ruski portal na slovenskom jeziku http://si.rbth.com, nazvavši to pokušajem "sjedenja na dvije stolice", koji se Rusiji neće sviđati. "Slovenski političari rado ponavljaju mantru o slovenskoj vanjskoj politici na dva kolosijeka. To navode kad opravdavaju slanje vojnika u Latviju, koji bi Sloveniju navodno trebali zaštititi pred ruskom ugrozom, ali i kad predsjednik Borut Pahor odlazi u Rusiju na čelu jakog političkog i gospodarskog izaslanstva", piše na portalu glavna urednica Polona Frelih. Za takav se pristup obično kaže 'sjediti na dva stolca', a to je potaknulo predsjednika Pahora da posjet Moskvi poveže s posjetom Berlinu i Kijevu, pri čemu stratezi takvog planiranja smatraju da je to lukavo. Voditi pragmatičnu politiku nije samo po sebi nešto loše, ali je ponekad nemoralno sjediti na dva stolca", poentira portal Russia Behind the Headlines (rbth). U vezi s Pahorovim posjetom Ukrajini, u pokušaju neformalnog mirovnog posrednika između Rusije i Ukrajine, ruski portal na slovenskom tvrdi da je konflikte u svojim istočnim regijama 2014. godine započela upravo Ukrajina svojom " navodnom antiterorističkom akcijom", da je do sada u borbama poginulo desetak tisuća ljudi i da je Pahor za ukrajinskog predsjednika trebao reći da je "pravi agresor Ukrajina", a ne Rusija ili proruski separatisti. >>Što Hrvatska ne smije, smiju Slovenija, Francuska, Mađarska... >>Putin nakon sastanka s Pahorom: Spreman sam susresti se s Trumpom u Ljubljani >>Pahor donosi milijarde eura 