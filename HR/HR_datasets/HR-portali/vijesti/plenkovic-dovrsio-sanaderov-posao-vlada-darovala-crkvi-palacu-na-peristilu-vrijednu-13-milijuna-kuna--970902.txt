Foto: Ivo Čagalj/Pixsell, Hina, Index VLADA Andreja Plenkovića darovala je crkvi Palaču Skočibušić na Peristilu vrijednu više od 13 milijuna kuna. Nadbiskupija će u Palači otvoriti Riznicu sakralne umjetnosti u Splitu. Time je ispunjena obveza RH iz Ugovora o zamjeni nekretnina zaključenog između RH i Srednje tehničke prometne škole u Splitu iz 2008. godine, stoji u odluci. Vrijednost darovane nekretnine stavit će se u prijeboj vrijednosti nekretnina koje se neće moći vratiti Katoličkoj crkvi sukladno ugovoru između Svete Stolice i RH o gospodarskim pitanjima. Vlada je za vrijeme Ive Sanadera zamjenila nekretnine sa Srednjom tehničkom prometnom školom u Splitu te je Palača na Peristilu prenijeta u vlasništvo RH. U obrazloženju odluke se navodi da je svrha zamjene bila oslobađanje Palače Skočibušić za potrebe Muzeja sakralne umjetnosti. Kako se radi o zašitćenom kulturnom dobru, Ministarstvu državne imovine obratilo se Ministarstvo kulture kojem se, pak, obratila Splitsko-makarska nadbiskupija sa zamolbom za rješavanje imovinsko-pravnih odnosa kako bi se Palača otvorila za javnost kao Riznica sakralne umjetnosti u Splitu. Nekretnina je procijenjena na 13.130.000 kuna.  Projekt Ive Sanadera Otvaranje Muzeja sakralne umjetnosti najavljivali su političari od 2005. godine. Među ostalima, i Ivo Sanader, koji je u studenom 2005. godine obećao otvaranje do kraja 2007. godine, a mediji su pisali kako je Željko Kerum, nešto prije no što je postao gradonačelnik, također obećao otvaranje muzeja nadbiskupu Marinu Barišiću.  Barišić je, pak, prije četiri godine kazao da crkva u Muzeju sakralne umjetnosti želi pohraniti sve eksponate koji nas mogu staviti uz bok svjetskih unikatnih ostvarenja.  "Ti eksponati će moći reći tko je Grad Split, tko su hrvatski građani i što je to hrvatska kultura. Na jednom mjestu ćemo se predstaviti svijetu i reći tko smo, ali to će pomoći i nama domaćima da shvatimo svoju povijesnu, kulturnu, religioznu i duhovnu memoriju i da počnemo vrednovati sebe", kazao je Barišić.