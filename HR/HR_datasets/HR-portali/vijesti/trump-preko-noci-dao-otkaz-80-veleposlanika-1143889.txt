Ubrzo nakon što je Donald Trump položio zakletvu kao 45. predsjednik Sjedinjenih Američkih Država, svim politički postavljenim veleposlanicima uručeni su otkazi, a nitko nov nije postavljen na njihove dužnosti, piše The Independent. Trump je zatražio da svi diplomati, koje je postavio bivši predsjednik Barack Obama, napuste svoje urede u podne 20. siječnja. Njegov tranzicijski tim rekao je još 23. prosinca da neće biti izuzetaka, čak ni za veleposlanike koji imaju malu djecu. Uobičajeno je da političkim putem imenovani veleposlanici sami daju ostavke početkom mandata nove administracije, no nije uobičajeno da ih nitko nema zamijeniti.  Jednim potezom otpušteno je tako 80 veleposlanika u stranim zemljama i predstavnika u agencijama, pa čak i veleposlanica za globalna ženska pitanja. Ovaj potez ostavio je mnoge zemlje bez američkih predstavnika potvrđenih u Senatu, među njima su i diplomati u zemljama s kojima Amerika ima osjetljive odnose. To uključuje Njemačku, Veliku Britaniju, Kanadu i druge savezničke zemlje. Bez veleposlanika su ostala i diplomatska predstavništva u Kini, Indiji, Japanu i Saudijskoj Arabiji.  Proces zamjene politički imenovanih veleposlanika obično dugo traje i provodi se u Kongresu. Dosad je guverner Južne Karoline Nikki Haley zamijenio Samanthu Power u Ujedinjenim narodima, a odvjetnik David Friedman predsatvljat će Ameriku u Izraelu. Predsjednikova prva supruga Ivana Trump pokazala je zanimanje za veleposlaničku poziciju u Češkoj, što je s ushitom podržao češki predsjednik Miloš Zeman: "Ne bi mogli poslati bolju osobu u Prag." Veleposlanica Sjedinjenih Država u Hrvatskoj ostaje Julieta Valls Noyes. Američki predsjednik Donald Trump zatražio je od svih politički imenovanih veleposlanika da odmah podnesu ostavku, što je praksa u SAD-u s dolaskom svake nove administracije, no kako je J. Valls Noyes karijerna diplomatkinja, na nju se ta odluka ne odnosi. Mandate će tako prekinuti diplomati u ključnim državama, kao što su Njemačka, Velika Britanija i Kanada. 