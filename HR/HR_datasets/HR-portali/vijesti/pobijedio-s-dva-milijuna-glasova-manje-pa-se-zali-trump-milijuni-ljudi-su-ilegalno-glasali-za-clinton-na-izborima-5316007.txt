Izabrani američki predsjednik Donald Trump rekao je u nedjelju da su "milijuni ljudi" ilegalno glasali na američkim predsjedničkim izborima te da bi, da to nije tako, njegova pobjeda bila čak i veća. Svoju tvrdnju Trump nije potkrijepio dokazima, a ona je dio cjelodnevne paljbe tweetova u znak odgovora na zahtjev za ponovnim prebrojavanjem glasova u Wisconsinu. Na glasanju 8. studenoga on je pobijedio u toj američkoj saveznoj državi, no kandidatkinja Zelenih Jill Stein zahtijeva da se preispita rezultat glasanja. Demokratkinja Hillary Clinton priključila se naporima Jill Stein premda bi joj za ukupnu pobjedu nad Trumpom trebala izmjena rezultata izbora u još nekoliko drugih država. "Uz uvjerljivu pobjedu prema elektorskim glasovima, pobijedio sam i u ukupnom broju glasova, ako oduzmete milijune ljudi koji su glasali ilegalno", napisao je Trump na Twitteru, ponavljajući teme iz svoje kampanje tijekom koje je ponavljao optužbe da će izbori biti ukradeni unatoč tome što je pobijedio. "Bilo bi mi mnogo lakše pobijediti na tzv. javnom glasanju nego na izbornom koledžu, da sam vodio kampanju u tri ili četiri države umjesto u 15 država koje sam posjetio". "Pobijedio bih i lakše i uvjerljivije (no male države su zaboravljene)!, kazao je. Kasnije je dodao, opet bez potkrepljivanja ikakvim dokazima: "Ozbiljne izborne prijevare u Virginiji, New Hampshireu i Kaliforniji - pa, zašto mediji o tome ne progovore? Ozbiljna pristranost- veliki problem!", rekao je. Clinton je ukupno osvojila više od 2 milijuna glasova više od Trumpa, ali je izgubila prema broju elektorskih glasova u kojemu države imaju broj glasova ovisan o broju stanovnika.