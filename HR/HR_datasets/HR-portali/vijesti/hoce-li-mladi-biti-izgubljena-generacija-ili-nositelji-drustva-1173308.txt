Cjelovita kurikularna reforma u posljednjih je godinu dana, da se radilo na promjeni nastavnih planova i programa svih predmeta osnovnih i srednjih škola, trebala biti primjer dobre prakse, no političari su i od reforme obrazovanja u posljednjih 365 dana napravili slučaj. Još dvije izgubljene generacije Stavovi su to, motivi i vrlo jasna poruka kojom GOOD inicijativa sutra, godinu dana nakon prvog prosvjeda, organizira novu prosvjednu povorku u nadi da će i ona polučiti jednak odaziv kao i prošla koju je podržalo 50.000 građana. Jednostavno je, kažu organizatori: Hrvatska može i mora bolje, a obrazovanje mora postati nacionalni prioritet. Posljednjih 365 dana, upozoravaju to mnogi, proteklo je u odugovlačenju i administraciji koja se raspala – u gotovo svakom formiranom timu, povjerenstvu ili skupini nedostaju članovi. Neki od njih uopće nisu imenovani, neki su dali ostavke, neki gubili vrijeme na uvjeravanje u transparentnost vlastita izbora. No cijela godina nije bila dovoljna da građani – roditelji, učenici i profesori – doznaju ono najvažnije – kako će njihova djeca učiti, kako će im izgledati predmeti, sati, hoće li i čega biti rasterećeni i kako će ih ocjenjivati. Na ta pitanja odgovora nema, o tome će se tek raspravljati i odlučivati, a dotad će još dvije generacije učenika završiti “zastarjelu školu”. – U proteklih 12 mjeseci strategija obrazovanja i njezina provedba bile su ugrožene. Iako je izdvajanje iz državnog proračuna za obrazovanje veće 14 posto, kurikularna reforma i dalje se ne provodi, a obrazovanje je na meti različitih interesnih i ideoloških skupina koje žele nametnuti stavove suprotne ustavnim vrednotama i civilizacijskim dosezima – jasni su iz GOOD inicijative koji pozivaju roditelje da u prosvjednoj povorci koja će u 18 sati krenuti sa zagrebačkoga Trga bana Jelačića do Glavnog kolodvora podsjete odgovorne da oni nisu zaboravili na nužnost reforme obrazovanja. U povorci, koliko god duga bila, neće biti ministar obrazovanja Pavo Barišić, a teško će se u šetnju za obrazovanje dati nagovoriti i voditeljica ekspertne radne skupine – Jasminka Buljan Culej. Za prosvjede, poručuju, vremena nemaju – zaposleni su na reformi obrazovanja koja je, kažu to i Barišić i Buljan Culej, u punom jeku – nije stala niti će stati. U tih smo godinu dana, kažu, u kojima u Ministarstvo upire prstom za nerad na najvažnijoj državnoj promjeni u kojoj se svi obrazovni djelatnici napokon moraju oprostiti od nastavnog sadržaja iz devedesetih – usvojili strategiju obrazovanja i izradili nacrt akcijskog plana. Sada je pred njima još dvije godine kako bi roditeljima, učenicima i nastavnicima odgovorili – kako će djeca učiti. Da vremena nema, poručuje i predsjednica Kolinda Grabar-Kitarović, koja se jučer sastala i s Barišićem i s Buljan Culej kako bi odaslala jasnu poruku da prati sve što se događa s reformom. – Odgoj i obrazovanje najbolja su investicija u budućnost pojedinca i države. Ne bilo kakav odgoj i bilo kakvo obrazovanje, već ono koje potiče odgovornost, kreativnost i omogućuje primjenu znanja u realnim životnim situacijama – kazala je predsjednica Barišiću poručujući da ne treba stvari vraćati, već nadograditi ono što nedostaje. STEM daje dodanu vrijednost Predsjednica potporu daje većoj zastupljenosti u STEM području jer znanost, tehnologija, inženjerstvo i matematika stvaraju dodanu vrijednost. Hoće lii  on na prosvjed, Vedran Mornar, bivši ministar obrazovanja i zagovaratelj moderne škole primjerene današnjem vremenu, nije još odlučio. – Držao sam da prosvjedi ne rješavaju mnogo, da se svi problemi mogu riješiti argumentima, ali više nisam u to siguran. Kako zasad stvari stoje, prosvjed se čini neophodnim – kazao je Mornar. Da ćemo izgubiti još nekoliko generacija, da nemamo vremena i da odugovlačenje nije moguće, poručuje i Neven Budak. Zato je i predsjednica Grabar-Kitarović na jučerašnjem sastanku s ministrom Barišićem, njegovom pomoćnicom Sanjom Puticom i Jasminkom Buljan Culej jasno poručila: Obrazovni sustav treba lišiti ideologizacije i politizacije. O tome ovisi hoće li djeca koja danas idu u školu sutra biti izgubljena generacija ili stožerni nositelj društva – kazala je. Gordana Lešin, predškolski odgoj Nekadašnja odgojiteljica u Dječjem vrtiću Imotski i Dječjem vrtiću Jarun, a od 2006. godine i ravnateljica Dječjeg vrtića Milana Sachsa. Zadužena je za rani i predškolski odgoj. Dubravka Brezak Stamać, gimnazijski program Doktorica je znanosti, na području humanistike, filologija, smjer komparativna književnost. U novoizabranom timu bit će zadužena za gimnazijske programe. Sonja Rupčić Petelinc, strukovne škole Poslovnu je karijeru gradila kao profesorica kemije, a kao izabrana i imenovana članica ekspertne radne skupine bit će zadužena za rad i promjene u potkategoriji strukovnih škola. Robert Kuhar, umjetničke škole Poslijediplomski doktorski studij kiparstva završio je na Akademiji likovnih umjetnosti u Zagrebu. Kao član ekspertne radne skupine imenovan je u potkategoriji umjetničkih škola. Jasminka Buljan Culej, voditeljica reforme U timu ima 7 od 12 članova. Nedostaje joj pet suradnika, a jedan je “pogrešno” imenovan – nema kompetencije. Mirko Ruščić, nema potvrde o smjeni Dolazi s Prirodoslovno-matematičkog fakulteta u Splitu. No Ruščić ne zadovoljava uvjete za rad na nastavničkim studijima, čime se trebao baviti u ekspertnoj radnoj skupini. Ružica Vuk, STEM U novoimenovanom sastavu ekspertne radne skupine bit će zadužena za prirodoslovlje, tehnologiju, inženjerstvo i matematiku – STEM područje. Loretana Farkaš, društveno-humanističko područje Doktorirala je na Filozofskom fakultetu u Zagrebu, Odsjeku za kroatistiku, a u novoj ekspertnoj skupini birana je u potkategoriji društveno-humanističkog područja. Zagovara li osnovnu školu od devet ili osam godina, kako vidi procese učenja, Jasminka Buljan Culej koja će raditi na tim pitanjima, još nije prezentirala. To čuva za sebe. Jedino je novinarima na uvid dala plan kojim je dobila posao, a koji doslovno prati prijedlog nacrta akcijskog plana. Je li ga Culej imala na uvid ranije kao zaposlenica Ministarstva? Taj je nacrt akcijskog plana na prva očitovanja ustanovama poslan tek početkom svibnja, a rok za dostavu dokumentacije onih koji su se kandidirali za voditelja ekspertne skupine bio je 22. travnja, ranije nego je akcijski plan poslan u institucije na mišljenja. Odgovora iz Ministarstva o tome još nema. Buljan Culej kaže da nastavlja s radom – za mjesec dana formirat će cijelu ekspertnu skupinu. Ona prošla u svom je punom sazivu počela odmah s radom. Činili su je uz Jokića: Suzana Hitrec, Branka Vuk, Zrinka Ristić Dedić, Branka Baranović, Ružica Vuk, Tom Reškovac.