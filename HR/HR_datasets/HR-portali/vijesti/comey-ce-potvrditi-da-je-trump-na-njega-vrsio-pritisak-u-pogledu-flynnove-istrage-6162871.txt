Bivši direktor FBI-a James Comey kani u svjedočenju pred Kongresom potvrditi informacije po kojima je predsjednik Donald Trump na njega vršio pritisak da odustane od istrage o vezama nekadašnjeg savjetnika za nacionalnu sigurnost Michaela Flynna s Rusijom, izvijestio je u srijedu CNN. Senatski odbor za obavještajna pitanja 19. svibnja je objavio da će Comey, kojega je Trump otpustio deset dana ranije, svjedočiti javno nakon Dana sjećanja 29. svibnja, a CNN je izvijestio pozivajući se na neimenovan izvor da bi se to moglo realizirati početkom idućeg tjedna. Predstavnici odbora nisu željeli komentirati informaciju. Taj odbor provodi jednu od glavnih istraga moguće ruske upletenosti u predsjedničke izbore te istražuje je li postojao dosluh između Trumpova izbornog tima i Rusije. Američka je obavještajna zajednica u siječnju zaključila da je Moskva pokušala utjecati na ishod američkih predsjedničkih izbora u Trumpovu korist. Rusija je zanijekala svaku umiješanost, a Trump tvrdi da je pošteno pobijedio na izborima. Nakon što je Comey otpušten, u medijima su se pojavila izvješća po kojima je Trump tijekom sastanka u veljači u Ovalnom uredu tražio od Comeya da prekine istragu o Flynnu. Ako se ta informacija potvrdi, to će značiti da je Trump izravno pokušao utjecati na saveznu istragu.