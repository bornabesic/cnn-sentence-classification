Od ranoga jutra u Vukovar je pristizalo na desetke autobusa iz cijele Hrvatske i dijaspore s mladima koji su bili sudionici 10. Susreta katoličke mladeži. U gradu heroju, pod geslom „Krist, nada naša“, okupilo se oko 30.000 mladih te je tako Vukovar, barem na jedan dan, simbolično postao „hrvatska prijestolnica mladih“. – Prelijepo nam je u Vukovaru. Grad je predivan. Drago mi je i što će se na jednom mjestu okupiti toliki broj mladih na našim susretima. Obišli smo malo i grad kako bismo se upoznali s njegovim znamenitostima jer o Vukovaru do sada najviše znam iz medija – rekla nam je Ana (17) iz Zadra. Susreti su započeli molitvom kod spomen-obilježja na Memorijalnom groblju žrtava iz Domovinskog rata koju je predvodio predsjednik Odbora HBK za mlade, pomoćni zagrebački biskup, mons. Mijo Gorski. Poslije molitve na groblju rijeka mladih, od kojih je puno njih nosilo hrvatske zastave, uputila se do dvorca Eltz u čijem je perivoju misu služio nadbiskup đakovački i osječki i metropolit Đuro Hranić. U svojoj propovijedi Hranić je, u nazočnosti 30-ak biskupa, rekao kako se iz Vukovara želi poslati poruka nade i ohrabrenja koja izvire iz Božje nade i dobrote objavljene u Isusu Kristu koji je naša nada. – Grad Vukovar pruža snažnu poruku. Ovdje smo na poseban način kao narod iskusili da Bog svoje nikada ne ostavlja. Ako smo povezani s Kristom koji ne umire, i sam je život i ljubav, tada smo u životu i postajemo nositelji života, radosne vijesti za naš svijet – rekao je Hranić. Obraćajući se brojnim okupljenima mladima, Hranić je progovorio i o aktualnoj situaciji u Hrvatskoj rekavši kako je mnogo onih koji zbog razočaranja u ljude, institucije, politiku te puni gorčine i nezadovoljstva tonu u izolaciju, osamljenost i beznađe, ali i drogu, alkoholizam, agresivnost. Kazao je i kako su mnogi građani Hrvatske, razočarani i ogorčeni, napustili Hrvatsku u potrazi za boljim životom. Dodao je i kako smo se svi nadali političarima i gospodarstvenicima koji ne vode brigu prvotno o svojim osobnim interesima i profitu nego prije svega o općem dobru građana i čitavome društvu. – Nadasmo se etičnosti, poštenju i istinoljubivosti, društvu u kojem je na najvišem mjestu savjesnost, čestitost i kompetentnost i u kojemu se autoritet postiže odgovornošću i poštenim radom. A mi se nadasmo. Nema i ne može biti blagostanja i napretka ako nema vas koji ste spremni učiti, studirati, marljivo raditi, biti postojani u dobru, odustajati od veze, protekcije, mita i korupcije, od grešnih obrazaca ponašanja i prizemne logike ovoga svijeta i biti zdrava alternativa ovome svijetu, rekao je Hranić. Okupljene mlade u perivoju dvorca Eltz, koji se nalazi uz plavi Dunav, na početku misnoga slavlja pozdravio je i apostolski nuncij u RH nadbiskup Alessandro D’Errico koji je rekao kako će papi Franji prenijeti poruku da je u Vukovaru vidio jedan novi horizont koji čine hrvatski mladi katolici. – Sveti Otac prati molitvom ovo slavlje te upućuje najljepše želje biskupima i osobito svim mladima – rekao je nadbiskup Alessandro D’Errico. Tom prilikom pročitao je i poruku pape Franje u povodu održavanja susreta hrvatske katoličke mladeži. Tu se hrvatska mladež poziva da u svojim župnim zajednicama pronosi geslo susreta „Krist, naša nada“. Poslije mise, na kojoj je liturgijsko pjevanje animiralo 240 pjevača iz 18 župa Đakovačko-osječke nadbiskupije okupljenih u Nadbiskupijskih zbor mladih, sudionici Susreta katoličke mladeži imali su priliku sudjelovati u programu koji uključuje radionice, molitve i koncerte. Bila je i ovo prilika da se bolje upoznaju i razmijene kontakte. – Ovo je nešto nezaboravno svima nama. Prvi sam put na susretima katoličke mladeži i sada mi je žao što se i ranije nisam pridružio. Lijepo je bilo vidjeti toliki broj mladih, sudjelovati na misi, čuti propovijed – rekao nam je Mislav (16) iz Zagreba. Mladi su imali slobodnoga vremena pa su mogli razgledati Vukovar, sjesti u neki od kafića, posjetiti Festival cvijeća u središtu grada, ali i nazočiti i treningu sinjskih alkara koji će 6. svibnja sudjelovati na svečanoj Sinjskoj alki u Vukovaru. Mnogi od njih nosili su majice s prepoznatljivim logotipom susreta u Vukovaru koji sadrži tri elementa – križ, golubicu i siluetu vukovarskog Vodotornja. – Već sam dolazio u Vukovar, ali se uvijek rado vraćam. Grad mi je prelijep. Drago mi je kad vidim koliki broj nas se okupio na susretima i da na njima, bez obzira na to odakle tko dolazio, uvijek pokažemo zajedništvo i ljubav prema domovini – rekao je Ante (18) iz Mostara. Susreti katoličke mladeži održavaju se svake dvije godine, sljedeći su put u Zagrebu. 