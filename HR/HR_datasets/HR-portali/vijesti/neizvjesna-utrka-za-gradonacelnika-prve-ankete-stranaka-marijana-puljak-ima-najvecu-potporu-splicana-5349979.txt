Lokalni izbori koji će se održati u svibnju bit će, osim u Zagrebu, zanimljivi i prilično neizvjesni i u Splitu, gdje su već počele kružiti ankete o popularnosti kandidata. Jutarnji je iz nekoliko izvora dobio dvije ankete koje su za HNS radile dvije renomirane agencije i u oba istraživanja, a potvrđuje nam to nekoliko sugovornika iz svih političkih opcija, vodi Marijana Puljak, predsjednica stranke Pametno i splitska gradska vijećnica, dok se za drugo mjesto bore Robert Pauletić i Andro Krstulović Opara. Prema jednoj anketi, Puljak ima podršku 22,7 posto ispitanika, na drugom je mjestu Robert Pauletić, izgledni Mostov kandidat, sa 16,3 posto podrške, a na trećem HDZ-ov Andro Krstulović Opara s podrškom 15,8 posto anketiranih.Treba napomenuti da je anketa rađena prije nego što je Opara objavio kandidaturu, pa se u njoj spominje i predsjednik splitskog HDZ-a Petar Škorić, koji je dobio podršku 4,7 posto anketiranih. Ako bi se zbrojili postoci dvojice HDZ-ovaca, ispada da je Opara na drugom mjestu sa 20,5 posto podrške. HNS-ov Srđan Gjurković je na 7,7 posto, sadašnji dogradonačelnik Goran Kovačević na 4,1 posto (HNS), što znači da je HNS ukupno na 11,8 posto, a predsjednik splitskog SDP-a Darko Parić na šest posto, dok je Roko Andričević (SDP) na 5,8 posto. SDP ukupno, dakle, ima 10,1 posto. Trenutni gradonačelnik Ivo Baldasar je bez šansi za drugi mandat i ima 5,4 posto. Prema preferencijama stranaka, HDZ vodi sa 29,7 posto, SDP je drugi sa 24,2 posto, Pametno je na trećem mjestu sa 14,3 posto, a Most četvrti sa 13,2 posto. Kerumov HGS ima 4,4 posto, a HNS je na 3,7 posto. Postoji i druga anketa, u kojoj je Puljak na 18,5 posto, dok je Pauletić na 12,5 posto. No, HDZ-ovci napominju kako je Krstulović Opara zapravo prvi kada se zbroje rezultati njihova trojca. Naime, prema tim rezultatima, Opara ima 11,5 posto, Škorić 5,5, a Anđelinović 2,5, pa kada se to zbroji, HDZ ima jedan postotni poen više od Puljak. SDP bi prema toj anketi osvojio 8 posto (dvojica potencijalnih kandidata ukupno), a HNS-ovac Srđan Gjurković 7 posto glasova, dok sadašnji splitski dogradonačelnik Goran Kovačević osvaja 2,5 posto. - Rezultati nisu iznenađenje, građani Splita znaju tko godinama jedini radi za interese grada i građana. Prava bitka tek slijedi, ali sam sigurna da će Pametno imati najbolji rezultat na izborima. - komentirala je jučer Puljak te napomenula da su otvoreni za sve opcije koje žele dobro Splitu. U Mostu kažu kako nisu odredili kandidata, ali doznajemo, Božo Petrov i Nikola Grmoja razgovaraju s Pauletićem i uvjeravaju ga da krene u utrku, a on, kažu izvori, još razmišlja.Jutarnji je njegovu kandidaturu najavio još u svibnju, a ponovno je aktualna nakon fijaska s Ivanom Ninčević-Lesandrić, koja se ne može kandidirati jer neće moći imati prijavljeno prebivalište u Splitu dulje od šest mjeseci. Sam Pauletić jučer se pozvao na intervju u Slobodnoj Dalmaciji iz srpnja, u kojem govori kako “pozicija gradonačelnika Splita i nije osobito privlačna zbog negativne energije od silnih uhljeba koji su u Banovini našli utočište”. Opara: Ankete nepouzdane jer su rađene prije moje kandidatureU splitskom HDZ-u ne demantiraju ankete, ali napominju da su rađene prije službene kandidature Krstulovića Opare i da su se u njima ispitivala tri HDZ-ova kandidata - uz Oparu, tu su bili još i Petar Škorić, predsjednik splitskog HDZ-a, te Šimun Anđelinović, splitski rektor. Uz to, kažu i da se SDP tek konsolidira te da će sigurno rasti u anketama nauštrb Marijane Puljak. No, nije isključeno da SDP na kraju i podrži predsjednicu stranke Pametno kako bi zajednički pokušali pobijediti Oparu, jer kako sada stvari stoje, Gjurković iz HNS-a, kojeg je SDP razmišljao podržati, i nema šanse, a oni su bez jačeg kandidata. Barem zasad. Darko Parić neće ići u tu utrku. Izgledno je da će se bitka za drugi krug voditi između Puljak, Opare i Pauletića. - Ankete kao ankete. Izneseno je nekoliko analiza koje nisu utemeljene na brojkama, a anketa je napravljena prije moje kandidature - komentirao je Opara anketu o kojoj je pisala Slobodna Dalmacija? (G.P.)