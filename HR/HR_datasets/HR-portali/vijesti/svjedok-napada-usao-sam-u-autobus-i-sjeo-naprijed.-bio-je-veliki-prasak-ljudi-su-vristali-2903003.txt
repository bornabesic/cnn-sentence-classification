Šef izraelske službe sigurnosti Shin Bet potvrdio je večeras da je eksplozija bombe u autobusu broj 12, koja je odjeknula u 17.34 po izraelskom vremenu, posljedica terorističkog napada. U eksploziji je prema posljednjim informacijama 21 ozlijeđenih, a troje teško. Autobus broj 12 koji je vozio od juga prema sjeveru Jeruzalema, oko dva kilometra od centra grada, u industrijskog zoni, eksplodirao je usred najveće gužve na kraju radnog dana i zahvatio drugi autobus. Oštećeni su i okolni automobili te stambene zgrade. Ozlijeđeni su prevezeni u dvije bolnice u Jeruzalemu. Avi Rifkind, direktor odjela za hitnu pomoć u bolnici Hadar Ein Karens, izjavio je da je dio ozlijeđenih zadobilo ozljede čavlima kakve su viđene u ranijim terorističkim napadima. Vijest o novom terorističkom napadu objavljena je već nakon 20 minuta nakon eksplozije dok smo se vozili iz Nazareta prema Tel Avivu u kojem se trenutno nalazi grupa hrvatskih novinara, oko 60 kilometara od mjesta eksplozije. Policija je u prvom službenom priopćenju svega pola sata nakon eksplozije kazala kako se najvjerojatnije radi o tehničkom kvaru na autobusu koji je izazvao eksploziju. Na žalost, vrlo brzo stigla je potvrda da se ipak radi o terorističkom napadu. Prema neslužbenim informacijama moguće je da je medu ozlijeđenima i bombaš samoubojica. Joram Halebi, načelnik jeruzalemske policije, i jeruzalemski gradonačelnik Nir Barkat potvrdili su da je eksplozija izazvana bombom koja je ostavljena u autobus - Eksplozija u zadnjem dijelu autobusa rezultat je podmetnutog eksploziva. Podmetnuta bomba izazvala je veliku štetu na susjednom autobusu koji je bio pun putnika, velika oštećenja su na okolnim zgradama i na brojnim osobnim automobilima u blizini - poručio je načelnik jeruzalemske policije Joram Halebi. - Naše snage su koncentrirane na to da otkrijemo i provjerimo odakle dolazi eksploziv, tko ga je podmetnuo i kako je unesen u autobus. Nismo imali nikakvih upozorenja o ovakvoj mogućnosti. Nismo apsolutno sigurni da se radi o samoubojici jer se cijela stvar još istražuje. Iz činjenica na licu mjesta vidimo da je riječ o eksplozivu podmetnutom u gradskom autobusu. Jeruzalem je spreman suočiti se s ovakvim situacijama - kazao je Halebi. Autobus je eksplodirao u ulici Moshe Barana upravo kada je uz taj autobus stajao drugi iz gradskog prijevoza pun putnika te nekoliko vozila koja su također stradala. Jake policijske snage i istražitelji nalaze se u tom dijelu Jeruzalema. Glasnogovornik jeruzalemske policije Asi Aharoni je kazao kako još ne znaju što je točno uzrok eksplozije, jer još nisu pronađeni dijelovi bombe u okruženju mjesta eksplozije. Taj dio Jeruzalema je pod potpunom policijskom kontrolom i nije moguće doći u njega. Glasnogovornik hitne pomoći je kazao da je većina putnika stradala od opekotina ili dima udisanog nakon eksplozije. Liječnik Ofe Marin iz odjela traumatologije te bolnice izjavio je da je u njoj hospitalizirano osam osoba od kojih su dvoje životno ugroženi, a imaju ozljede donjih ekstremiteta. Najveći broj ozlijeđenih ima ozljede od čavala koji su očigledno bili u eksplozivu. Izraelski mediji prenose izjavu 13-godišnjeg Ashera Bacalela koji je bio u autobusu u vrijeme eksplozije. - Ušao sam u autobus i sjeo naprijed. Bio je veliki prasak, ljudi su vrištali. Hvala Bogu ja sam dobro, jako sam se prepao - kazao je Asher Bacalel koji je na sreću lakše ozlijeđen. Njegova majka bila je kod kuće i čula vijest o eksploziji. Požurila je u bolnicu jer je znala da je Asher u tom autobusu. - Odjurila sam u bolnicu. Na sreću, lakše je ozlijeđen. Nadam se da ćemo još danas kući - kazala je majka. Nesreća se dogodila u industrijskom predgrađu Jeruzalema oko dva kilometra od centra grada i oko pet kilometara od Betlehema, gdje se u pravilu ne nalaze turisti ni stranci. Terorističkih napada, eksplozija u Jeruzalemu ili napada na javni gradski prijevoz i stanovnike Jeruzalema nije bilo jako dugo, kažu nam u Jeruzalemu, koji kao sveti grad za tri vjerske zajednice uglavnom nije na meti terorista. Posljednji sličan napad bio je 2012. u Tel Avivu, kada je također eksplodirao autobus, ali nije bilo mrtvih.   ako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!