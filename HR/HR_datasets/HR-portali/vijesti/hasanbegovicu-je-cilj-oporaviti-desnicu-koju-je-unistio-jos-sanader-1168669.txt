Može li Zlatko Hasanbegović s Brunom Esih i Željkom Glasnovićem formirati novu desnicu, koja je već dugo na koljenima i potpuno marginalizirana, a koja bi prikupljala glasove birača kojima je HDZ preblaga verzija konzervativne demokršćanske stranke? Vjerojatno se to pita i Hasanbegović koji je upravo kandidiranjem na listi nezavisne Brune Esih za zagrebačku Skupštinu, čime se samoizbacio iz HDZ-a, krenuo u tu političku avanturu. Lokalni izbori prvi test Trojka za sada funkcionira na nezavisnoj listi Brune Esih, a hoće li formirati stranku, vjerojatno će ovisiti o tome hoćemo li uskoro na izvanredne parlamentarne izbore ili će se politička kriza rasplesti formiranjem nove Vlade. Posve je jasno da će Hasanbegović, Esih i Glasnović činiti novi saborski klub, a mogućnost novih izbora vjerojatno je bila okidač da Hasanbegović političku sreću potraži na novoj platformi. Budući da nije bio u milosti šefa HDZ-a Andreja Plenkovića i da je pitanje bi li na novim izborima uopće bio na listi za Sabor, premda nije isključeno da ne bi, Hasanbegović u sadašnjoj konstelaciji snaga u HDZ-u niti je imao niti bi imao neko istaknuo mjesto za plasiranje svojih ideja. Lokalni izbori prva su prilika Hasanbegovićevoj trojki da testira svoju snagu na političkom tržištu. Zadovoljavajući rezultat u Zagrebu dao bi im krila za nove političke uzlete. Pritom, sasvim je jasno da se Hasanbegović, Esih i Glasnović, žele li zagrabiti desnije HDZ-ovo biračko tijelo, ne mogu prometnuti u rušitelje eventualne nove HDZ-ove Vlade. Oni za Plenkovićevu parlamentarnu većinu nisu izgubljeni, ali postavljat će uvjete pod kojima će im biti prihvatljivo podržavati HDZ-ovu Vladu. – Ja sigurno neću biti taj koji će rušiti Vladu, ali jasno je da u njoj ne mogu biti SDSS, HNS ili IDS – jasan je Hasanbegović. Visokopozicionirani članovi HDZ-a, bliski s Hasanbegovićem, komentiraju da on za sada sve simpatije svojih birača dobiva na svoje ime i prezime. Upozoravaju da on što prije mora ponuditi politički program, platformu na kojoj kani djelovati i koju kani nuditi biračima. Glas za HSP je glas za SDP Hrvatska desnica nije se oporavila još otkad ih je bivši premijer Ivo Sanader doslovno politički uništio. Glas za HSP glas je za SDP (jer je glas manje HDZ-u), poznata je Sanaderova poruka s parlamentarnih izbora 2007. godine koja je doslovno demontirala Đapićeve pravaše. HSP je te izbore završio s tek jednim saborskim mandatom, dok su četiri godine prije imali čak šest zastupnika. Otad se desnica nije oporavila iako je zabljesnula Ruža Tomašić koja je na listi HDZ-a za Europarlament dvaput osvajala najviše preferencijalnih glasova. Tomislav Karamarko u svojoj je koaliciji šlepao HSP AS, koji se u međuvremenu riješio R. Tomašić, stranka je imala tri mandata nakon pretprošlih izbora, a Ivan Tepeš, tadašnji šef stranke, bio je i potpredsjednik Sabora. HSP AS praktički je uništio Andrej Plenković kada ih nije htio u koaliciji s HDZ-om na zadnjim izborima pa nisu osvojili nijedan mandat. Može li Hasanbegović oporaviti desnicu, vidjet ćemo na lokalnim izborima u Zagrebu 21. svibnja. 