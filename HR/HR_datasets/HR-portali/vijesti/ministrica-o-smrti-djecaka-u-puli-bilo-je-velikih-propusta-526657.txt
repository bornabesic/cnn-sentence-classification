Utvrđeni propusti ukazali su na potrebu preispitivanja organizacije i načina rada s činjenicom da bi se dobrobit djeteta i njegove obitelji trebala staviti u prvi fokus našega rada, kazala je ministrica za demografiju, obitelj, mlade i socijalnu politiku Nada Murganić, komentirajući tragediju koja je potresla Hrvatsku. Upitana kako komentira to da službenica Centra u obzir nije uzela izjavu majke gospođe Chiare da je ona bolesna, kazala je kratko da su utvrđeni propusti te da u Centru nisu izrečene nikakve mjere. - Molim sve građane, svu zainteresiranu javnost, sve koji su potreseni ovim slučajem, da ovu izjavu prihvate u dobroj vjeri. Ne radi se o nikakvoj šutnji institucija, zaista nam je izuzetno stalo da se ovakvi slučajevi više ne događaju, kazala je. Danas se inspekcijski nalazi provode u Domu za odgoj djece i mladeži u Puli, kao i u Petrinji u Centru za socijalnu skrb. Upitana što Ministarstvo po pitanju sprječavanja ovakvih slučajeva može napraviti, odgovorila je da su oni svoj dio odgovornosti prihvatili te da će i dalje raditi u svrhu preventive, na stručnim potporama i modernizacijama. - Na centrima za socijalni rad su veliki tereti, pravna zaštita je komplicirana. Centri za socijalnu skrb kao i Ministarstvo preuzet će svoj dio odgovornosti, međutim kao i u svakoj životnoj situaciju nisu za ovakve oblike ponašanja isključivo odgovorni centri. Važna je odgovornost svih resora. Naša odgovornost je u tome što smo uočili i priznali.  - Kompletnu sliku ćemo imati kada dobijemo inspekcijske nalaze koji se provode u Domu za odgoj djece i mladeži Puli i Centru za socijalnu skrb u Petrinji. Radit ćemo s našim stručnim radnicima i o svemu obavještavati javnost. Ja bi iskoristila priliku i pozvala da se smire reakcije na društvenim mrežama, da se smire strasti, jer to čitaju roditelji, to čitaju djeca i to nije dobro za rast i razvoj djece. To ne doprinosi odnosu i radu s djecom. Ne želimo da se naše ministarstvo veže se nečim što se naziva šutnja u administraciji. Upitana koje su moguće posljedice i mjere za službenike ako se dogode ovakvi ili slični slučajevi kazala je da će mjere biti izrečene u skladu s razinom odgovornosti i težinom propusta. Na tome, ponovila je, kvalitetno i naporno radimo.