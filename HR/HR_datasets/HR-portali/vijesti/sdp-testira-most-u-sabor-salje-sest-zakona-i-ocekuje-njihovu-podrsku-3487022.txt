U SDP su odlučili provjeriti misle li u Mostu ozbiljno kada putem glasnogovornika Nikole Grmoje najavljuju da nikada nisu zatvorili vrata suradnji sa SDP-om, kao i da je “zaboravljeno ono što im je Zoran Milanović pokušao napraviti”. SDP će ovih dana u saborsku proceduru uputiti prijedloge čak šest zakona i pričekati hoće li predstavnici Mosta podržati njihove zakonske inicijative. - To će biti test za ekipu Bože Petrova. Njihove medijske najave da su otvoreni za suradnju još doživljavamo kao spinove, ali zato im sada nudimo priliku da dokažu kako misle ozbiljno. Prvi korak koji u Mostu trebaju napraviti jest stavljanje naših zakona u parlamentarnu proceduru, a onda i podrška pri glasanju - objasnio je član vodstva SDP-a. Ovo je set prijedloga koji se vrlo skoro trebaju naći u Saboru: Zakon o Hrvatskoj gospodarskoj komori, Zakon o referendumu, Zakon o financiranju političkih aktivnosti, Zakon o medicinskoj uporabi konoplje, Zakon o civilnim i vojnim žrtvama Domovinskog rata i Zakon o domovima umirovljenika. Hoće li i kada SDP-ovi zakoni ući u proceduru, odlučuje saborsko Predsjedništvo u kojem HDZ i Most imaju većinu. Formalno, većina može iduće četiri godine onemogućiti raspravu o opozicijskim zakonima. Utoliko je sve na Petrovu i Mostu, od kojih u SDP-u traže da zakone stave na dnevni red, a kasnije i podrže pri glasanju. Ionako su - tvrdi suradnik Zorana Milanovića - tijekom lanjskih pregovora o zajedničkoj vladi mostovci tražili donošenje novih zakona o HGK, kao i o drukčijem financiranju stranaka. - Sada imaju priliku pokazati koliko su dosljedni i spremni na reforme. Ako neće podržati naše prijedloge, vidjet će se da Most zapravo fingira sukobe s HDZ-om - kažu u SDP-u. Najprije bi se trebalo raspraviti o Zakonu o HGK, koji je napravio Gordan Maras. Njegov prijedlog sadrži zahtjev da članstvo u HGK postane dobrovoljno, što je ideja koju je promovirao i kao ministar. Peđa Grbin autor je Zakona o referendumu i Zakona o financiranju političkih aktivnosti. Tako se na referendumu ne bi mogle donositi odluke koje bi ugrozile vrednote ustavnog poretka, a za lokalni referendum niti odluke koje bi bile suprotne Ustavu, pravnim aktima EU i zakonu. Usto, ideja je i produljenje roka za prikupljanje potpisa sa 15 dana na 30 radnih dana, odnosno sa dva na šest tjedana. U Zakonu o financiranju političkih aktivnosti zastupnici koji bi prešli iz jedne stranke u drugu ne bi dobili sredstva koja im pripadaju na temelju mandata. Zakon o umirovljeničkim domovima napisao je Mirando Mrsić. Domovi umirovljenika su vlasništvo HZMO-a, a sad bi postali vlasništvo lokalne samouprave. Zakonom o medicinskoj uporabi konoplje želi se proširiti krug bolesnika koji imaju pravo na marihuanu koja se koristi u medicinske svrhe. Posljednji je zakon o ratnim stradalnicima, koji proširuje prava civilnih ratnih žrtava.