Hrvatska predsjednica Kolinda Grabar Kitarović je u četvrtak sudjelovala na summitu NATO članica u Bruxellesu. Kamere su snimile kako se pokušava približiti američkom predsjedniku Donaldu Trumpu. Prema protokolu, Grabar Kitarović je bila u redu iza Trumpa. No, kada se povorka zaustavila uspjela je doći odmah iza Trumpa da bi se, akda je njemačka kancelarka Angela Merkel otišla za govornicu, "probila" u prvi red i stala do američkog predsjednika. Zatim je, tijekom razgledavanja novog zapovjedništva NATO-a, Kolinda Grabar Kitarović cijelo vrijeme hodala pored Trumpa.  Nakon završetka summita NATO-a, predsjednica je kazala da je američkog i francuskog predsjednika pozvala u posjet Hrvatskoj. - Tijekom cijelog ovog druženja danas poslije podne, hodajući hodnicima nove zgrade NATO-a i kroz prijem koji je prethodio summitu bilo je dosta prigoda za razgovor. Razgovarala sam i s predsjednikom Trumpom i pozvala ga u posjet Hrvatskoj - rekla je predsjednica. - Iznenadila sam se koliko je razgovarao sa svima, uključujući i sa mnom. Uglavnom, bio je vrlo opušten, ležeran i ljubazan prema svima, čak se malo i šalio - rekla je Grabar-Kitarović o razgovorima s američkim predsjednikom.