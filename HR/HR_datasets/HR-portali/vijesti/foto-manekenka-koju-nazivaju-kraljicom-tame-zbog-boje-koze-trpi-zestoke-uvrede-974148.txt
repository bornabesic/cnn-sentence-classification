Foto: Instagram MANEKENKA iz Južnog Sudana Nyakim Gatwech nedavno je otkrila kritike i bezobrazna pitanja koja joj ljudi postavljaju zbog njezine boje kože. Nyakim se preselila u SAD da bi pronašla bolji život, no kaže da su je tamo dočekale žestoke uvrede zbog izgleda, piše HuffingtonPost. "Jednom prilikom, vozač taksija me pitao: 'Nemoj se uvrijediti, ali da ti netko ponudi 10.000 dolara bi li izbijelila svoju kožu?'. Toliko me šokirao pitanjem da sam se samo počela ludo smijati. Nakon toga je shvatio da ne bi nikad tako nešto napravila i naravno da ne bih jer zašto bi za bilo koju cijenu mijenjala ovaj predivan melanin koji mi je Bog podario", rekla je. "Ne biste vjerovali kakva mi pitanja ljudi postavljaju", dodala je. Kaže da su je ljudi puno puta izvrijeđali otkako se preselila u SAD, no naučila je zavoljeti sebe i prihvatiti boju svoje kože. Ipak, ističe da put do samoprihvaćanja nije bio lak. "U jednom periodu u svom životu razmišljala sam o tome da si posvijetlim kožu, da izbjegnem poglede ispod obrva i da budem privlačnija dečkima", rekla je za Yahoo Beauty. Modni ju je svijet zbog boje kože prozvao "Kraljicom tame". Dodala je i da je više puta doživjela žestoku diskriminaciju zbog boje kože no s vremenom je naučila nositi se s uvredama i kritikama. "Moja koža upija sunčeve zrake i moja kosa prkosi gravitaciji. Ne možete mi reći da nisam magična", napisala je u jednom od svojih objava na Instagramu.