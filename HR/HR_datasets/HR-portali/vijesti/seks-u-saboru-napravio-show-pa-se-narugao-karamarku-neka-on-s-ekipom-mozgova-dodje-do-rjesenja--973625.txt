Foto: Hina DANAS se održava Dan Hrvatskog sabora, a Šeks je to iskoristio za pravi mali show pred novinarima.   "Trideseti svibnja 1990. godine označio je prijelomnicu u stvaranju novog ustavnog poretka demokratske Hrvatske i taj dan se obilježavao niz godina upravo kao dan na kojem je u cjelokupnoj povijesti jedan demokratski izabrani parlament, odnosno sabor donio sve državotvorne odluke za samostalnost i nezavisnost Hrvatske države. U  tome je značenje tog sabora i tog 30 svibnja. U cjelokupnoj povijesti svi raniji sabori su bili nedemokratski, a ovaj je bio prvi demokratski i taj je donio sve ključne odluke vezane uz sudbinu Hrvatske", rekao je Šeks  "Nastala je potpuna zbrka izmjenom datuma 2000. godine. Ovo je stavljeno za spomendan sabora, Dan državnosti prebačen je za 25. lipnja, uveden je Dan neovisnosti, Dan pobjede u kolovozu, Dan branitelja. Nastala je kompletna zbrka i svake godine se nalazimo, i mediji i svi, u jednoj situaciji u kojoj građani više ne znaju koji je blagdan i što je. Izgubilo se svako značenje svih mogućih blagdana, nešto se umjetno održava. Ja sam pledirao da se istraži javno mnijenje kako da se jedan krovni nacionalni blagdan, kao što imaju SAD, Francuska i Njemačka, da se krovni blagdan utvrdi istraživanjem mnijenja i da se vidi koji bi to bio datum i dan. I da se ovisno o tom istraživanju raspiše referendum o tome. Ali čini mi se da će sve završiti kao i na svim dosadašnjim raspravama, žalopojkama zašto nema zastava, zašto građani ne znaju kad ih anketirate na ulici. Ogroman broj nema pojma, ne zna...", dodao je Šeks. Narugao se Karamarku  Na pitanje novinara o tome kako je njegov "omiljeni predsjednik HDZ-a Tomislav Karamarko" najavio da će HDZ, kada dođe na vlast, vratiti Dan državnosti 30. svibnja, ali to se još nije dogodilo, Šeks se narugao bivšem čelniku HDZ-a.   "Pitajte tog gospodina o kome je riječ. Vjerojatno će on sad kad ustanovi svoj think tank, ovaj institut za javne politike i dobrobit Hrvatske, s ekipom mozgova doći do rješenja", rekao je Šeks  "Ja sam iznio svoje osobno razmišljanje i stajalište", dodao je Šeks na pitanje hoće li Plenković donijeti tu odluku.   "Vidim ja kud vi mene vučete. Nisam razočaran nego oduševljen", odgovorio je Šeks na pitanje što misli o današnjim političarima.  Na pitanje do kada će trajati saziv ovog sabora, Šeks se počeo vidno zafrkavati.   "On će trajati do svog kraja. Kraj će mu biti kad mu prestane početak. Sad je u prvoj desetini. To vi pravite show, a ja bih trebao glumiti u njemu", rekao je Šeks novinarima u saboru.  "Drago mi je da sam zadovoljio sav vaš interes u potpunosti", završio je nasmijani Šeks.