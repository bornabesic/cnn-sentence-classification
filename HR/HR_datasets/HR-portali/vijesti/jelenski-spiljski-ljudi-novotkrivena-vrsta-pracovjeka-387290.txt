Fosilizirani ostaci ljudi iz kamenog doba, koji su pronađeni u dvije spilje u južnoj kineskoj provinciji Guangxi, pripadaju novootkrivenoj vrsti pračovjeka koja je živjela do osvita poljodjelstva, prenosi Guardian. Znanstvenici su ostali u nevjerici gledajući ostatke kostura koji pripadaju najmanje četirima različitim jedinkama starima između 14,300 i 11,500 godina, a koji su neobična kombinacija primitivnih i modernih anatomskih karakteristika. Novootkrivena vrsta dobila je i ime - jelenski špiljski ljudi, zbog svoje ljubavi prema jelenjem mesu. Od modernog čovjeka razlikuju se istaknutom čeljusti i obrvama, velikim kutnjacima, debelom lubanjom, ravnim licem i širokim nosom. Mozak im je, prema standardima ledenog doba, bio prosječne veličine. Lubanje su im anatomski jedinstvene i drugačije od onih modernih ljudi. Darren Curnoe, voditelj istraživačke ekipe sa sveučilišta u Novom Južnom Walesu u Australiji, rekao je kako bi ova vrsta mogla biti nova evolucijska grana dosad nepoznate moderne ljudske skupine koja je rano stigla iz Afrike i nije genetski doprinijela istočnim Azijcima.