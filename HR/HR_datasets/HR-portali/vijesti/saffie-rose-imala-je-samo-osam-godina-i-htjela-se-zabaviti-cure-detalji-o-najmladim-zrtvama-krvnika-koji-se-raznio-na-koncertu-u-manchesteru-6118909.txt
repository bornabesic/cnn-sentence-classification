Charlotte Campbell je zadnji put svoju kćer, 15-godišnju Oliviju, čula jučer, malo prije nego što je Ariana Grande izašla na pozornicu. Odlazak na koncert bio je dio rođendanskog poklona za njezina prijatelja Adama. Kći joj je rekla da se odlično zabavlja i zahvalila što ju je pustila na koncert. “Ona ima samo 15 godina, tamo je negdje, sama. Njezina su prijatelja pronašli. Ako je netko vidi, kontaktirajte me, dajte joj telefon i dopustite da me nazove. Samo želim da se vrati kući”, zamolila je očajna majka u intervjuu za BBC. “Doma sam, čekam poziv, nazivam sve, bolnice, policiju, centre u koje su smještali djecu. Njezin je tata traži po Manchesteru, prijatelji je traže, traže je ljudi koje niti ne poznajem, šalju mi poruke, govore da imaju njezinu fotografiju i da je traže i da će se javiti ako je vide. A vijesti ne dolaze... Njezin telefon ne radi”, ispričala je novinarima, dodajući da su Olivia i Adam danima pričali samo o koncertu. “Bili su normalni tinejdžeri koji su išli poslušati svoju omiljenu glazbenicu, a završilo je apsolutnim pokoljem”, rekla je. Apsolutni pokolj možda je najbolji opis onoga što se dogodilo u Manchester Areni u ponedjeljak navečer nakon koncerta kada se samoubojica raznio u predvorju prepunom razdraganih tinejdžera i roditelja koji su ih došli pokupiti. Mnogi od njih, strahuje se, nikad se više neće vratiti kući. U utorak su se, nepuna 24 sata nakon napada, počela pojavljivati prva imena žrtava, ali i onih kojima se, kao i Oliviji s početka priče, izgubio svaki trag. Prvo se pojavila vijest kako je potvrđeno da je među ubijenima 18-godišnja Georgina Callander, a svaka iduća novost dodatno je ledila krv u žilama - u napadu je stradala i osmogodišnja Saffie Rose Roussos, a samo među ranjenima je 12 djece mlađe od 16 godina. Saffie je na koncertu bila s majkom i sestrom. Obje su poslije pronađene u bolnicama. No, ne i Saffie. “Bila je predivna djevojčica u svakom smislu te riječi. Svi su je voljeli, sjećat ćemo se njezine topline i ljubaznosti”, poručili su iz njezine škole, dodajući kako pomisao da “netko ode na koncert i ne vrati se kući slama srce”. Poput Charlotte Campbell, mnogi očajni roditelji ni tijekom utorka nisu gubili nadu. “Molim vas, molim vas, proslijedite ovu objavu. Tražim svoju kćer i njezinu prijateljicu”, zavapio je na Twitteru otac koji je tražio 15-godišnje Lauru MacIntyre i Eilidh MacLeod, a istu su noćnu moru proživljavali i roditelji Liama Curryja (19) i njegove djevojke Chloe Rutherford (17). Iz svog su doma u South Shieldsu odjurili u 4 ujutro kako bi što prije došli u Manchester. Studentica Alex Klis na Facebooku je tražila informacije o svojim roditeljima. I njima se izgubio svaki trag. Preživjeli istodobno prepričavaju prizore iz noćne more. “Eksplozija me odbacila devet metara. Kad sam se podigao, vidio sam tijela kako leže po podu. Prva pomisao bila mi je da odem unutra i pokušam pronaći svoju obitelj”, ispričao je Andy Holey koji je došao u Arenu po ženu i kćer. Mnogi su pokušali pomoći, među njima i beskućnik Chris Parker (33). “Ljudi su ležali posvuda po podu. Vidio sam malu djevojčicu... Nije imala noge. Zamotao sam je u jednu od promotivnih majica i pitao gdje su joj roditelji. Rekla je da je tata na poslu, a mama ‘ovdje gore’”, ispričao je. On smatra da je njezina majka umrla. “Preminula je meni na rukama. Bila je u 60-im godinama i rekla da je tu s obitelji. Ne prestajem plakati”, dodao je. Svuda po podu bili su metalni komadi, pričaju očevici. Sumnja se da su stavljeni u bombu kako bi bila što smrtonosnija. Žrtve su, sjećaju se, imale rupe po leđima. “Eksplodiralo je nekoliko centimetara od mene. Ljudska koža i izmet bili su posvuda, po mojoj kosi i torbi”, ispričala je Abby Mullen iz Airdriea. Suočen s opisanim strahotama i izbezumljenom gomilom, grad se solidarizirao. Svatko je radio što je mogao. Primjerice, Paula Robinson je povela 50 prestrašene djece bez roditelja u obližnji hotel i zatim objavila na Facebooku poruku da joj se jave. Taksiji su ugasili taksimetre i besplatno vozili ljude kućama, a na mjesto napada sjurilo se 60 vozila Hitne pomoći. Twitterom su se širile objave s hashtagom #MissingInManchester (Nestali u Manchesteru), a Facebook je aktivirao svoju već uobičajenu funkciju pomoću koje ljudi mogu obavijestiti prijatelje da su živi i zdravi. Policija je pozvala građane da im pošalju fotografije i snimke s mjesta događaja, otvorila je posebnu liniju za žrtve i uspostavila centar za pomoć, masovno se donirala krv, a hoteli i obični građani otvorili su vrata potrebitima.