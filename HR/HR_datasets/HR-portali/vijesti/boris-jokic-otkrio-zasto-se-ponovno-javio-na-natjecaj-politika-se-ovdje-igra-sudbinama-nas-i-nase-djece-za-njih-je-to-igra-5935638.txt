S pozicije voditelja kurikularne reforme smijenjen je na vlastiti zahtjev u svibnju prošle godine. Sada se Boris Jokić ponovo javlja na natječaj za istu poziciju. Iz kojih motiva i s kakvim očekivanjima, objašnjava u razgovoru za Jutarnji. - Smatram to svojom profesionalnom obvezom i odgovornošću prema znanju, radu, energiji i emocijama svih nas koji smo u prethodnih pet godina radili na izradi Strategije znanosti i obrazovanja i Cjelovite kurikularne reforme. Javljam se i poštujući volju tisuća ljudi koji su izašli na ulice hrvatskih gradova sa željom za suvremenim i znanstveno utemeljenim odgojem i obrazovanjem. Uvijek sam govorio da ću učiniti sve da se ovaj proces nastavi, vjerujem u viziju jedne bolje Hrvatske, kvalitetu našeg rada i osobno bih izgubio integritet da se ne javim kao jedan od kandidata - kaže Jokić. Žestoko ste kritizirali politiku, a sada se opet želite igrati s političarima. Koja je pozadina odluke o prijavi na natječaj? - Osnovni je problem da se politika ovdje igra našim i sudbinama naše djece. Za njih je to igra. Kritizirao sam politiku, a i dalje ću. Premda će javno reći drugačije, obrazovanje i znanost su im na posljednjem mjestu. Ne govore istinu kada kažu drugačije. Dok ne prihvate da su ljudi osnovni potencijal ove zemlje, neće nam biti bolje. Kao znanstvenik, osoba koja ne pripada niti jednoj političkoj opciji i građanin ove zemlje mogu ponuditi svoje znanje, energiju i želju za ostvarivanjem promjena. Prošli ste put odustali zbog, kako ste rekli, pritiska politike. Što se to dosad promijenilo? - Tisuću je puta izrečeno da se kurikularna reforma nastavlja i objavljen je natječaj. Vidite li u potezima Ministarstva znanosti i Vlade stvarnu namjeru da se reforma uvede u škole? - Tako sam odgajan, a i svoju djecu učim da svima pristupaju u dobroj vjeri i otvoreno. Tako se i ja ponašam. Znači li to da ste spremni surađivati s ministrom Barišićem? - U radu na Strategiji i reformi promijenilo se tri Vlade i četiri ministra obrazovanja. Bude li Hrvatska nastavila putem promjena predloženih Strategijom, promijenit će ih se još cijeli niz. Javnost zna da sam razgovarao i surađivao s brojnim, često suprotstavljenim akterima političkog života samo s jednim ciljem: da zažive predložene promjene koje je, bez glasa protiv, usvojio Hrvatski sabor. Da razjasnimo, bira li voditelja i članove novog ERS-a struka ili politika? - Iz dostupnih informacija nije jasno tko će birati. Bilo bi vrlo loše ako bi to bila isključivo politička odluka. Promjene u odgoju i obrazovanju, budu li uspjele, trajat će znatno dulje od mandata jedne Vlade. Na kraju, prethodno razdoblje upravo to i dokazuje. Što onda očekujete? Izbor ili neizbor? - Ne doživljavam se kao jedini mogući izbor. Ima u Hrvatskoj još osoba koje mogu uspješno voditi i komunicirati ovako složene procese. Jedino što očekujem jest da se nastavi provedba Strategije te uvaže rad i svi dokumenti koji su izrađeni u okviru Cjelovite kurikularne reforme. Na njima se još može raditi, ali smjer koji oni zacrtavaju daje zalog suvremenom te djeci i mladim osobama usmjerenom odgoju i obrazovanju. Odbili ste ponude za uključivanje u politiku. Zašto? - Dvadeset deveti put ponavljam da sam znanstvenik, a ne političar. I dalje smatram da se društvo može mijenjati na različite načine i da politika, naročito hrvatskog tipa, nije jedini mogući izvor promjene.