Ravnateljstvo policije u srijedu je ponovilo da načelniku ličko-senjske policije Anti Podnaru prošlog tjedna nije onemogućena prisutnost odvjetnice jer se nije radilo o kaznenom, prekršajnom ili disciplinskom postupku, a Podnar je, kao i načelnik postaje u Karlobagu Marko Došen, ispitivan "isključivo na okolnosti pritužbe građanke". "Rad ustrojstvenih jedinica MUP-a prilikom ispitivanja pritužbi na rad i ponašanje policijskih službenika reguliran je Zakonom o policiji i Pravilnikom o načinu rada i postupanja po pritužbama te radu povjerenstava za rad po pritužbama. U slučaju provjere navoda pritužbe radi se o internom postupku unutar MUP-a u kojem se ispituje osnovanost pritužbe. U trenutku provjere osnovanosti pritužbe policijski službenik nije osumnjičenik, već je njegovo ispitivanje jedan od načina da se utvrdi relevantno činjenično stanje. Nakon davanja iskaza policijskog službenika, koji se tom prilikom dužan nadređenom službeniku očitovati o izvršenju svojih obveza, odnosno poštivanju službene dužnosti, te nakon prikupljanja svih drugih personalnih i materijalnih dokaza, donosi se odluka o utemeljenosti pritužbe, pa tako i o osnovanoj sumnji da je počinjena povreda službene dužnosti. S obzirom na navedeno, prisutnost odvjetnice načelnika Podnara nije bila omogućena, jer se u konkretnom slučaju nije radilo o prekršajnom, kaznenom postupku niti o disciplinskom postupku, budući su načelnik policijske uprave i načelnik policijske postaje ispitivani isključivo na okolnosti pritužbe građanke, svaki u svom segmentu provjere navoda", priopćilo je Ravnateljstvo policije. 'Došen nije imao suglasnost za istupanje u javnosti' Dodaju da je tijekom internog postupka kojim se utvrđuje poštivanje službene dužnosti, a koji su svakodnevna praksa u policijskoj organizaciji, budući da rukovoditelji moraju organizirati i nadzirati rad službenika, policijski službenici nemaju pravo na branitelja, kao što to pravo nemaju ni drugi državni službenici. "Kada bi bilo drugačije, to bi impliciralo da kod svakog traženja objašnjenja o službenom postupanju, državni službenik ima pravo na branitelja, iako nije osumnjičen niti optužen", kažu u policiji. Ističu da pravo na branitelja osoba stječe pod zakonom određenim uvjetima, odnosno kada se poduzima prekršajni ili kazneni progon, a u disciplinskom postupku to pravo policijski službenik stječe u trenutku kada protiv njega bude pokrenut disciplinski postupak. "Što se tiče istupanja u javnost načelnika PP Karlobag Marka Došena, napominjemo da je Zakonom o policijskim poslovima i ovlastima propisano tko, na koji način i pod kojim uvjetima daje informacije i izvješća iz djelokruga rada policije, a u konkretnom slučaju načelnik Došen nije imao suglasnost za istupanje u javnosti", ističu u Ravnateljstvu policije.