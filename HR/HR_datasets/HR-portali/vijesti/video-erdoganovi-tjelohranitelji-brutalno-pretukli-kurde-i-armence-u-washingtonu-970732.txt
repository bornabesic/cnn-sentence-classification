Screenshot: YouTube TJELOHRANITELJI turskog predsjednika Erdogana optuženi su da su jučer napali prosvjednike kod turske ambasade u Washingtonu. Snimke objavljene na internetu pokazuju kako Erdoganovi tjelohranitelji napadaju Kurde i Armence, udarajući ih šakama i nogama, čak i nakon što su pali na tlo. Ozlijeđeno je najmanje devetero ljudi, a najmanje dvoje je žurno prevezeno u bolnicu.  Napali prosvjednike sa zastavom Kurdske demokratske unije Svjedoci su za Guardian rekli da je kaos izbio kada su Erdoganovi tjelohranitelji napali prosvjednike koji su pred ambasadom raširili zastavu Kurdske demokratske unije (PYD), satima nakon sastanka Trumpa i Erdogana u Bijeloj kući. Pripadnica kurdske etnoreligijske skupine Jezidi, prosvjednica Lucy Usoyan je izjavila: "Odjednom su počeli trčati prema nama. Netko me neprestano udarao u glavu i pomislila sam 'Ok, već sam pala na tlo, zašto me i dalje udaraju?'" Erdogan: Kurdi koriste borbu protiv ISIS-a kao paravan za separatistički nacionalizam "Potpuno je neprihvatljivo razmišljati o YPG-u i PYD-u kao partnerima u regiji i to je protivno našem globalnom dogovoru", rekao je Erdogan na konferenciji za novinare. "Isto tako nikada ne smijemo dopustiti skupinama koje žele promijeniti etničke i vjerske strukture u regiji da koriste terorizam kao izgovor", dodao je Erdogan, sugerirajući da Kurdi koriste borbu protiv ISIS-a kao paravan za separatistički nacionalizam. Erdoganovo osiguranje već treći put napada prosvjednike i novinare u SAD-u Ovo nije prvi put da su Erdoganovi tjelohranitelji napali prosvjednike u SAD-u.  Washington Post prošle je godine pisao o sukobima prosvjednika i Erdoganovog osiguranja, a u 2014. u New Yorku su njegovi tjelohranitelji napali novinare koji su pisali kritike o turskom predsjedniku.