Počelo je još u fazi prikupljanja potpisa: pred prostorijom u kojoj su se skupljali potpisi za predsjedničku kandidaturu Saše Jankovića u Kovačici u Vojvodini, grupa muškaraca fizički je napadala one koji su htjeli dati potpis. Pučki pravobranitelj Janković stekao je popularnost kritiziranjem Aleksandra Vučića, premijera i glavnog kandidata za predsjednika Srbije na izborima 2. travnja. Jučer je zbog napada i pritisaka drugi oporbeni kandidat Vuk Jeremić morao otkazati tribinu u Krupnju, uz granicu s BiH. U subotu se nekoliko tisuća ljudi okupilo na prosvjedu u Smederevu protiv otkazivanja koncerta Vlade Georgieva. Koncert u sportskoj dvorani u Smederevu zabranjen mu je zbog podrške opozicijskom predsjedničkom kandidatu Saši Jankoviću, rekao je Georgiev za Radio Slobodnu Evropu. Facebook grupa “Koncert Vlade Georgieva - ipak ćemo održati” skupila je 20.000 članova. Više tisuća ih se okupilo u znak prosvjeda protiv odluke gradskih vlasti u Smederevu koje predvodi Vučićeva Srpska napredna stranka. Mnogi su lupali u lonce i puhali u zviždaljke - kako se nekad prosvjedovalo protiv Slobodana Miloševića. “Ovdje sam iz istih razloga kao devedesetih. Hoću da mi djeca rastu slobodno, kad već ja nisam mogla”, rekla je Aleksandra Todorović za RSE. Vuk Jeremić je rekao da im nisu dopustili da uđu u Dom kulture koji su rezervirali, a lokalni nasilnici iz SNS-a satima su obilazili grad i maltretirali i obeshrabrivali ljude da se ne pojave na tribini.