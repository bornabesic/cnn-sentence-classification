Noseći transparente s natpisima poput 'Obrazovanje nije VICan', 'Djeca nisu ni lijeva ni desna, ona su naša', 'Budućnost naše djece se urušava, a što mi činimo?' više od 20.000 prosvjednika u Zagrebu krenulo je s Trga bana Josipa Jelačića prema Glavnom kolodvoru. Simbolično, organizatori iz GOOD Inicijative, koji traže razrješenje ministra obrazovanja Pave Barišića, te razrješenje i ponavljanje natječaja u stručnim tijelima za provedbu kurikularne reforme, odabrali su kolodvor kao krajnje odredište prosvjedne akcije jer su, kažu, htjeli ukazati na to da upravo s kolodvora naši mladi odlaze. Odlaze u svijet zato što njihove diplome ovdje manje vrijede. - Naši mladi s našeg kolodvora otišli su zbog njihovih lažnih diploma, prave ovdje ne vrijede. Puna su im usta društva znanja, a zbog zapošljavanja preko veze sudbine naših mladih nastavljene su u Irskoj i Njemačkoj, kazali su organizatori. Osim u Zagrebu, prosvjedi za bolje obrazovanje održali su se i u Rijeci, Splitu, Osijeku, Poreču, Zadru, Slavonskom Brodu, Karlovcu. 'Da mi sin ne bude Torcida Dublin', poruka je jednog od transparenata u Splitu gdje se okupilo nekoliko tisuća ljudi. Isto toliko okupilo ih se u Rijeci, a u svim gradovima kombinirano ostavke ministra Barišića i čelnih ljudi kurikularne reforme tražilo je kombinirano 30.000 ljudi. Prošle se godine, također prvog dana lipnja, održao prosvjed podrške nastavku kurikularne reforme bez uplitanja politike. U Zagrebu, Rijeci, Puli, Splitu i ostalim gradovima tada se okupilo 50.000 ljudi.