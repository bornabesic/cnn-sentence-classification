DUBROVNIK - Prvi potpredsjednik Vlade Tomislav Karamarko rekao je u petak u Dubrovniku kako Vlada ne razmišlja o uvođenju radnog vremena od devet sati, a komentirajući obračun Vojislava Šešelja s hrvatskim političarima, rekao je kako je on ''ratni zločinac s krvavim rukama''. Karamarko je svoj obilazak Dubrovačko-neretvanske županije započeo radnim sastankom s predstavnicima općina, gradova i Županije, a odgovarajući na novinarska pitanja rekao je kako Vlada trenutno ne razmišlja o devetosatnom radnom vremenu. ''U ovom trenutku ne, Europa ide na smanjivanje radnog vremena'', istaknuo je Karamarko te odgovorio i na prozivanja sindikata javnih i državnih službi rekavši kako je usporedba ove Vlade i one Milanovićeve prvoaprilski štos. ''Mi smo rekli kako ćemo biti Vlada koja će biti iskrena i ukazivati na probleme. Vrijeme koje dolazi uopće neće biti lako, ali reći da smo gori od Milanovića je prvoaprilski štos'', rekao je on. Na upit boji li se tužbi ako ne dođe do povećanja plaća, Karamarko je rekao kako je to stvar pregovora sa sindikatima. ''To je stvar pregovora sa sindikatima, nadam se kako će oni imati razumijevanja za tu situaciju i mislim da će to ići dobrim smjerom'', istaknuo je. Upitan za komentar Šešeljovog obračunavanja s hrvatskim političarima, Karamarko je rekao kako je riječ o ratnom zločincu i harlekinu. ''On ima krvave ruke, a svima se smijulji u facu. Teško je to komentirati'', rekao je Karamarko te na pitanje je li s njegovom oslobađajućoj presudom Velika Srbija postala legitimni politički cilj, kratko dobacio: ''Ma kakva Velika Srbija?!''. ''Ne tiče se to samo njih i njihovih želja i onih koji tako tamo misle. To je stvar hrvatskog naroda, a on je rekao što misli o Velikoj Srbiji i pokazao to 5. kolovoza 1995. godine'', rekao je Karamarko. Komentirajući navode srbijanskog premijera Aleksandra Vučića koji je rekao kako nitko nije odgovarao za ubijenu srpsku djecu u Oluji te kako se Hrvatska pravi slijepa na srpske žrtve, Karamarko je rekao kako je to zamagljivanje. ''To je zamagljivanje samo da ne pričamo o Šešelju i sramotnoj oslobađajućoj presudi. Mi žalimo sve žrtve, u svim ratovima i akcijama bez obzira na naciju i vjeru, ali s ovakvim floskulama pokušati ne pričati o ovome što se jučer dogodilo u Haagu je doista sramotno'', rekao je Karamarko te dodao kako želi dobre odnose sa Srbijom no kako oni moraju biti solidarni s hrvatskim senzibilitetom za ratne zločine i ratne zločince tipa Vojislava Šešelja. Istaknuo je i kako bi bilo ispod svake razine da srbijanska Vlada službeno stane iza Šešelja. O špekulacijama oko ''časnog otpusta za bivšeg šefa SOA-e Dragana Lozančića'', Karamarko je rekao kako ''ne postoji časan otpust''. ''Ne znam otkud vam ta ideja, on nema povjerenje predsjednika Republike i vjerojatno neće imati ni predsjednika Vlade i on odlazi. Gdje će biti smješten ne znam'', rekao je on. Govoreći o raspravi na sastanku s čelnicima jedinica lokalne i regionalne samouprave na jugu Hrvatske, Karamrko je istaknuo kako se na sastanku razgovaralo o autocesti do Dubrovnika i projektu Pelješkog mosta, ali i projektima koji su zapeli u DUUDI-ju ili DORH-u. Na upit kada će ovo područje dobiti autocestu i Pelješki most Karamarko nije odgovorio već rekao kako je Pelješki most prioritet svih prioriteta. Prvi potpredsjednik Vlade je istaknuo i kako tek trebaju razgovarati o odšteti o požarom uništenim područjima na Pelješcu prošlog ljeta, te kako će uskoro krenuti projekt terminala u gruškoj luci od 93 milijuna eura.