Predsjednik Republike Srpske (RS) Milorad Dodik ocijenio je u pismu koje je uputio glavnom tajniku UN-a Antoniu Guterresu da se taj entitet ne želi odcijepiti od Bosne i Hercegovine i pritom optužio bošnjačkog člana državnog vrha Bakira Izetbegovića i predsjednika vodeće bošnjačke Stranke demokratske akcije (SDA) za kršenje ustava. "Usprkos tvrdnjama SDA, Republika Srpska ne traži odcjepljenje od Bosne i Hercegovine.  Republika Srpska u stvari radi na realizaciji decentraliziranog Daytonskog sustava koji, kako je Europska  unija jasno rekla, nije prepreka članstvu zemlje u EU-u", napisao je Dodik u popratnom pismu izvještaja koje je vlada RS-a uputila Vijeću sigurnosti UN-a. Milorad Dodik u više je navrata najavljivao mogućnost raspada zemlje u slučaju nepoštivanja Daytonskog mirovnog sporazuma. U pismu je čelnik RS-a naveo kako su Daytonskim sporazumom date velike ovlasti entitetima i konstitutivnim narodima čiju su poziciju narušili visoki međunarodni predstavnici u interesu centralizacije zemlje koju zagovaraju bošnjački političari. Predsjednik RS-a je naveo kako je Izetbegović, prigodom jednostranog podnošenja zahtjeva za revizijom presude BiH protiv Srbije pred Međunarodnim sudom pravde (ICJ)  zloupotrijebio instituciju državnog vrha, jednostrano pokušavajući pokrenuti reviziju presude protiv Srbije unatoč tome što za to nije imao potporu kolektivnog predsjedništva. "Izetbegovićev potez bio je provokativan pokušaj podrivanja legitimiteta Republike Srpske i prava srpskog naroda", naveo je Dodik u pismu i pojasnio kako je Izetbegović prkosio i Međunarodnom sudu pravde ignorirajući njegovu obavijest da Sakib Softić, koji je bio zastupnik BiH u prvobitnom postupku prije 10 godina više nema ovlasti zastupati BiH. SDA je u pismu Dodik nazvao "islamističkom strankom koja radi na tome da BiH pretvori u utočište džihadista" te je pojasnio kako ova stranka koristi Tužiteljstvo BiH kojim progoni političke protivnike. Vlasti RS-a uputile su Dodikovo pismo i posebni izvještaj vlade uoči redovite polugodišnje rasprave pred UN-om o stanju u BiH. 