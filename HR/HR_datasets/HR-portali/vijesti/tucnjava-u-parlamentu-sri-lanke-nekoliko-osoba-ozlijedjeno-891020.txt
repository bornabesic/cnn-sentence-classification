Screenshot: YouTube NEKOLIKO članova parlamenta Šri Lanke ozlijeđeno je u tučnjavi kad su se zastupnici koji podržavaju bivšeg predsjednika Mahindu Rajapaksu pobunili protiv odluke da se njegova vojna zaštita zamijeni policijom.  Pomoćnici Rajapakse, koji je vodio državu u dvadesetšestogodišnjem ratu protiv separatističkih Oslobodilačkih tigrova Tamilskog Elama do 2009., smatraju kako je njegov život doveden u opasnost nakon povlačenja njegovih pedeset vojno obučenih čuvara koje se dogodilo u ponedjeljak.    Sukob je izbio nakon što ministar regionalnog razvoja Sarath Fonseka, bivši vojni i ratni zapovjednik, podržao odluku o promjeni u Rajapaksinoj zaštiti.   "Strogo osuđujem ovaj incident", rekao je predsjednik parlamenta Karu Jayasuriya zastupnicima, dodavši kako je  "ozlijeđeno više članova parlamenta, a jedan je i hospitaliziran". Jayasurija je obustavio zasjedanje za taj dan.   Rajapaksa je nakon neuspješnog pokušaja osvajanja trećeg predsjedničkog mandata u siječnju prošle godine napustio tu funkciju, da bi nakon toga neuspjeh doživio i u svojoj kandidaturi za premijera Šri Lanke.   Velik broj njegovih pristaša dolazi iz Slobodarske stranke lijevog centra koju vodi predsjednik Maithripala Sirisena.  Oni su odbili Sirisenin zahtjev za podrškom ustavnim i ekonomskim reformama.