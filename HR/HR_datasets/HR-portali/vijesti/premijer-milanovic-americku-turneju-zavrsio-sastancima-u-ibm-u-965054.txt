Premijer Hrvatske Zoran Milanović sastankom s čelnicima IBM-a u New Yorku završio je turneju po SAD-u čiji je cilj bio privući ulaganja najvećih svjetskih IT kompanija. Posljednjeg dana turneje premijer je razgovarao s glavnim direktorom za javni sektor korporacije IBM Chuckom Proweom i s direktorom za javni sektor korporacije IBM za središnju i istočnu Europu Timothyjem Gunnellom. Održali su i radni sastanak s potpredsjednikom korporacije IBM Dionom Rudnickijem.  – Vlada je prepoznala važnost ICT sektora. To su prepoznali, naravno, i drugi, svatko traži svoje mjesto. U Ameriku sam došao predstaviti Hrvatsku u razgovoru s liderima najvećih tehnoloških kompanija. Oni ulaže tamo gdje imaju interesa ulagati. Uvjeren sam da smo dobro prezentirali Hrvatsku i time sam jako zadovoljan. Ovakvim tvrtkama je razina poreza važna, ali ne najvažnija. One traže i kompetentne radnike, pamet. Moramo djecu više usmjeravati prema inženjerskim studijima – sumirao je premijer Milanović svoju turneju u razgovoru za HRT.  Na kritike o tome da je put mogao biti i pripremljeniji te da je trebalo više tehnoloških tvrtki iz Hrvatske uključiti, Milanović je replicirao da se put pripremao dva mjeseca, a da je u delegaciji bilo i vlasnika i menadžera IT jakih tvrtki iz RH.  – Ovo što radim moja je dužnost, može se postaviti pitanje zašto to moji prethodnici nisu radili. Ovaj put dugo smo pripremali i mislim da smo odradili korektno, a prigovora uvijek može biti. Što se tiče susreta s emigracijom, to je emigracija koja je već starija, njima pomoć ne treba, oni su uspješni. Čini vas ponosnim što ste hrvatskog porijekla. To su uglavnom ljudi s otoka  i priobalja koji su u Ameriku odlazili kao pustolovi, ali i uspijevali. Sretan sam što kao premijer mogu vidjeti takve stvari, tu nema politike, ne dolazimo po glasove ni po novac od njih, jedino u Hrvatskoj ima zlobe – poručio je premijer. Tekuću političku situaciju u Hrvatskoj nije želio puno komentirati.  – O tome ćemo u Hrvatskoj, ali ono što mogu reći jest da se državna potrošnja koja je loše raspoređena ne može promijeniti u samo godinu dana, trebat će malo dulje. Paradoksalno je reći da se država još više zakočila, da je tako, mi bismo se raspali. Ali ovako više ne može, moramo tražiti nove pravce. Izvor raste što uz pomoć Vlade, što spontano, treba i to pošteno reći – zaključio je Milanović. >>VL INICIJATIVA: Može li Hrvatska postati nova IT meka? >>Milanović iz Cisca održao konferenciju s Lalovcem u Zagrebu