Europska unija je danas odlučila uvesti sankcije nekolikim istaknutim osobama optuženim da svojim djelovanjem na Krimu, koji je Rusija 2014. pripojila svom državnom teritoriju, krše suverenitet Ukrajine, doznaje se od službenog izvora. Vijeće EU-a - koje predstavlja 28 zemalja članica - "donijelo je novi popis s imenima osoba prema kojima će se primjenjivati restriktivne mjere zbog njihovih akcija protiv teritorijalne cjelovitosti, suvereniteta i neovisnosti Ukrajine", rekao je slovački ministar financija Peter Kazimir čija zemlja trenutačno predsjeda Vijećem. Izjavu je dao odgovarajući na pitanje na tiskovnoj konferenciji nakon sastanka 28 ministara financija u Bruxellesu. Nije iznio nikakve pojedinosti. Identitet osoba koje će doći pod udar sankcija otkrit će se u srijedu za službeni list EU-a, čime će početi primjena sankcija, rekli su europski izvori. Kako je rekao jedan od tih izvora, riječ je o šestero krimskih zastupnika koji su na parlamentarnim izborima u rujnu izabrani u Dumu, donji dom ruskog parlamenta. Dvoje od osmero krimskih zastupnika u Dumi već su bili na popisu osoba i organizacija prema kojima se primjenjuju restriktivne mjere (blokiranje imovine, zabrana boravka u EU-u), dodao je taj izvor za AFP. EU smatra rusku aneksiju Krima u ožujku 2014. nezakonitom i ne želi priznati rezultat zadnjih parlamentarnih izbora na poluotoku. EU je u lipnju za godinu dana produljio paket sankcija prema fizičkim osobama i tvrtkama optuženim da su pomagale Rusiji u aneksiji Krima. Druga dva paketa europskih sankcija na snazi su do iduće godine. Na idućem europskom summitu koji se sredinom prosinca održava u Bruxellesu, čelnici dvadeset osam zemalja trebaju preispitati te gospodarske sankcije. Čelnici su podijeljeni kada je riječ o djelotvornosti sankcija. >> Hollande i Merkel planiraju sankcije protiv Rusije? 'Ono što se događa u Alepu je ratni zločin' 