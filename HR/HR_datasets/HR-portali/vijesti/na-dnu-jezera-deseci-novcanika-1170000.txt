S Plitvica je jučer ujutro odvezen dodatni kamion smeća. Jedanaest ronilaca protekli je vikend u Nacionalnom parku Plitvička jezera čistilo potok Maticu, Donja jezera i jezero Kozjak uz pristanište za brodove. S dna su izvukli hrpe plastičnih vrećica, desetke automobilskih guma i hrđavih lonaca, stotine plastičnih boca, desetke kišobrana i otprilike toliko – praznih novčanika. U potoku su gume i “rajngle” ležale godinama, još od vremena kad je nedaleki Plitvički Ljeskovac imao puno više stanovnika od današnjih svega nekoliko obitelji, a smeće u jezerima ostavili su posjetitelji. Ali, ne namjerno, uvjereni su u Nacionalnom parku. Puno su se puta, kažu, svjedočili kako kišobrani, pa i plastične boce, posjetiteljima ili jednostavno ispadnu iz ruku ili na jezerskom dnu završe pod naletom vjetra. Novčanici, pak, svjedoče da su na Plitvicama redoviti “gosti” i džepari, koji najčešće operiraju u ljetnim gužvama, a onda se ispražnjenog novčanika ekspresno rješavaju tako da ga zavitlaju u jezero. Slična akcija i lani – U pomoć su nam došli ronioci iz Kluba za podvodne aktivnosti Vukovara, a sličnu smo akciju, samo na drugim mjestima, imali i lani. Zadovoljni smo, nije nas na dnu dočekala neka katastrofa. Iako, za nacionalni park je svaki otpad, pa i samo jedan komad, previše – kaže ravnatelj Javne ustanove Nacionalni park Plitvička jezera Anđelko Novosel, koji je i sam ronio s kolegama iz Vukovara. Najposjećeniji u travnju – Sličnu akciju imat ćemo i dogodine, a, inače, od otpada što smo ga izronili iz potoka i jezera još su nam veći problem ostaci hrane koju posjetitelji bacaju ili njome hrane životinje. Ptice se, recimo, naviknu i bez te “prihrane” zimi znaju ugibati – kaže Novosel. Nacionalni park Plitvička jezera godišnje posjeti više od milijun posjetitelja (lani čak 1,4 milijuna), a ove godine se očekuje novi rekord. Od početka godine do 10. svibnja taj biser prirode već je posjetilo nešto više od 220.000 gostiju, što je gotovo 68.000 odnosno čak 48 posto više nego u istom razdoblju prošle godine. Najviše posjetitelja, oko 110.000, donio je travanj, zahvaljujući Uskrsu u tom mjesecu, no tijekom svih mjeseci od početka godine plitvički domaćini bilježe rast posjete prema lani.