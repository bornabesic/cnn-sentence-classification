Poslije brojnih najava tijekom 15-ak godina vukovarske gradske vlasti danas su krenule u postupak pripreme infrastrukture za rad Mjesnih odbora. Gradonačelnik Vukovara Ivan Penava i direktor tvrtke Vodotoranj d.o.o. Damir Bosanac potpisali su danas ugovor o izvođenju radova na sanaciji zgrade Mjesnog odbora na Trpinjskoj cesti koji će se nalazi u nekadašnjoj zgradi mjesne zajednice. Prema riječima Penave ugovor je vrijedan nešto preko milijun kuna s tim da je rok dovršetka radova 90 kalendarskih dana. Govoreći o obnovi zgrade Mjesnog odbora na Trpinjskoj cesti Penava je rekao kako ona ima i povijesnu važnost za grad Vukovar jer je upravo iz te zgrade 1991. godine zapovijedao i djelovao general Blago Zadro. – Ovo je prvi korak Vukovara ka formiranju i uspostavljanju mjesnih odbora, odnosno, davanja na važnosti i izravne moći građanima da sami odlučuju kako urediti kvart u kojem žive, istakao je Penava. Govoreći o obnovi zgrade Mjesnog odbora na Trpinjskoj cesti dogradonačelnik Vukovara Marijan Pavliček napomenuo je kako će od staroga objekta ostati samo vanjski i unutrašnji zidovi dok sve ostalo ide u obnovu. Najavio je i da će u zgradi biti izgrađena i dvorana za različite potrebe, suvenirnica ali i poštanski ured. Prema najavama iz vukovarske gradske vlasti iduće godine planiraju obnoviti objekte mjesnih odbora u gradskim četvrtima Sajmište i Lužac ali i konačno provesti izbore za Vijeća mjesnih odbora. Prema Statutu grada Vukovara u gradu će nakon izbora djelovati devet Mjesnih odbora. Govoreći o razlozima zašto do sada u Vukovaru nisu ustrojeni mjesni odbori Penava je rekao kako za to ima više razloga među kojima je i onaj da su svi objekti predviđeni za njihovo djelovanje stradali ili u potpunosti uništeni u ratu. – Sve ih treba obnoviti, a neke čak graditi iz temelja. O kolikim sredstvima se radi govori i to da je za obnovu objekta na Trpinjskoj cesti potrebno preko milijun kuna. Može se samo pretpostaviti koliko će koštati gradnja nekih objekata od temelja. U svakom slučaju mi smo napravili prvi i to veliki korak ka njihovom osnivanju i djelovanju, rekao je Penava.