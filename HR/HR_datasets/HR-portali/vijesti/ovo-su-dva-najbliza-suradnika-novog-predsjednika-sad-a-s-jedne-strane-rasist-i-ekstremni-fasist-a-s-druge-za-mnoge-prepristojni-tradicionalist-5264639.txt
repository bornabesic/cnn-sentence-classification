“Predsjednik Obama je kriv za uvoz velikog broja muslimana koji nas mrze” te “planiranje obitelji je isto kao i holokaust” - to su samo dva citata kakva se bez ikakvog problema mogu naći na web stranici vrlo desnog medija Breitbart. Kako ističe The New York Times, Breitbart pomno bira naslove za svoje tekstove kako bi izazvao burne i još gore reakcije svojih čitatelja. Tako, recimo, stave naslov “Nasilni migranti pretvorili su ulice Pariza u bojno polje” da bi zatim ispod teksta uslijedili komentari koji govore o “neprijatelju među nama”, “medijima koje kontroliraju Židovi” i “migrantskom smeću”. U nedjelju je izabrani američki predsjednik Donald Trump objavio da će Stephen Bannon biti glavni strateg Bijele kuće i stariji savjetnik. Taj gospodin Bannon bio je šef Breitbarta i više je puta istaknuo kako u potpunosti dijeli ideje koje je promicao kroz taj medij. Trump je njegovim imenovanjem više nego jasno označio smjer kojim će se kretati njegova politika i, osim toga, ispunio jedno od svojih obećanja: u vrh američke politike postavio je osobu koja dosad nije bilo dijelom toliko mrskog “establishmenta”. No, s druge strane bi mogao naići na relativno visoku razinu nezadovoljstva republikanskih struktura koje su bliže centru i koje su sigurno nezadovoljne takvim “superjastrebom” u Bijeloj kući. “Rasist, ekstremno desni fašist na ulazu u Ovalni ured”, poruka je Johna Weavera, republikanskog političkog konzultanta koji je bio glavni strateg kampanje Johna Kasicha. Ne treba zaboraviti da je u doba administracije Georgea W. Busha počeo raskol među republikancima jer je umjereniji dio stranke bio izuzetno nezadovoljan potpredsjednikom Dickom Cheneyjem i njegovim suradnicima. Sve je to vodilo do niza katastrofalnih odluka koje su u konačnici republikance i dovele u situaciju da im je Donald Trump predsjednik. REUTERS   Tu su zabrinutost u dobroj mjeri potvrdili i demokrati svojim komentarom: “Izbor Stevea Bannona ne iznenađuje, ali uznemirava. Njegovim radikalno desnim, antisemitskim i mizogoničnim stavovima nema mjesta u Bijeloj kući”, napisao je na Twitteru zastupnik Adam Schiff. Stephen Kevin Steve Bannon, koji planira biti drugi najmoćniji čovjek u Bijeloj kući (treba vidjeti kako će funkcionirati odnosi s članovima obitelji Trump, sinovima i zetom, koji također pikiraju na utjecajne položaje), rođen je 1953. godine. Služio je u američkoj mornarici i zatim se zaposlio u investicijskoj banci Goldman Sachs. Sudjelovao je u nekoliko poslova povezanih s filmskom industrijom pa je i ondje stekao dobre veze. Između ostalog, imao je vlasnički udjel u poznatoj seriji “Seinfeld”. Poslije se bavio produkcijom, a onda se okrenuo Breitbartu. Njegova ga je druga žena Mary Louise Piccard, s kojom ima blizanke koje su se rodile tri dana nakon njihova vjenčanja (toliko o konzervativizmu), nakon samo godinu braka optužila za nasilje u obitelji i nakon toga se rastala. Interesantno je da je odgojen u demokratskom duhu i smatrao se demokratom sve dok nije 1979. godine sa svojim brodom bio u Perzijskom zaljevu (to je doba Islamske revolucije u Iranu). “Dolazim iz radničke, irsko-katoličke, prokennedyjevske obitelji demokrata. Nisam uopće bio politički svjestan dok nisam ušao u vojnu službu i vidio kako je Jimmy Carter zajebao stvari. Postao sam obožavatelj Ronalda Reagana”, izjavio je jednom prigodom za Bloomberg. Što god on mislio, ipak je otišao bitno dalje udesno od Reagana. Kako bi opisao Bannona, britanski Telegraph citirao je Matthewa Boylea, političkog urednika Breitbarta: “Ako je negdje eksplozija ili požar, Steve je sigurno u blizini sa zapaljenom šibicom”. Iskusni washingtonski političar Reince Priebus (44), šef Republikanskog nacionalnog odbora, bit će šef ureda budućeg američkog predsjednika. Osim što će biti nadređen za nekoliko stotina zaposlenika Bijele kuće, u velikoj će mjeri odlučivati tko ima pristup novom američkom predsjedniku, a tko ne. Donald Trump tako je nagradio Priebusa za pomoć u kampanji: bili su nerazdvojni i smatra se da je umiveni, diskretni Priebus uvelike zaslužan za to što su osvojili Floridu, jednu od država zahvaljujući kojoj je Trump na kraju pobijedio. Priebus je u kampanji bio Trumpov savjetnik i čovjek za vezu s republikanskim establishmentom koji nije bio oduševljen kandidaturom kontroverznoga milijardera i showmana. Odluku o imenovanju Priebusa za šefa ureda Trump je objavio istodobno s odlukom o imenovanju Stephena Bannona za svog suradnika, kojega New York Times opisuje kao desničarskog medijskog provokatora. Trump je time odmah stvorio dva rivalska centra moći u Bijeloj kući: Priebus predstavlja karijerne republikance, a Bannon je predstavnik nove konzervativne desnice koja stasa izvan tradicionalnih stranačkih redova, neograničena uzusima tradicionalne političke korektnosti. U usporedbi s desničarskim aktivistima, Priebus je previše pristojan, isuviše tradicionalan političar, pretjerano sklon pregovorima i kompromisu. Ukratko, dio je te washingtonske “močvare” koju je Trump obećao isušiti, iako nikad nije bio dio vladajuće administracije. Međutim, Priebus ima dobre veze s predsjednikom Zastupničkog doma Paulom Ryanom, također iz Wisconsina, pa bi mogao biti ključan u osiguravanju većine za prijedloge Bijele kuće. Ryan i Priebus poznaju se još od devedesetih kad je Priebus bio mladi republikanski aktivist u Wisconsinu, a Ryan se kandidirao za Kongres. REUTERS   Obojica, i Bannon i Priebus, bit će odgovorni samo Trumpu i obojica će biti posljednji s kojima će se predsjednik konzultirati prije donošenja najvažnijih odluka. Na sličan je način Trump navikao upravljati svojim poslovnim carstvom, piše NYT: imenovao bi menadžere s preklapajućim ovlastima i poticao ih da se međusobno bore, no pitanje je može li to dati dobre rezultate u politici. Priebus je pravnik po obrazovanju. Karijeru je gradio unutar Republikanske stranke, prvo u stranačkom ogranku u Wisconsinu, a potom u Republikanskom nacionalnom odboru (RNC - Republican National Committee). Od 2011. je na čelu RNC-a, što je najdulji mandat u novijoj povijesti. Posebno ga hvale da je bio odličan u prikupljanju donacija, što je bilo korisno i u Trumpovoj kampanji. Privatno svira klavir, voli jazz, a osvajao je i nagrade na natjecanjima mladih pijanista. U svom uredu u Washingtonu ima veliki akvarij, prenosi ABC News. Američki mediji sada izvlače Trumpove izjave iz kampanje u kojima je napadao RNC da je pod kontrolom establishmenta ili, još gore, donatora i privatnih interesa, ali i Priebus je kritizirao Trumpa, primjerice njegove izjave o ženama. Ni o jednoj ženi ne smije se tako pričati, nikad, osudio je Priebus milijarderove mizogene ispade, a kritizirao je i njegov napad na oca poginulog vojnika muslimana. I dalje ostaje pitanje jesu li oštre kritike bliskih Trumpovih suradnika pomogle da se njihov utjecaj u biračkom tijelu sklonom republikancu ublaži. Imenovanje čelnika RNC-ja Priebusa za šefa ureda novog predsjednika SAD-a izazvalo je negodovanje na krajnoj desnici. Nijedan insajder iz Washingtona, bez obzira na to o kome je riječ, ne bi smio biti šef ureda predsjednika Trumpa, kritizirala je Trumpovu odluku jedna od liderica desničarskog pokreta Tea Party Jenny Beth Martin i tako dala do znanja da Trumpa čeka teška borba u Washingtonu. No, ne misle svi tako - desničarski Fox opravdava odluku o imenovanju iskusnog političara, protivno obećanjima o “isušivanju močvare”: ako želite voziti avion, treba vam netko u kokpitu tko je naučio letjeti.