Između dva mraka Zagreb će vjerojatno izabrati mrak koji poznaje i u kojem se već nekako snalazi Prije nekih tjedan dana voditeljica, koju su mediji predstavili kao poznatu voditeljicu, iako se malo ljudi može sjetiti tko bješe dotična, i gdje je to ona uopće radila, te kakve emisije vodila, napisala je status na društvenoj mreži u kojem se obrušila na institucije ove države jer su dopustili Ivi Balent, kćeri Ivice Todorića, da otvori novu firmu. Gospođa ili starija gospođica se inače zove Vjekoslava Bach, ali koliko znamo nije nikakav daljnji potomak slavnog kompozitora. Uglavnom, Vjekoslava Bach je poput kakvog Pernara eksplodirala na fejsu puna pravednog građanskog bijesa u stilu, bem ti takvu državu koja ovakve stvari dopušta. Nekoliko dana kasnije ista ta Vjekoslava Bach počne se pojavljivati u medijima kao valjda nova akvizicija neformalne Bandićeve ergele koja se stalno popunjava novim primjercima. Ono što bi trebalo vrijediti za Todorića, ne smije nikako vrijediti za Milana Bandića koji je divan i šarmantan gospodin, nikako lopov, već vrijedan i požrtvovan gradonačelnik, pravo oličenje časti i poštenja. Zanemarimo stotine ili tisuće stranica u državnom odvjetništvu što skupljaju prašinu u ladicama. Sve su to objede, Milan je prava poštenjačina, zar ne miss Bach? Pa dobro, tko je ovdje lud? I ptice na grani znaju kako su Todorić i Bandić kancerogena posljedica istog političkog, udbaškog virusa te ih se može promatrati kao dva gotovo identična tumora koji su samo zauzeli različita mjesta u državi i društvu. Ali voditeljicama i sponzorušama nisu isti. Bolji je uvijek onaj koji ih pozove k sebi, da im prividan značaj, prizna im postojanje. O Vjekoslava, pa daj navratite u stožer, baš Vas trebamo! Zar mene gradonačelniče Bandić? Da, baš Vas. I zovite me Milan slobodno. Stvarno? Da. Hvala vam Milane! Ovo mi je najbolji dan u životu! Nikada me niti jedan muškarac nije ovako iznenadio. Ja nisam kao drugi… Bljak… Dobro, ostavimo sad malo Milana i Vjekoslavu po strani. Njegov protukandidat u drugom krugu je Ana Mrak Taritaš. Strava. Korupcija, kriminal, Gunja, POS-ovi stanovi, HNS. Dakle, stranka s proporcionalno veličini i važnosti najvišom kvotom korumpiranih članova u Hrvatskoj. Radi se o mrklom mraku koji se prodaje pod svjetlo. Između dva mraka Zagreb će vjerojatno izabrati mrak koji poznaje i u kojem se već nekako snalazi. A za pravo svjetlo ćemo ipak svi skupa morati pričekati, sve dok nam se jednog dana konačno u glavi ne upali žarulja.