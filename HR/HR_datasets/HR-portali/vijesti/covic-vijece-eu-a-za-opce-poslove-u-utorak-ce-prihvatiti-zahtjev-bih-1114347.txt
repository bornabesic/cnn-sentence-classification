Hrvatski član BiH Predsjedništva Dragan Čović, koji je i čelnik HDZ-a BiH, izjavio je kako će Vijeće za opće poslove Europske unije na sjednici u utorak u Bruxellesu prihvatiti zahtjev BiH za stjecanje statusa kandidata za članstvo u Uniji. "Danas je sasvim sigurno da ćemo 20. ovog mjeseca imati pozitivan signal za zahtjev za europski put, kao što je sigurno da ćemo iduće godine dobiti status kandidata za članstvo u Europskoj uniji", rekao je Čović u Neumu gdje je sudjelovao na stranačkome skupu povodom obilježavanja 26 godina utemeljenja HDZ-a u toj općini. Pritom je rekao da će od približavanja Europskoj uniji imati koristi cijela zemlja i hrvatski narod u borbi za jednakopravnost. "Uz mnoga ohrabrivanja ali i negodovanja, dobronamjerni prijatelji su nam rekli kako je upravo ovo jedini put za ostvarivanje jednakopravnosti", dodao je Čović. Vijeća za opće poslove zemalja članica EU-a će 20. rujna razmatrati zahtjev za stjecanje statusa kandidata za članstvo, kojega je Čović podnio sredinom veljače dok je predsjedao Predsjedništvom BiH. U međuvremenu su vlasti ispunile dva preostala uvjeta koja su se smatrala potrebnim da se odobri zahtjev BiH, a to je prilagodba Sporazuma o stabilizaciji i pridruživanju (SSP) u dijelu koji se tiče trgovinskog sporazuma s Hrvatskom, te uspostava institucije mehanizma koordinacije kako bi BiH jednim glasom komunicirala s Bruxellesom. 