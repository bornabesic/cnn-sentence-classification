Foto: Hina MINISTAR vanjske trgovine i ekonomskih odnosa BiH Mirko Šarović izjavio je kako u planovima po kojima bi poslovanje Konzuma u toj zemlji preuzeo slovenski Mercator ima još puno nepoznanica, što upućuje na oprez, ali je izrazio očekivanje kako će se doći do prihvatljivog rješenja koje će osigurati opstanak brojnih dobavljača, prenio je sarajevski "Dnevni avaz". Dobavljači najvažniji segment U izjavi za list Šarović je kazao kako se sve što se poduzima čini s ciljem uspostave sustava u kojemu bi upravo dobavljači kao najvažniji segment bili zbrinuti. "Ova priča sad otvara ogroman prostor za manipulacije i zbog toga svi u BiH moraju biti posebice oprezni", kazao je Šarović očevidno aludirajući na brojna nagađanja u lokalnim medijima o tome što se zbiva s Konzumom BiH odnosno s ostalim Agrokorovim tvrtkama-kćerima u toj zemlji. Konzum u BiH zanijekao probleme s dobavljačima Takva nagađanja posebice se odnose na navodne otkaze i poteškoće koje Konzum ima s dobavljačima, no iz sarajevskog sjedišta te tvrtke odlučno su zanijekali postojanje većih problema. "Konzum čini sve kako bi se sačuvala radna mjesta te uvjeti i prava koja zaposlenici danas imaju u Konzumu, a koja su među najboljima u sektoru trgovine na tržištu BiH", kazala je za portal Klix glasnogovornica Konzuma BiH Selma Ovčina. Konzum BiH posluje s 1200 dobavljača Ona je opovrgnula i navode u medijima o masovnim problemima s dobavljačima. Po njezinim riječima, Konzum u susjednoj zemlji posluje s više od 1200 dobavljača, a suradnja s najvećim brojem njih odvija se bez zapreka. "Određene zahtjeve", kako je navela, ima manji broj dobavljača koji ne sudjeluju značajnije u prometu Konzuma, a s njima se kontinuirano razgovara na komercijalnim osnovama. U Konzumu BiH nagađanja u medijima o njihovoj sudbini vide i kao rezultat utjecaja tržišne konkurencije, a drže kako će ulazak Mercatora dodatno stabilizirati poslovanje i učvrstiti poziciju postojeće Konzumove trgovinske mreže. Povratak Mercatora u tri faze Šarović je pak pojasnio kako vlasti u BiH za sada imaju neizravne informacije o tome kako bi se proveo povratak Mercatora na tržište. Riječ je o planu od tri faze u kojoj bi Mercator najprije vratio trgovine koje je imao prije nego što ih je preuzeo Agrokor. Nakon toga na red bi došle ostale Konzumove trgovine koje su trenutačno pod zakupom, a treća faza odnosila bi se na preuzimanje svih objekata i kompletne Konzumove imovine u BiH.