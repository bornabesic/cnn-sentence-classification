HGSS je objavio tužnu vijest. Njihov potražni pas Mel koji je sudjelovao u brojnim akcijama uginuo je u subotu, 6. kolovoza.  "MEL WESTERN RECALL’S (FCI) HOT NACHO ili za nas poznatiji kao “MEL”, australski je ovčar oštenjen 11.9.2005. godine na sjeveru Austrije. S devet je tjedana doveden u Hrvatsku gdje je školovan i obučavan za potražnog psa HGSS-a. Bio je to prvi australski ovčar uvezen u Hrvatsku. Eksterijerno odličnih ocjena i nositelj nekoliko CACIBA, iako su ga izložbe izrazito nervirale", navode u HGSS-u.  Mel je sudjelovao u brojnim akcijama Mel je u HGSS stanici Karlovac zajedno sa svojim vodičem Dubravkom Butalom položio je licencu obaveznu za sve potražne timove HGSS-a. Sudjelovao je u nekoliko stotina potražnih akcija i vježbi po Hrvatskoj i susjednim državama sve do kraja 2014 godine kada je umirovljen. Zajedno sa svojim vodičem sudionik je bezbrojnih edukacija djece vrtićkog i školskog uzrasta o radu interventnih službi u organizaciji DUSZ-a i HGSS-a, gdje je bio rado viđen gost i plijenio pažnju djece. "Svoje umirovljeničke dane veselo je provodio u krugu obitelji, a svom vodiču i njegovoj obitelji bio je osobni “terapijski” pas koji ih je uvijek smirivao i razveseljavao svojim nepodobštinama. Bio je odličan pedagog i pomoć Dubravku u školovanju svog nasljednika, mladog australskog ovčara “THORA” ( Mangry's Might and Main)", navode u HGSS-u.  Izgubio bitku s opakom bolešću No, nažalost, u rujnu 2015. pojavili su mu se prvi znakovi opake bolesti - sarkoma. Operiran je na Veterinarskom fakultetu u Zagrebu nakon čega je i dalje bio donekle fit kako i priliči službenom psu. Nastavio je putovati i odlaziti na izlete i šetnje na more i planine. Uz stalnu brigu svojih ukućana, sve je nekako išlo. Početkom srpnja ove godine zbog uznapredovale bolesti je potpuno oslijepio i izgubio osjetilo njuha. 6. kolovoza 2016. godine u 21h izgubio je bitku s opakom bolešću. "Tako nas je napustio još jedan veteran iz stare garde potražnih pasa HGSS-a, onih koji su gradili temelje Komisije za potrage i lavine HGSS-a. Neka mu je hvala za sve akcije u kojim je sudjelovao i gdje nam je pomagao, hvala mu i za sve trenutke u kojim nas je usrećivao i razveseljavao. Pozdrav MEL", oprostili su se HGSS-ovci od dugogodišnjeg prijatelja.