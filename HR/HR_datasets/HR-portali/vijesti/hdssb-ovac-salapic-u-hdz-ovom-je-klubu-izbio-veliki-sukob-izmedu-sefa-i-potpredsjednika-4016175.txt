Gost emisije Veto Sanjina Španovića na Jabuci TV bio je saborski zastupnik HDSSB-a Josip Salapić koji je rekao kako smatra da premijer Orešković dosad nije bio lutka na koncu Tomislava Karamarka, ali kako po njemu sada i on povlači ručnu. - Ja sve njegove dosadašnje poteze oko smjena i imenovanja u SOA-i, policiji i ostalih tema gdje se razilazio s Karamarkom podržavam. Ali se vidi da on povlači ručnu u zadnje vrijeme. Jučer kada je govorio o problematici događaja oko Karamarka i arbitraže INA – MOL je imao po procjeni HDSSB-a lagani nastup, samo s ciljem da se na press konferenciji kao premijer pojavi nakon što je nekoliko dana šutio. Trebao je pričati puno čvršće i jače kao premijer – rekao je Salapić u Vetu. Po njemu nakon još jednog pada kvoruma Hrvatska nema vladajuću većinu u Saboru.   - Ovo je prvi puta u povijesti, nikad se nije događalo ovo. Nekad su se bolesni zastupnici i trudnice dovozili na glasanje, a sada ne funkcionira ni Vlada niti Hrvatski sabor. Tri puta bez kvoruma, mislim da je to skandalozno i da je Hrvatska, vjerojatno, pred novim izborima – rekao je Salapić. Komentirao je i dolazak svih zastupnika MOST-a na glasanje, ali i ostavke potpredsjednika kluba zastupnika HDZ-a Gordana Jandrokovića i Davorina Mlakara. - Sigurno je izbio veliki sukob u njihovom klubu nakon pada kvoruma. Dešava se politička kriza unutar kluba HDZ-a. Sukob je između dva potpredsjednika i predsjednika kluba Ivana Šukera – rekao je Salapić i dodao kako MOST se boji novih izbora. - Oni se plaše novog izbora, novi izbori ne bi njima odgovarali jer ne bi dobili ni pola mandata kojih danas imaju. Danas su svi potrčali u sabornicu i njihov dolazak u Sabor čista je pragmatika jer da nisu došli oni bi bili ti koji ruše vladajuću koaliciju. Vjerojatno su dobili i neke prijetnje iz kluba HDZ-a da to više ne može tako. Oni su se tako dotjerali u red, ali nije se dotjerao HDZ – rekao je Salapić. HDSSB, kaže, nije ni za kakvo preslagivanje. - Nevjerojatno je da koalicija između sebe puca. Nevjerojatno je da zastupnici između iste koalicije napadaju jedni druge. To si prije svega ozbiljna stranka kao HDZ nije smijela dozvoliti, ako ljudi nemaju međusobno osnovno povjerenje, kako očekivati stabilnu vladu? Prvo je počelo sa dječjom bolesti, onda je počelo sa komplikacijom te bolest i onda je završilo sa teškom bolesti te cijele ekipe. Vjerojatno ćemo na jesen imati nove izbore i mi smo za to, a ne za neke kombinacije preslagivanja – kaže Salapić.   Tvrdi da HDSSB, iako se ne slaže s njegovom politikom, nije za ukidanje ureda Stjepana Mesića koji nikako da se izglasa. - To je osobni obračun HDZ- a prema njemu, čista osveta prema njemu. Ako on putuje na trošak drugih država, njemu treba dati neku osnovnu svotu za djelovanje, ostalo neka si traži sponzore. Opasnost je što mislim da bi ovu odluku ako je uspiju izglasati Ustavni sud srušio kada bi se Mesić žalio na nju – rekao je Salapić. Kaže kako u HDSSB-u još nemaju stav hoće li se pridružiti SDP-u i podržati njihov prijedlog za glasanje o opozivu prvog potpredsjednika Vlade Tomislava Karamarka, ali potvrdio je kako je SDP počeo skupljati potpise za raspravu o privatizaciji sedam tvrtki i kako su oni taj prijedlog potpisali i podržali.