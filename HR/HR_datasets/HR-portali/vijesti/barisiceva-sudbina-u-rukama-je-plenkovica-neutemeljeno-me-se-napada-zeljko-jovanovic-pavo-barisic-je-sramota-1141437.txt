Premijer Andrej Plenković mora sagledati sve moguće posljedice i donijeti odluku hoće li Pavu Barišića ostaviti na mjestu ministra znanosti i obrazovanja. To je, nakon što je objelodanjeno da je Odbor za etiku u znanosti i visokom obrazovanju donio mišljenje da je prijava protiv Barišića za plagiranje S. Schlesingera nesporna, prevladavajuće mišljenje u akademskoj zajednici, ali i oporbi. Kvalifikacija plagijata – Mišljenje Odbora ima jaku poruku – kaše bivši rektor zagrebačkog sveučilišta prof. dr. Aleksa Bjeliš dodajući da Ministarstvo znanosti i obrazovanja mora “biti najdalje od bilo kakvih pomisli na neetične radnje u znanosti” i mora služiti kao primjer učenicima i studentima. – Na predsjedniku Vlade je da procijeni što znači kvalifikacija plagijata – upozorava Bjeliš dodajući da nikada ne bi preuzeo ministarsku dužnost, koja je pod povećalom medija i javnosti, kad bi ga pratile takve okolnosti. Akademiku Ivici Kostoviću “abnormalno je da neko središnje, nacionalno tijelo raspravlja o plagijatu” jer, kaže, u cijelom svijetu o tome odlučuju sveučilišta na kojima se to dogodilo. Čudno mu je zašto su se te optužbe, o kojima su matični odbori na fakultetima donijeli mišljenje da Barišić nije plagijator, aktualizirale kad je postao ministar, ali se također slaže da Plenković treba donijeti odluku. Za bivšeg ministra znanosti i obrazovanja dr. Radovana Fuchsa “plagijat je u znanstveno-akademskoj zajednici ozbiljan i neoprostiv prekršaj za onog tko ga svjesno ili nesvjesno napravi”. Dodaje da je prije objave znanstvenog rada vrlo lako provjeriti postoje li u njemu dijelovi preuzeti iz drugih radova. – Postavlja se pitanje kakav je to časopis u kojem se mogu dogoditi takvi previdi, odnosno “tiskarske greške” – kaže Fuchs naglašavajući da članovi predsjedništva političkih stranaka ne smiju biti članovi odbora, pogotovo ne njegovi predsjednici. Bivši predsjednik Odbora, koji je u predsjedništvu stranke Pametno, akademik Vlatko Silobrčić upozorava da će mišljenje Odbora postati službeno kad se na idućoj sjednici prihvati zapisnik. – Da sam na mjestu gospodina Barišića, podnio bih ostavku jer ne znam po kojem načelu u znanstvenoj zajednici može imati autoritet – kaže Silobrčić. Ministar Barišić pak priopćenjem uzvraća da se “neutemeljeno napada njega i njegov znanstveni dignitet” ističući da u njegovu slučaju “nije riječ o plagijatu”. U SDP-u i HNS-u složni su da je sljedeći potez, a to je smjena Barišića, na premijeru Plenkoviću. – Gospodin Plenković je na potezu i jedino je pitanje ne hoće li, nego kada će zatražiti od svojeg ministra plagijatora da sam podnese ostavku. Ili će ga razriješiti jer predstavlja sramotu za cijelu akademsku zajednicu i Vladu te za Plenkovića osobno – kazao nam je SDP-ov bivši ministar obrazovanja Željko Jovanović. Kako kazniti učenike? Daje primjer Njemačke u kojoj su i ministrica obrazovanja, a prije nje i ministar obrane zbog plagijata doktorata sami podnosili ostavke, svjesni da i same rasprave o toj temi štete Vladi. I predsjednik HNS-a Ivan Vrdoljak smatra da je ministrova ostavka jedini način da se zaštiti dignitet struke, institucije ministra, ali i da se vrati povjerenje građana u institucije. – Kako će profesori kazniti djecu za prepisivanje ako je prvi čovjek hrvatskog obrazovanja dokazani plagijator i lažov? – zanima Ivana Vrdoljaka. >> Barišić reagirao na odluku Odbora: 'Neetična zloporaba u svrhu političkih obračuna' 