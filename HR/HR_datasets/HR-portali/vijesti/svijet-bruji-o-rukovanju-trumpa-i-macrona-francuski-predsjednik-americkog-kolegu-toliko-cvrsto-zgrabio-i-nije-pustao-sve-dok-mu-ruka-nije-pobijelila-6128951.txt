Američki predsjednik Donald Trump nije poznat kao veliki ljubitelj rukovanja. Svojedobno je rekao da se grozi bacila te da rukovanja smatra 'barbarskim činom'. Stoga su mu mnogi sastanci prije i tijekom summita NATO pakta sigurno nešto teže pali. Ovaj put je 70-godišnjeg Trumpa u "čelični stisak" uhvatio novoizabrani, mlađahni francuski predsjednik Emmanuel Macron (39) s kojim se američki predsjednik sastao netom prije početka summita. I dok su predsjednici na početku "muški" stisnuli ruke jedan drugome, Trump se nakon par sekundi činio zbunjenim, kao da je želio čim prije završiti rukovanje koje su fotoreporteri snimili iz sekunde u sekundu. Evo kako je pomalo neugodnu scenu opisao Phillip Rucker iz Washington Posta:  - Rukovanje je trajalo neko vrijeme. Svaki je predsjednik zgrabio ruku svojeg kolege sa značajnim intenzitetom, njihovi prsti su problijedili, vilice se učvrstile, a lica se zategnula - rekao je Rucker za CNN. Neki promatrači svjedoče da je Macronov stisak bio toliko čvrst da je Trumpovu ruku pustio tek kad je pobijelila. Jonathan Ernst / REUTERS   Trump je, inače, čestitao francuskom kolegi Macronu u četvrtak u Bruxellesu istaknuvši da je napravio "sjajan posao" pobjedom na izborima ovaj mjesec, a Macron je rekao da će njih dvojica biti sposobni promijeniti mnogo toga zajedno. Trump je rekao Macronu da mu je čast biti s njim te da je vodio "nevjerojatnu kampanju i da je imao sjajnu pobjedu". "Širom svijeta govori se o njoj a mi moramo razgovarati o mnogo toga, uključujući terorizam i druge stvari. Čestitam, sjajan posao", rekao je prije ručka u veleposlaničkoj rezidenciji. Macron, početnik u međunarodnoj diplomaciji, odgovorio je da je vrlo sretan što je s Trumpom, s kim će se ponovno vidjeti kasnije tijekom dana na sastanku čelnika NATO-a. "Imamo iznimno opširan broj tema o kojima moramo razgovarati, od borbe protiv terorizma, ekonomije do klimatskih promjena i energije", rekao je 39-godišnji predsjednik. "Ovaj summit NATO-a također nam je prilika za prvi susret i vrlo sam sretan što ćemo moći mnogo toga promijeniti zajedno", rekao je Macron na francuskom. Na zajedničkoj konferenciji s predsjednikom Europske komisije Jean-Claudeom Junckerom održanoj nešto kasnije, Macron je rekao da je u razgovoru pozvao američkog predsjednika da ne donosi nikakve nagle odluke o globalnim klimatskim promjenama. "Moja je želja da SAD ne bi trebao donositi nagle odluke", rekao je te dodao da je s Trumpom imao "iznimno izravan i vrlo iskren sastanak". "Bio je to vrlo dobar, pragmatičan i topao susret", rekao je Macron te dodao da je SAD ostao ključni partner Francuske.