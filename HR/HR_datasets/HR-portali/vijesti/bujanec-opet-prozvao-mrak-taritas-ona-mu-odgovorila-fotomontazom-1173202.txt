Anka Mrak-Taritaš i Velimir Bujanec opet se prepucavaju na društvenim mrežama. - Potpuno neočekivano, od svih medija i novinara najveću pozornost mojoj kampanji pridaje g. Bujanec. Nakon što smo iscrpili temu fizičkog izgleda, sada smo evo došli do stylinga, obleke i torbica. Pa evo jedna torbica za mog velikog fana - objavila je danas na Facebooku Anka Mrak-Taritaš, koja je ušla u drugi krug izbora za gradonačelnika Zagreba s aktualnim gradonačelnikom Milanom Bandićem. Objava dolazi nakon jučerašnjeg izdanja Bujančeve emisije Bujica, u kojoj se između ostalog Anku Mrak-Taritaš optužilo da je uredila stan za 650.000 kuna te da račun za uređenje stana koji je izdan 2015. jednoj zagrebačkoj tvrtki, nakon obnove u Gunji, do prije tjedan dana nije plaćen. Bujanec je također govorio o skupoj Burberry torbi Anke Mrak-Taritaš, zbog čega je Anka Mrak-Taritaš objavila njegovu fotografiju s ružičastom torbicom. Nakon objave Anke Mrak-Taritaš oglasio se ponovno i Bujanec, sa fotografijom Mrak-Taritaš i porukom - u laži su kratke noge.