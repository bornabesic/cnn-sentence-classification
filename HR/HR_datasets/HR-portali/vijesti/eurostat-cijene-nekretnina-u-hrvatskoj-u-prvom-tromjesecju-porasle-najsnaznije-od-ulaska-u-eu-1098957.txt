Cijene stambenih nekretnina u Hrvatskoj porasle su u prvom tromjesečju u odnosu na prethodna tri mjeseca najsnažnije od ulaska u Europsku uniju dok je na razini Unije njihov rast blago ubrzao, pokazuju podaci europskog statističkog ureda. U razdoblju od siječnja do ožujka cijene stambenih nekretnina u Hrvatskoj, mjerene Eurostatovim indeksom cijena nekretnina, porasle su 1,2 posto u odnosu na prethodna tri mjeseca kada su uvećane skromnih 0,1 posto. To je njihov najsnažniji rast od ulaska Hrvatske u EU, pokazuje izvješće europskog statističkog ureda, objavljeno u utorak. Njihov je tromjesečni rast ipak osjetno slabiji nego u Mađarskoj koja se sa skokom cijena stambenih nekretnina za 5,2 posto svrstala na vrh ljestvice zemalja EU po poskupljenju stambenih nekretnina na tromjesečnoj razini. U skupini s Hrvatskom našla se pak Bugarska gdje su cijene nekretnina prema provizornim podacima Eurostata porasle 1,1 posto, te Češka, gdje su uvećane 1,0 posto, i Nizozemska i Španjolska s rastom cijena za 1,4 posto. Najviše su pak na tromjesečnoj razini u razdoblju od siječnja do ožujka pale cijene stambenih nekretnina na Cipru, za 3,4 posto, te na Malti, za 2,8 posto, izvijestio je Eurostat. Na razini Europske unije cijene stambenih nekretnina porasle su u prvom ovogodišnjem tromjesečju 0,7 posto nakon što su na kraju 2015. prema revidiranim podacima Eurostata uvećane 0,4 posto. Eurozona je bilježila skromniji rast cijena nekretnina, za 0,4 posto u odnosu na prethodna tri mjeseca kada su prema revidiranim podacima Eurostata gotovo stagnirale. Stabilizacija cijena u Hrvatskoj na godišnjoj razini Na godišnjoj su se razini cijene stambenih nekretnina u Hrvatskoj u prvom ovogodišnjem tromjesečju stabilizirale, uz stopu rasta od 0,2 posto. U prethodnom su tromjesečju na godišnjoj razini smanjene 2,1 posto, pokazuju podaci Eurostata. Najviše su među zemljama EU na godišnjoj razini poskočile cijene nekretnina u Mađarskoj, za 15,2 posto, te u Austriji, za 13,4 posto, i Švedskoj, za 12,5 posto. Niže cijene u odnosu na prošlogodišnje prvo tromjesečje zabilježene su samo u Italiji i na Cipru, i to za po 1,2 posto. Na razini EU cijene stambenih nekretnina porasle su u prvom ovogodišnjem tromjesečju za 4,0 posto u odnosu na isto razdoblje prošle godine. U posljednjem tromjesečju 2015. uvećane su prema revidiranim podacima Eurostata za 3,6 posto. U eurozoni su na godišnjoj razini uvećane 3,0 posto, nakon revidiranog 2,6-postotnog rasta u prethodnom tromjesečju, utvrdili su u Eurostatu. >> Posljedice uvođenja poreza na nekretnine mogle bi loše utjecati na većinu građana, a i na gospodarstvo 