Zlatko Babić novi je gradonačelnik Kutine Kandidat koalicije HDZ-HSLS-HSP-HSP-AS-HSU  u drugom krugu izbora za gradonačelnika Kutine, Zlatko Babić, dobio je 4.325 ili 49,56% glasova, dok je dosadašnji gradonačelnik, SDP-ov Andrija Rudić, dobio 4.220 glasa ili 48,36 posto glasova. U HDZ-ovu korist presudilo je 105 glasova više ili 1,2 % glasova više od sada već bivšeg gradonačelnika Andrije Rudića. Taj je izborni rezultat pokazao da Kutina također želi promjene. Glasanju je pristupilo 8727 građana, odnosno 45,33 %, a izbrojena su 182 nevažeća listića ili 2,09 %. Podsjetimo, Kutinom je posljednjih dana brujala priča o diskreditiranju članova liste Zlatka Babića, konkretno HOS-ova Damira Markuša kojemu su podmetani letci spornog sadržaja. Dosadašnji gradonačelnik Andrija Rudić na svojoj je Facebook stranici objavio čestitku novom gradonačelniku Zlaku Babiću s pomalo podrugljivim tonom na kraju: “Čestitam gospodinu Zlatku Babiću na izboru za gradonačelnika. Ponosan sam na rezultate u ove četiri godine. Drago mi je da grad postavljamo u puno boljem stanju nego što smo ga zatekli prije 4 godine. Iz minusa od 45 000 000 kn danas je Kutina sasvim drugačiji grad sa prihvaćenih preko 23 000 000 kn projekata iz EU fondova koje budući gradonačelnik samo mora provesti. Apeliram na novu gradsku vlast da bude odgovorna, da nastavi s razvojem i ulaganjem u grad koje je nasa uprava zapocela prije 4 godine. Nadam se da za četiri godine grad neće opet biti u dubokom minusu”, napisao je Rudić.