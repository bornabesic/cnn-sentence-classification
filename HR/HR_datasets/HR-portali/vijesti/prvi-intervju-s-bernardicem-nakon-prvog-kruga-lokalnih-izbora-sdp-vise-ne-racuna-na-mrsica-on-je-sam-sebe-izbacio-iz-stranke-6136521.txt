U prvom intervjuu nakon objave rezultata prvog kruga lokalnih izbora predsjednik SDP-a otvoreno je progovorio o situaciji u stranci, odgovorio je kritičarima, rekao s kime SDP više ne računa te najavio okretanje nove stranice u SDP-u. Poručio je da nema namjeru odstupiti s čela stranke te iznio plan za prijevremene parlamentarne izbore i predstavio SDP-ovu vladu u sjeni. Jeste li razočarani rezultatima lokalnih izbora ili je to bilo očekivano? Rezultati lokalnih izbora su rezultat rada mojih prethodnika i stanja u stranci. Dobro je što su trendovi pozitivni, što u cijeloj Hrvatskoj imamo mlade kandidate koji su dobili priliku i ostvarili dobar rezultat. Riječ je o ljudima poput Vinka Grgića u Novoj Gradišci, Miše Krstičevića u Pločama, Matka Burića u Gradcu u Dalmaciji, te mnogih mladih načelnika u sjeverozapadnoj Hrvatskoj. Također, vrijedno je spomenuti rezultate naših kandidatkinja; Ivane Marković u Supetru i Mirele Ahmetović u Omišlju koje su pobijedile u prvom krugu. Jasenka Auguštan-Pentek pobijedila je premoćno u prvom krugu u Zlataru, gdje smo prvi put osvojili vlast. U drugi krug ide Kristina Ikić Baniček u Sisku. Od kolega, naravno, tu je Vojko Obersnel u drugom krugu u Rijeci, Ante Bilić u Trogiru te Tonči Bilić u Makarskoj. Stjepan Kovač pobijedio je u Čakovcu u prvom krugu. Puno je tu još rezultata vrijednih spomena. Na osnovi svega ne mogu biti nezadovoljan, ali ni u potpunosti zadovoljan. SDP je izgubio puno mandata u predstavničkim tijelima, a u pravilu su svugdje bolje prolazili pojedinci nego liste sa stranačkim predznakom. Što vam to govori? Na lokalnim izborima se glasa za osobu te za stranku. SDP je bio u raznim koalicijama. U ovom trenutku smo stranka s najvećim koalicijskim potencijalom u Hrvatskoj. SDP može sa svima razgovarati, dok se to ne bi reklo za naše političke oponente. U SDP-u nije dobro stanje. Od toga nitko ne bježi. Slijedi nam konsolidacija. Uostalom, zna se kakvu sam stranku naslijedio - u dugovima, terenski i kadrovski devastiranu. Na svemu tome sada treba raditi. I radi se. Formirali smo središnje savjete, počeli program restrukturiranja, osnovali političku akademiju koja će educirati sve naše članice i članove, krenuli u izgradnju stranke na terenu, bili smo potpuno posvećeni lokalnim izborima. Zidove boje u crno i stvari prikazuju lošijima nego što jesu oni kojima je njihov osobni interes ispred SDP-a, pa i Hrvatske. Dio SDP-ovaca preko medija traži da odstupite s čela stranke. Čuo sam samo jednog. Mislite na Miranda Mrsića? Da. Njemu je draže između prvog i drugog kruga izbora umjesto HDZ-a napasti SDP. Ali bez brige, neću mu dati alibi da podrži Andreja Plenkovića u Saboru, odnosno HDZ-ovu Vladu. Kao socijaldemokrat vjerujem u demokratske procese, a samim time i u poštivanje demokratski izabranih predstavnika. Smatram da se u SDP-u svi tako trebamo ponašati. Kada se nisam slagao sa Zoranom Milanovićem, a najviše se nisam slagao oko izbacivanja ljudi iz stranke, poštovao sam odluke stranačkih tijela. Kada je bila promjena kandidata za gradonačelnika Zagreba, ponovno sam poštovao odluke stranačkih tijela. Nikada nisam rekao da predsjednik stranke treba otići. Poštovao sam demokraciju, Statut, naše korijene, naše temelje. Ovo što je Mrsić napravio znači udar na temelje SDP-a. Je li točno da se razmatralo njegovo izbacivanje iz SDP-a? On je sam sebe izbacio iz stranke. Svojim kolegicama i kolegama više ne može pogledati u oči. Svi su osudili njegov javni istup. Svojim istupom ugrozio je kolegice i kolege koji su mjesecima na terenu, koji su preuzeli odgovornost i odlučili boriti se za bolje društvo. Uvrijedio je i one koji su podrška tim kandidatima, kao što su njihove obitelji na koje kampanje zasigurno utječu. Umjesto da je napao HDZ, on je napao SDP i predsjednika. A to mu nije prvi takav potez. Bio je najbolji prijatelj s Ivom Baldasarom pa je digao ruku za njegovo izbacivanje iz SDP-a. Redom je dizao ruku za izbacivanje ljudi. Najbolji prijatelj je bio s Ivom Josipovićem, a onda ga se odrekao. Bio je potpredsjednik gradske organizacije i slavodobitno jurišao na mjesto predsjednika zagrebačkog SDP-a i izgubio. A u ovoj kampanji ga nije bilo nigdje. Mirando Mrsić je sam sebe kaznio. Dakle, Mrsića namjeravate ostaviti da vegetira u stranci? SDP više ne računa na Mrsića. Ono što je Mirando Mrsić rekao javno, mnogi govore anonimno. Što ćete s njima? U jednom moram pohvaliti Mrsića. Do sada je bio anoniman izvor, a sada je postao javan. Napravio je pomak. A drugi koji su ostali anonimni kritičari? SDP je stranka hrabrih, a ne zaplotnjaka. Nisam protiv kritike. Ona jača. Svatko je pozvan iznijeti kritiku i ima pravo na to. Pozivam sve da je iznose na našim tijelima. Ali nitko nema pravo štetiti stranci, posebno ne između prvog i drugog kruga izbora. Očito je da je Mrsić napravio štetu stranci i zato ga je Predsjedništvo SDP-a jednoglasno osudilo. A što se drugih izvora tiče, u politici to ide tako da ste prvo anonimni izvor, a onda postanete potpuno anonimni. Mrsić sigurno nije jedini nezadovoljan u SDP-u, no je li vam itko došao i otvoreno kazao: Bero, ne ide ti, hajde odstupi i napravi mjesto nekom drugom? Ne. Nikada mi tako nešto nitko nije rekao. Kakav je osjećaj svaki dan u novinama čitati o sebi naslove da vas se nagovara na odlazak, da vam stranka sprema puč, traži zamjenu? Svaka konstruktivna kritika me jača i dobro je došla. Ne opterećujem se onime što se, iz tko zna kojih izvora, plasira u medije. Koncentriran sam na rad u stranci, na teren, na formiranje politika. Moramo imati odgovor za nastavak obrazovne reforme, osigurati da minimalna plaća u Hrvatskoj iznosi 50 posto prosječne plaće, pokrenuti inicijativu za Klub 1000, koji je naš kandidat za međimurskog župana Mladen Novak napravio s direktorom Tehnixa Đurom Horvatom. Radi se o najuspješnijoj hrvatskoj tvrtki koja je 80-postotni izvoznik, gdje su prosječne plaće tisuću eura. To su inicijative dobrog društva. Hrvatska treba moralni kapitalizam, treba joj da se rad cijeni, a radnici budu partneri na vrhunskom, kvalitetnom proizvodu, a ne da su izrabljeni na proizvodu niske dodane vrijednosti koji je utjecaj pojedinih uvoznih lobija na politiku. Naša je politička platforma dobro društvo. To znači zakone koji jednako vrijede za sve, pravosuđe koje jednako presuđuje za sve, jednaku šansu svim poduzetnicima, ne samo velikima naspram malih, ne samo uvoznima naspram domaćih. Što je najvažnije, šansa za svu djecu bez obzira na dubinu džepova njihovih roditelja. Pogledate li učeničke domove u Hrvatskoj, vidjet ćete da su neka djeca gladna, da po dva sata putuju od škole do kuće. To je slika Hrvatske i nije sve kao što je u Bogovićevoj ulici u Zagrebu. Jeste li sigurni da tweetovima o šetnji po kiši, fotografijama s čokoladicama i kupusom, takve poruke dolaze do vaših birača? Slažem se da je bilo nespretnosti i traljavosti. Twitter je živ i dinamičan, medij drugačiji od drugih. A ja sam dosta neformalan. Takav sam u svakodnevnoj komunikaciji, a onda i na društvenim mrežama što možda nekada i nije najbolje. Ne živim u dvoru, nego u stanu u Sopotu. Nisam jeo sa zlatnom žlicom, nego sam sve u životu izborio sam i uz podršku prijatelja, kolegica i kolega koji su vjerovali u mene. Dijete sam iz radničke obitelji i prošao sam svašta. Iza mene ne stoji nitko i zato sam mnogim ljudima smetnja. Iza mene nema nikakvih lobija i zato me se toliko kritizira. No, ja ću svoju neformalnost i spontanost zadržati. Funkcija me nije promijenila. Vratimo se SDP-u. Kažete da konsolidirate stranku. Što to znači? Puno toga. Moramo promijeniti Statut. Formirali smo radnu grupu koju vodi Erik Fabijanić. U njoj je 15 ljudi, od glavnog tajnika stranke Zvane Brumnića, Arsena Bauka, Rajka Ostojića, Peđe Grbina, Mirele Ahmetović i drugih. Tu su ljudi koji dobro razumiju stranku i stvorit će novu podlogu za funkcioniranje SDP-a, što je preduvjet za puno bolje rezultate na idućim lokalnim izborima, a prije toga na parlamentarnim. Zašto ne možete dobro funkcionirati s Klubom zastupnika SDP-a? Funkcioniramo jako dobro. Za svega pet mjeseci smo potpuno raskrinkali model vladanja HDZ-a od ministra plagijatora, do ministra financija koji je radio u Agrokoru i znao sve što se zbiva u toj kompaniji, pa do ministrice gospodarstva Dalić koja je u sukobu interesa. Za to je odgovoran predsjednik SDP-a, ali i Klub zastupnika koji sjajno vodi Arsen Bauk. Kako dobro funkcionirate s Klubom ako vam je dio zastupnika došao na glasanje o nepovjerenju Mariću tek pod prijetnjom izbacivanja iz SDP-a? Na posao se mora dolaziti, zastupnici moraju doći na glasanje. Ne kritiziram Bauka jer mu je jako stalo da svi dođemo i pokušamo smijeniti ministra koji je duboko u aferi Agrokor. Bauk je reagirao pomalo emotivno, jer je bio pogođen što su određeni članovi i članice Kluba najavili da neće doći na glasanje. Možda nije trebao to napraviti, ali ni ja ne mogu razumjeti da netko od kolega ne dođe na glasanje, jer im je to posao. Tim prije što im je stanka dala sve što imaju. Ali i ta će se pitanja riješiti kroz izmjene Statuta SDP-a. Vaši zastupnici koji su bili protiv rušenja Marića iznosili su argument tajminga. Rekli su da nije dobar jer niste spremni za prijevremene izbore. To je neistina koja je očigledno motivirana osobnim interesima, a ne SDP-a i Hrvatske. U interesu je zemlje da ministri obrazovanja, financija i ostali budu ljudi bez mrlje. Tko može reći da stranci nisu u interesu izbori, kada svakoj političkoj stranci mora biti u interesu preuzimanje odgovornosti za zemlju. Uvijek je vrijeme za izbore, a posebno sada, nakon što godinu i pol dana gledamo agoniju HDZ-a i Mosta. Djeci je oduzeta budućnost, mladi ljudi odlaze iz Hrvatske, sto tisuća ljudi je prošle godine napustilo zemlju, gospodarstvo je na krhkim nogama, sudbina Agrokora je vezana za sudbinu Hrvatske, dug u zdravstvu iznosi 7 milijardi kuna, nema rješenja za Inu, od obrazovne reforme je napravljena lakrdija, a povjerenstvo za suočavanje s prošlošću se, možda srećom, nije sastalo više od jedan put. Dakle, ova Vlada je potpuno disfunkcionalna i to svaki dan sve više ljudi vidi. Gurate zemlju u nove izbore, a niste imali novca ni za lokalne. Kako i zašto se SDP našao u financijskim problemima? Smanjio se broj mandata i prepolovili prihodi iz Sabora, bili smo u dugu oko 8 milijuna kuna, a startali smo s minusom od 18 milijuna. Sve je to transparentno. Morali smo napraviti restrukturiranje i smanjiti plaće. Ali nismo to radili na liberalnom konceptu svima isto, nego socijaldemokratskom. Dvije najveće plaće u stranci, poslovnog direktora i tajnika, pale su za 40 posto, a najmanje plaće pale su za svega 5 posto. Ljudima smo ponudili nove ugovore, a dio ih nije želio potpisati. Što se lokalnih izbora tiče, financijski uvjeti za kampanju su nam bili skromniji, ali smo osigurali likvidnost, bili smo u kontaktu sa svakom organizacijom i osigurali im funkcioniranje. Kako ćete financirati parlamentarne izbore? Osigurali smo sredstva za njih. Poslovni direktor se pobrinuo za to. Zašto SDP ne može dobiti kredit od banaka. Jeste li im se toliko zamjerili zakonom o konverziji švicarca? Otkud vam to? Dobili smo kredit, ali dopustite da neke stvari ostanu poslovna tajna. Kada će biti prijevremeni izbori? To ne ovisi o SDP-u. U interesu zemlje je da se održe što prije, ali je teško očekivati da to bude usred turističke sezone. Realnije je da se pomaknu na rujan kada završi sezona, a sezonski radnici vrate kućama. Trebaju svi imati priliku ostvariti pravo glasa. Može li SDP nakon prijevremenih izbora formirati stabilnu većinu? SDP u ovom trenutku ima najveći koalicijski potencijal u Hrvatskoj. A što će biti nakon izbora, vidjet ćemo. Građani sigurno neće dva puta gledati isti film. SDP može formirati najbolju, najkompetentniju i najstručniju Vladu. Imenovali smo predsjednike savjeta SDP-a. Imamo Josipa Ticu za gospodarstvo, Danka Velimira Vrdoljaka za zdravstvo, Darka Liovića za poduzetništvo i obrtništvo, Snježanu Banović za kulturu, Ratka Štritofa za sport, prof. Ivana Koprića za lokalnu samoupravu, Željku Antunović za obranu i nacionalnu sigurnost, Tanju Dalić za socijalnu politiku. Tu su i prekaljeni stranački borci poput Siniše Hajdaša Dončića, Peđe Grbina, Mihaela Zmajlovića, Arsena Bauka, Rajka Ostojića, Nevena Budaka i niza drugih koji u svakom trenutku mogu preuzeti odgovornost za Hrvatsku i upravljati najtežim resorima. Sve ankete, pa i rezultati na lokalnim izborima, upućuju na to da nitko neće moći sastaviti Vladu bez Mosta. Je li SDP spreman koalirati s Mostom nakon prijevremenih parlamentarnih izbora? O tom potom što će biti u rujnu. Možemo razgovarati sa svima, pa i s Mostom. HDZ je najodgovorniji za ovu situaciju, ali Most je dva puta sudjelovao u tom filmu. Možemo razgovarati s njima, ali nema koalicija. Sada to kažem, a što će biti na jesen - vidjet ćemo. Gdje puca s HNS-om? Imam dobar odnos s HNS-om i Ivanom Vrdoljakom osobno. Od mene nikada niste čuli ni jednu lošu riječ o HNS-u kao ni bilo kojem drugom našem partneru. SDP nikada nije iznevjerio građane, ni svoje partnere. Što se mene tiče, tako će ostati. Zna li se, ako izbori budu u srpnju, kako će oporba na izbore. U dva bloka ili bi SDP, HNS, IDS, HSU, HSS i ostale manje stranke bile u jednoj koaliciji? Razgovaramo i na vrijeme ćemo donijeti odluku o modelu suradnje. Sigurno je da idemo s našim strateškim partnerom HSS-om i razgovaramo s HSU. Tko je lider oporbe. HNS je prezentirao istraživanje prema kojemu je to njihov predsjednik Ivan Vrdoljak. Poštujem kolegu Vrdoljaka. Nećete me posvađati s HNS-om, no lider opozicije je najjača stranka, a to je SDP. Kada bi to bio HNS, onda bi to, s obzirom na njihov rejting, značilo da opozicije u Hrvatskoj zapravo ni nema. Vaš strateški partner HSS priklanja se zagovornicima velike koalicije i naglašava da za zemlju nisu dobri prijevremeni izbori. Zašto vas stranka s kojom ste upravo potpisali za njih vrlo dobar koalicijski sporazum gura u zagrljaj s HDZ-om? To trebate pitati one koji zagovaraju veliku koaliciju. Mogu samo reći da nema koalicije s onima koji napadaju novinare, koji napadaju nacionalne manjine i u sukobu su interesa. Milijan Brkić je drugi čovjek HDZ-a! O čemu pričamo?! Nije ništa osobno, no ovdje je riječ o dvije Hrvatske. O progresivnoj, naprednoj, otvorenoj, onoj koja poštuje zakone, mišljenja svojih vlastitih tijela i ne ignorira stav saborskog odbora o plagiranju, koja drži da državne financije moraju biti bez mrlje, te o drugoj Hrvatskoj kojoj ništa od toga nije važno. Budu li izborni rezultati takvi da nitko ne može formirati stabilnu Vladu, jesu li tada uvjeti za veliku koaliciju? Koalicija ne - dijalog da. Prije pet mjeseci sam pozivao na dijalog, na razgovor o tome što treba napraviti da Hrvatska postane dobro društvo. Mi nismo za koaliciju, nego za konsenzus oko svih pitanja ključnih za razvoj zemlje. Mislim da bi trebao kod svih postojati interes da se dogovorimo oko deset ključnih stvari i zacrtamo put razvoja kako bi Hrvatska postala dobro mjesto za nove generacije. No, što to znači? Ako dobijemo slične rezultate na izborima, hoćete li podržati manjinsku Vladu HDZ-a ili ćemo ići na izbore do unedogled? Ne mogu odgovarati na hipotetska pitanja s pretpostavkom da će HDZ biti relativni pobjednik na izborima. Oni neće biti relativni pobjednik jer građani neće gledati tri puta isti film. Kako možete biti sigurni ako su bolje od vas prošli na lokalnim izborima, a po anketama im rejting raste, a vaš blago pada ili stagnira? Lokalni izbori su priča infrastrukture, terena, kandidata. To je priča o svim elementima, a dobro znate da su sve odluke koje je Vlada donosila bile usmjerene na lokalne izbore, a da se paralelno nije rješavao ni jedan problem. Što se riješilo u Agrokoru? Preuzeli su odgovornost za to, a nisu riješili ništa. Od Ramljaka smo čuli vijesti iz prošlosti. Nismo čuli plan, smjer, viziju restrukturiranja, zadržavanja radnih mjesta, saniranja duga, plaćanja dobavljačima, ni odnosa prema bankama. Nismo čuli ništa, nego da će biti dobro i da se izdržalo još jedan tjedan. Što će SDP napraviti s Agrokorom ako ćete u rujnu ili listopadu biti u prilici formirati Vladu. Hoćete li zadržati Ramljaka ili mu dati otkaz i naći nekog drugog? Hoćete li provoditi lex Agrokor ili donijeti novi zakon...? To su sve hipotetska pitanja. Cilj nam je da kriza u Agrokoru prođe što bezbolnije za hrvatsku poljoprivredu, za zaposlenike u Konzumu, za cijelo gospodarstvo i sve kojima je Agrokor dužan. Zabrinuti smo jer ne vidimo ni jedan plan, jer se ništa ne pomiče s mrtve točke. Zar ne morate imati varijantu B za Agrokor ako želite preuzeti vlast? Na rješenjima se radi i ozbiljno se pripremamo za preuzimanje odgovornosti za vođenje zemlje. Lex Agrokor je pisan radi jedne kompanije, a ne, recimo, zbog Zvečeva ili kompanija koje će se sistemski naći u sistemskom problemu, a nisu sistemske tvrtke. Taj zakon je vezao sudbinu Hrvatske za Agrokor i to nije dobro. Mi smo predlagali da se izmijeni Stečajni zakon i tada bi sve bilo transparentno i na zidu. Ovo je pokušaj da se ne otkriva poslovanje Agrokora. Jeste li Siniši Hajdašu Dončiću zamjerili javno iznošenje stava o velikoj koaliciji kao jednoj od opcija? Na Predsjedništvu je obrazložio da je o tome govorio više kao politički analitičar, a ja sam ga upozorio da je političar i treba biti oprezan kod takvih istupa. Ja za veliku koaliciju nisam, tim prije što se HDZ nije promijenio, nego samo prvi čovjek stranke. A je li moguće da Zvonimir Mrsić pored vas kao predsjednika stranke bude SDP-ov kandidat za premijera? Čovjek sam suradnje i računam na Zvonimira Mršića. Zvao sam ga da se aktivira. Nudio mu da bude župan Koprivničko-križevačke županije, da bude koordinator druge izborne jedinice, no sve je odbio. Volio bih da se predomisli i da bude koordinator. Možda puca na vaše mjesto, na funkciju predsjednika SDP-a? Za to mjesto se svatko može kandidirati na izborima kada oni budu, a to je u roku od šest mjeseci nakon parlamentarnih izbora. Ne želim prepričavati naše razgovore, no mislim da nema tu ambiciju. Kako to da niste čestitali pobjednicima? Moguće da je netko promakao. Ali na izboru noć i dan poslije čuo sam se sa svima. Da čuo?! Kod svih sam bio. Obišao sam sva mjesta u Hrvatskoj i svima dao živu, pravu podršku u kampanji. A namjeravam otići i vidjeti se sa svim pobjednicima prvog kruga. Ono što drugi rješavaju telefonskim pozivom, ja rješavam radom na terenu.