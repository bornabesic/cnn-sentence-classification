Ivan Klasnić iz Slavonskog Kobaša na svojemu OPG-u ima 23 muzne krave i 18 junica, koje pod ekstremno visokim temperaturama odbijaju hranu. Krave su uznemirene i daju od 30 do 40 posto manje mlijeka, a i ono što se dobije, slabije je kvalitete jer ne uzimaju dovoljno hranjivih sastojaka. – Ni same ne znaju kamo bi sa sobom. Samo piju vodu, a jedu vrlo malo, i to uglavnom navečer, kada malo zahladi – kaže Klasnić. On stoku svakoga dana rano ujutro i pred zalazak sunca vodi na pašu. To je, ističe, jedino vrijeme kada ih može izvesti iz staja jer su iskustva s popodnevnom ispašom katastrofalna. Bilo je slučajeva da su krave doživjele toplinski udar pa je morao zvati veterinara da ih cijepi i spriječi najgore. Jedva su ostale žive. – Kod nekih je prinos mlijeka prepolovljen, kod nekih su gubici ipak manji. Veliki proizvođači staje možda mogu rashladiti klima-uređajima, a mi mali, nažalost, možemo samo čekati da ove vrućine već jednom prođu – kaže Klasnić. Godišnje proda oko 80.000 litara mlijeka, a ostatkom hrani teliće jer mu je tako isplativije. Unatoč tome, zbog najavljenog smanjenja otkupne cijene, i rezanje proizvodnih kapaciteta čini mu se neizbježnim. >>Tri brata i pet bikova u 'borbi' za zemlju >>Dobrovoljnim oznakama ‘kvalitete’ tvrtke plaćaju povjerenje potrošača 