Moderne tehnologije uzrokovale su propast nekih zanimanja, a "otvorile" nova, donedavno nepostojeća.  Upravo zbog razvoja tehnologije, nekim zanimanjima koja se još uvijek "drže" prijeti izumiranje pa bi se toj listi "starih zanimanja" mogli u skoroj budućnosti nadodati i mljekari i dostavljači novina. Web dizajneri, savjetnici za medije i primjerice, biotehnolozi, nova su zanimanja koja nisu postojala prije 50-ak godina. Budućnost vrlo vjerojatno donosi zanimanja u području informacijske tehnologije za koja još nismo čuli, kao i u alternativnim izvorima energije i globalnoj trgovini. Vrijedno je znati koji će poslovi izvjesno jačati kao i područja u kojima će napredak u karijeri biti znatno lakši, a posao sigurniji, piše Kent.ac.uk. Uvijek će postojati potreba za radnom snagom koja će brinuti o starijima, ali i istraživati lijekove,  za primjerice – demenciju. Postojat će potreba za velikim brojem njegovatelja u domovima za starije kao i za brigu u domovima onih koji ondje odluče ostati. Konačno, postojat će potreba i za robotima koji će im pomagati. Već sad postoje roboti koji čiste i kose travu, a koji će pomagati u brizi za starije. Tu su i arhitekti koji će biti traženi kako bi razvili "pametne kuće" za stariju populaciju. Svemirski rudari Svemirski turizam sve je izvjesniji posebno nakon osnutka Virgin Galactic i sličnih kompanija povezanih s istraživanjem svemira. U budućnosti će vjerojatno manjkati kemijskih elemenata na Zemlji kao što je neodimij koji je ključan za industriju zračnih turbina, industrijskih magneta, aeromotora, optike i vizualnog ekrana. Zbog toga ćemo u budućnosti trebati svemirske rudare koji će iz asteroida "vaditi" potrebne elemente kojih na Zemlji više neće biti. Ako se na Mjesecu i Marsu razviju kolonije, astrobiolozi (proučavaju nastanak i evoluciju bioloških sustava u svemiru) morat će razviti biljke i hranu koje će se moći nositi s izuzetnim zračenjima, hladnoćom i slanom vodom u kolonijama. Svemirski kliničari morat će se specijalizirati za učinke radijacije, ali i za nedostatak gravitacije koja će imati utjecaja na mišićni i koštani sustav ljudi. Nakupljanje svemirskog smeća u Zemljinoj orbiti postaje prava prijetnja komunikacijskim satelitima pa i Međunarodnoj svemirskoj stanici te ćemo trebati stručnjake za reciklažu svemirskog smeća koji će identificirati lokacije u orbiti gdje se smeće najviše skuplja, ali i razviti učinkovite metode njegova uklanjanja. Privatni treneri, stilisti Organizatori društvenih mreža bit će tražena roba. Brendiranje vlastitog imidža postaje nevjerojatno važno u zapadnim državama. Upravo zato se društvene mreže sve više komercijaliziraju ne samo za pojedince nego i za kompanije koje sve više investiraju u njih. Sve više ljudi sebe doživljava važnima poput estradnjaka i zvijezda zbog čega će trebati i menadžere koji će im organizirati događaje i smišljati strategije kako bi ostali relevantni. Uz to su povezani poslovi privatnih trenera, nutricionista, stilista. Budućnost imaju i plastični kirurzi jer živimo u isključivo vizualnom dobu. Savjetnici za sigurnost IT sektora, 3D dizajneri Jedan od razloga zbog kojih će se tražiti web inženjeri i inženjeri za razvoj aplikacija je i taj što je internet beskonačan. Upravo ova znanja i vještine mogu donijeti velik novac, a s druge strane ne traže velika ulaganja. Potrebna je tek originalna ideja pa su ova zanimanja plodno tlo za razvoj malih tvrtki i startupova. Savjetnici za sigurnost IT sektora – i ovo će zanimanje biti iznimno traženo jer su prijetnje na internetu u stalnom porastu pa je cyber zaštita sve potrebnija. Oglašavanje na internetu nadjačat će tradicionalno oglašavanje u smislu prihoda pa će postojati i povećana potreba za specijalistima u digitalnom marketingu. 3D dizajneri će uvijek biti traženi za produkciju igrica, ali i filmova, za specijalne efekte kao i za arhitektonske vizuale virtualnih građevina. Inženjeri za mrežu (web)  također će biti traženi jer će postojati potreba za sve bržom uslugom. Inženjeri za robotičke vještine  Roboti će svoje mjesto naći u industriji, medicini i drugim područjima jer su visoko efikasni za neugodna i opasna zanimanja te će budućnost donijeti potražnju za inženjerima za robotičke vještine. Već sad postoje projekcije da će roboti sudjelovati u jednostavnim poslovima u operacijskim dvoranama, a možda će se preseliti iz industrija u kojima su već ustaljeni poput autoindustrije i nuklearne industrije u ljudske domove.  Pametna vozila postat će prošlost jer je izvjesno da će se u budućnosti razviti pametne prometnice gdje će vas vozilo odvesti na destinaciju bez potrebe za vozačevim upravljanjem vozilom.  Hidrolozi i geolozi Budući da vozila na fosilna goriva izbacuju velike količine ugljičnog dioksida, pojavljivat će se sve veća potreba za razvijanjem alternativnih načina proizvodnje vozila koji će biti naklonjeni očuvanju okoliša. Kako će se trošiti prirodni izvori energije, sve više ćemo ovisiti o održivim razvoju koji je povezan s recikliranjem i upravljanjem otpadom. Hidrolozi i geolozi će biti traženi da pronađu nove izvore vode čije se zalihe također rapidno smanjuju. Radit će se i na sprečavanju izumiranja vrsta s obzirom na globalno zatopljenje pa će važnu ulogu imati i genetički inženjeri. Financijski stručnjaci Ljudska želja za smanjivanjem rizika u investicijama koje su u porastu tražit će financijske stručnjake i upravljače istrenirane za analizu razmjene koja ulagačima pomažu smanjiti rizike i troškove. Budućnost financijskog tržišta ostaje nepoznata, no zna se da se ono često mijenja zbog čega će biti traženi svi koji znaju koristiti numeričke i kvantitativne tehnike kojima će analizirati tržište. Ti djelatnici bit će odlično plaćeni jer su odgovorni za stvaranje velikog profita! Očekuje se i velik rast potrebe pravnika za društvene mreže koji će moći voditi sporove na sudovima, s naglaskom na društvene medije i e-izdavaštvo. Već postoje problemi s Twitterom koji služi kao platforma za osobne napade, ali takve se stvari događaju i s nezadovoljnim radnicima koji svoje kompanije ocrnjuju preko te društvene mreže. Još nije posve jasno što kompanije i njihovi zaposlenici imaju od korištenja LinkedIna – naročito ako ga financiraju kompanije. Zbog toga se pojavila teorija da će se LinkedIn računi možda svesti na zapošljavanje i davanje otkaza. >>Instagram ispunio želju korisnicama: Lansirana izvrsna nova opcija >>Uskoro će sve više operacija obavljati ovakvi roboti-kirurzi