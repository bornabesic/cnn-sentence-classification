Žalbeno vijeće Haaškog suda upozorilo je u srijedu nepravomoćno osuđenog generala Slobodana Praljka da će pokušati prisilno naplatiti 2,8 milijuna eura koje još od svibnja 2014. potražuje od Praljka za troškove njegove obrane. Praljak spori izračun Pismeno rješenje daje Praljku rok od sedam dana, do sredine sljedećeg tjedna, da obavijesti sud hoće li svotu platiti odjednom ili u 12 mjesečnih rata. U suprotnom, “Žalbeno vijeće poduzet će sve odgovarajuće radnje za povrat dospjelog iznosa”, piše u rješenju. No problem u provođenju ovog rješenja i dalje ostaje činjenica da Praljak tvrdi da nema nikakvu pokretnu ili nepokretnu imovinu od koje bi mogao platiti iznos koji Haag od njega traži da plati. Praljak već nekoliko godina spori izračun i tvrdnje Haaškog suda da on zapravo ima odakle plaćati troškove svoje obrane i da mu zato treba naplatiti troškove pravne pomoći koju je dobio tijekom suđenja, a koje je snosio Haaški sud. Nije jasno kako bi točno Haaški sud mogao provesti svoju najavu poduzimanja “svih odgovarajućih radnji” i ovršiti nekretnine u Zagrebu za koje Haag tvrdi da su Praljkove, ali koje ni u zemljišnim knjigama ni u katastru nisu upisane kao vlasništvo Slobodana Praljka. Ovaj je postupak presedan jer se Haaški sud nikad dosad, koliko je javno poznato, nije našao u sličnoj situaciji. Vlasništvo obitelji Praljak je priredio posebnu knjigu, objavljenu u rujnu 2015. na njegovoj internetskoj stranici, o načinu na koji je tajništvo suda u Haagu istraživalo njegovu imovinu i donijelo zaključak koji Praljak oštro demantira. Imovina o kojoj je riječ sastoji se, među ostalim, od kuće na zagrebačkom Kraljevcu i stana u Ilici, za koje Praljak neuspješno pokušava objasniti Haaškom sudu da nisu njegove, već u vlasništvu članova njegove obitelji, i to još iz vremena prije podizanja njegove optužnice. Haaški sud u svibnju 2013. nepravomoćno je osudio šestoricu Hrvata iz BiH kao sudionike udruženog zločinačkog pothvata kojemu je cilj bio etničko čišćenje prostora Herceg-Bosne i njezino pripajanje Hrvatskoj ili stvaranje nove hrvatske republike na tom prostoru. General Praljak, kao načelnik Glavnog stožera HVO-a, tada je osuđen na 20 godina zatvora, svih šestero zajedno je dobilo 111 godina zatvora, a žalbeni postupak još traje i pravomoćna presuda ne očekuje se prije sredine 2017. Nakon nepravomoćne osuđujuće presude tajništvo suda dovršilo je istragu i zaključilo da je Praljak bogat čovjek i da treba vratiti sudu novac. >> Stojić se ironično smijao, Prlić je pisao bilješke, a Praljak odmahivao 