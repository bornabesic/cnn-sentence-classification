Foto: Hina ČLAN Predsjedništva HDZ-a Davor Božinović, komentirajući rezultate izlaznih anketa izjavio je da će HDZ na lokalnim izborima u Hrvatskoj definitivno potvrditi svoju snagu koja će se očitovati u najvećem broju župana, gradonačelnika i načelnika, nešto što niti jedna druga stranka u Hrvatskoj ne može ni sanjati ni približiti se tome.  Na upit vezano za neulazak HDZ-ova kandidata za zagrebačkog gradonačelnika Drage Prgometa u drugi krug izbora,  Božinović je rekao kako nema nikakvog raskola  u stranci, naglasivši da je HDZ stožerna hrvatska stranka i nije koncentrirana na pojedinačnu lokalnu sredinu, makar to bio i glavni grad Hrvatske.  Neće se odraziti na formiranje većine u saboru  Upitan hoće li se to odraziti na formiranje većine u Hrvatskom saboru, Božinović je rekao da neće, dodavši kako su ovo lokalni izbori i nije realno očekivati staložene i fokusirane razgovore oko konfiguracije nove parlamentarne većine. To će doći na red nakon što završi drugi krug lokalnih izbora, rekao je.   Na novinarski upit koga će HDZ podržati u drugom krugu, Božinović je rekao da će o tome i cijelom sklopu pitanja vezanim uz rezultate lokalnih izbora u prvom krugu, zasjedati stranačka tijela i donijeti odluku.