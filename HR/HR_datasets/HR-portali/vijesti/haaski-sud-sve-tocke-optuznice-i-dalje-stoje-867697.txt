Haaški sud nije napravio presedan te, ni u slučaju suđenja hrvatskim generalima Anti Gotovini, Ivanu Čermaku i Mladenu Markaču, nije prihvatio traženje obrana da odbaci sve ili dijelove optužnica. Glavni sudac Alphons Orie, nekoliko puta ponavljajući da je sudsko vijeće, “procjenjujući dosad iznesene dokaze u najpovoljnijem svjetlu za tužiteljstvo”, zaključilo da su ponuđeni dokazi dovoljni da sve točke optužnica i dalje stoje.  To znači da suci žele da i obrane odrade svoj dio suđenja i da će hrvatski generali morati iznijeti svoje obrane i dokaze, kao i pozvati u sudnicu svoje svjedoke.  Ostaju dakle sve optužnice, od najjače, da su trojica generala sudionici “zajedničkog zločinačkog pothvata”, do optužbi da su odgovorni za progone, deportacije, nečovječno postupanje (prisilno preseljenje Srba), pljačke, bezobzirno razaranje gradova, naselja i sela, ubojstva te okrutno postupanje prema ratnim zarobljenicima.  Suci naglašavaju da ovakav njihov stav “ne znači prejudiciranje konačne presude”. Za branitelja Gotovine Luku Mišetića nije iznenađenje što su u obrazloženju spomenuti Brijunski transkripti, svjedočenja Foranda i Galbraitha.  – Za nas je zanimljivije ono što nije apostrofirano, primjerice, prekomjerno granatiranje – kaže Mišetić. Na pitanje je li optimizam obrana poljuljan i koliko će još trajati proces, Mišetić kaže da je ovo bila očekivana odluka, a da će se obrane “truditi da bude što je moguće kraće”.  Zadovoljan je što “od tužiteljeve teze o prekomjernom granatiranju nije previše ostalo. Trebate shvatiti da su i oni koje je sud oslobodio na kraju procesa (Boškoski, Radić, Halilović) isto tako bili prisiljeni iznositi obranu”. (Da. I.) 