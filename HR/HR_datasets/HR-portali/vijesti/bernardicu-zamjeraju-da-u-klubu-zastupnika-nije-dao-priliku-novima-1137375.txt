U SDP-u tinja nezadovoljstvo. Dio članova, od kojih su neki i članovi novog Predsjedništva, a koji su od samog starta podržavali Davora Bernardića, drži da je novi predsjednik napravio neke pogreške u kadroviranju. Ponajviše im smeta podjela vodećih funkcija u Klubu zastupnika SDP-a. Drže da su mjesta potpredsjednika Kluba trebali dobiti neki drugi saborski zastupnici, a ne Gordan Maras koji već vodi Odbor za zaštitu okoliša ili Sabina Glasovac koja je u unutarstranačkoj kampanji do kraja bila na strani Ranka Ostojića. – Uskoro će i Orsat Miljenić dobiti vođenje Odbora za pravosuđe umjesto Arsena Bauka koji je postao novi šef Kluba, a na mjesto potpredsjednika Odbora za financije doći će Boris Lalovac umjesto Davora Bernardića. Dakle, opet sve bivši ministri, a nitko novi ne dobiva priliku – kaže SDP-ovac iz vrha stranke kojemu smeta i to što se u Klubu zastupnika teme o kojima će zastupnici govoriti uvijek dodjeljuju jednim te istim ljudima. Bivši Milanovićevi ministri bili su tema i SDP-ova okupljanja prošle subote u Novoj Gradiški. Bura je nastala nakon što je novi šef Glavnog odbora Erik Fabijanić kazao članovima Predsjedništva i Kluba zastupnika stranke da bi SDP morao pronaći nove komunikatore. – Mnogi su to protumačili kao poruku da bivši ministri moraju šutjeti, a da neka nova imena moraju dobiti više prostora u Saboru. No, realno, upravo ti bivši ministri najbolje i poznaju resore o kojima govore – kaže jedan SDP-ov saborski zastupnik. >> SDP danas počinje razgovore s potencijalnim članovima stranačkih savjeta i senata: spominju se bivši Račanovi ministri 