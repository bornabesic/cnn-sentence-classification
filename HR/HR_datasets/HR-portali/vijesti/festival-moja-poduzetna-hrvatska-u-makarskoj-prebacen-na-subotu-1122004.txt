Radi nepovoljne vremenske prognoze, Festival „Moja poduzetna Hrvatska“ koji se trebao održati u Makarskoj u četvrtak 20. listopada, prebačen je na subotu 22. listopada 2016. godine. Izlagači su svoj dolazak najavili oko 10:00 sati, a otvorenje sajma zakazano je za 11:00 sati na adresi Trg 4. svibnja 533. Kao i do sada, i ovog će se puta za ukusnu zakusku pobrinuti Majstor kuhar, na čelu s poznatim hrvatskim gastrochefom Brankom Ognjenovićem koji će pripremiti više od 500 porcija vrhunskog roštilja. Ognjenović se Festivalu pridružio jer kroz svoje radionice želi prenijeti ljubav i iskustvo prema hrani, širu publiku upoznati s različitošću okusa, starim tradicijama te hrvatskom gastrokulturom. Sudionici i organizatori imati će priliku do 18 sati popularizirati i promovirati poduzetništvo i obrt te na svom primjeru pokazati da se uz ljubav prema svom poslu i uz uloženi trud na kraju uvijek može uspjeti. Stoga je Festival poduzetništva, obrta i OPG-ova s vremenom postao mjestom razmjene iskustava, savjeta i susreta poduzetnika i njihovih kupaca iz svih dijelova svijeta, kao i prilika da njihove pozitivne priče putem naše medijske platforme dopru do šire javnosti. Dan ranije, u petak 21. listopada, popularni hrvatski pjevač Ivan Zak, sa svojim će hitovima zabaviti Makarsku na glavnom gradskom trgu. Koncert je na rasporedu u 21:00 sat, a ulaz je besplatan za sve ljubitelje dobre glazbe. 