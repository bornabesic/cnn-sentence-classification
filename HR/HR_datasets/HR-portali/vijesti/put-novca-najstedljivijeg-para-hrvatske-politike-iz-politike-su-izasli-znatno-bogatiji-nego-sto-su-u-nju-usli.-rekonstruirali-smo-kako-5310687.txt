Supružnici Jakovina - bivši ministar poljoprivrede Tihomir i bivša europarlamentarka Sandra Petrović - poslije politike dali su se u nekretninska ulaganja: kupili su kuću na zagrebačkoj Lašćini, stan u Slavonskom Brodu pa još preuzeli nekretninu i zemljište u Pitomači, koji su se našli pod ovrhom zbog duga nekadašnje tvrtke oca Sandre Petrović Jakovina. Supružnici tvrde da za sva svoja nekretninska ulaganja imaju pokriće u prihodima. Jer da su posljednjih godina, kaže Jakovina, imali “iznimno visoke prihode za hrvatske prilike” i da su, primjerice, kuću na Lašćini kupili bez kreditnog zaduženja, dok su za stan u Slavonskom Brodu podigli kredit. Tijekom 2015. godine, naime, Sandra Petrović Jakovina uknjižila se kao vlasnica trošne kuće na atraktivnoj zagrebačkoj lokaciji, a u zemljišne knjige upisala se kao vlasnica 8. siječnja 2015. godine. Riječ je o kući u Filipovićevoj ulici, koja je u prilično lošem stanju, a koju supružnici Jakovina sada, kažu, prodaju. Kreditnim zaduženjem kupili su i stan u Slavonskom Brodu te se još 16. svibnja ove godine Sandra Petrović Jakovina upisala kao vlasnica poslovne zgrade i dvorišta u Pitomači. To je nekretnina koja je nekad pripadala tvrtki njezina oca, a koja se našla pod ovrhom zbog duga tvrtke Betatim d.o.o. iz Pitomače. Bivša europarlamentarka, koja danas radi u odvjetničkom uredu za godišnju plaću u neto iznosu od 50.078 kuna, Petrović Jakovina u telefonskom razgovoru nam je kazala da joj je ta imovina pripala u “dogovoru s roditeljima i bratom”. “Na taj sam način dobila svoj dio nasljedstva”, rekla nam je Sandra Petrović Jakovina.   Pitali smo ju: kako je otplatila dug za koji se u zemljišnim knjigama navodi zabilježba “17. travnja 2015. uknjižuje se ustup prava zaloga za glavni dug u iznosu od milijun kuna s imena dosadašnjeg hipotekarnog vjerovnika H-ABDUCO d.o.o. sa istim prvenstvenim redom za korist Petrović Jakovine Sandre”? - Navela sam u imovinskoj kartici da sam jednokratno otplatila 360 tisuća kuna, i to je to, ne znam odakle vi to čitate, nisam otplatila iznos od milijun kuna - odgovorila nam je Petrović Jakovina te odbila dalje obrazložiti zašto je u zemljišnim knjigama vidljiva zabilježba od milijun kuna.   Uvidom u imovinsku karticu koju je, naime, bivši ministar Jakovina podnio 8. veljače 2016. godine kao saborski zastupnik, pod potraživanjima se navodi: “potraživanje bračnog druga u visini od 360 tisuća kuna, jednokratno”. Inače, postupak ovrhe nad nekretninama u Pitomači vodio se na Općinskom sudom u Virovitici, s kojeg smo dobili odgovor da je “pravomoćno okončan ovršni predmet ovrhovoditelja Hypo Alpe-Adria Banke d.d. iz Zagreba protiv prvoovršenika Betatima d.o.o. i drugih”. Pod ovrhom su se, navodi se, našle četiri nekretnine u Pitomači, sve u vlasništvu obitelji Petrović. Tvrtka Betatim, naime, u problemima se našla još 2011. godine, otkad su joj bankovni računi bili u blokadi, sve do 2014. godine, kad je pokrenut postupak brisanja subjekta. Pritom treba reći da je Sandra Petrović 2011. bila osnivač tvrtke Ipsus d.o.o., u kojem se vodila do 2012., a tu je tvrtku ove godine preuzeo njezin otac kao član uprave. Ta je tvrtka lani prijavila prihod od 1,2 milijuna kuna te je prijavljena kao društvo koje se bavi elektrotehnikom,  energetikom i automatizacijom. Tvrtka Betatim pokušala je tijekom 2013. godine čak dva puta uči u postupak predstečajne nagodbe, ali je Financijska agencija odbacila zahtjev te podnijela prijedlog Trgovačkom sudu u Bjelovaru za pokretanje stečajnog postupka. Stečajna upraviteljica u svom je izvješću od 9. rujna 2013. godine utvrdila “da knjigovodstvena vrijednost imovine dužnika iznosi 1,532.118 kuna”. Nekretnina dužnika, navodi dalje, koja čini dugotrajnu materijalnu imovinu, a koju čini zemljište i poslovni prostor u Pitomači, opterećena je založnim pravom u iznosu od milijun kuna za korist Slavonske banke d.d. Osijek te pravom zaloga u iznosu 105.000 eura za korist Hypo-Alpe-Adria bank d.d. Zagreb. Privremena stečajna upraviteljica utvrdila je tada kako postoje razlozi za otvaranje stečajnog postupka. Također je na ročištu u prosincu 2013. godine utvrđeno da je Hypo-Alpe-Adria bank d.d. Zagreb na nekretnini stečajnog dužnika pokrenula ovršni postupak u predmetu Općinskog suda u Virovitici te se na nekretninama dužnika vodi ovrha. Inače, riječ je o tvrtki Betatim za proizvodnju, ispitivanje i montažu elektroopreme, a iz dokumentacije koju je tvrtka priložila Fini, a koja je javno dostupna, vidljivo je da se tvrtka našla u problemima zbog kredita te poreznih dugova. U dokumentu “Operativni i financijski plan restrukturiranja” iz srpnja 2013. navode “strukturu duga tvrtke prema vjerovnicima Hypo banka 1,618.820,90 kuna, porezni dug i davanja prema državi 672.882,64 te ostali 438.683,63 kuna”. Kad je riječ o poreznom dugu tvrtke Betatim, iz dokumentacije je vidljivo da je područni ured Porezne uprave - Virovitica u rujnu 2012. tvrtki odobrio reprogram poreznog duga, i to na temelju, navode, Zakona o mjerama naplate poreznog duga uzrokovanog gospodarskom krizom. U tom se dokumentu navodi: “odobrava zahtjev za reprogramom poreznog duga poduzetnika Betatim iz Pitomače, koji na dan 31. siječnja 2012. godine iznosi ukupno 721.054,64 kuna, od čega se 600.058 kuna odnosi na glavnicu, a 120.996 kuna na kamate. Nadalje se navodi da će se “uplata reprogramiranih obveza izvršiti u 36 jednakih mjesečnih obroka, od kojih prvi obrok dospijeva 25. listopada 2012. godine, a posljednji 25. rujna 2015. godine”. Općinski sud iz Virovitice odgovorio nam je da je “1. listopada 2015. Sandra Petrović Jakovina iz Bukovlja, podneskom izvijestila sud da je na nju prešlo predmetno potraživanje Hypo Alpe-Adria Bank d.d. na temelju ugovora o ustupu potraživanja od 1. travnja 2015. godine, aneksa ugovora o ustupu tražbine od 27. travnja 2015. godine i potvrde B2 Kapital d.o.o. iz Zagreb od 17. travnja 2015. godine te je uknjižena na navedenim nekretninama kao založni (hipotekarni) vjerovnik umjesto ranijeg založnog vjerovnika H-ABDUCO d.o.o., o čemu je kao dokaz dostavila rješenje Općinskog suda u Virovitici. Općinski sud u Virovitici je 10. studenoga 2015. odlučio o nastavku ovrhe tako da na mjesto ovrhovoditelja nastupa Sandra Petrović Jakovina. Ovrhovoditeljica je na ročištu 28. siječnja ove godine predložila da se vrijednost predmetnih nekretnina utvrdi u iznosu od 1,170.875,81 kuna, sukladno procjeni izvršenoj od Hypo Group Alpe Adria Nekretnine 2009., čemu se ovršenici nisu protivili. Na prvoj dražbi nekretnine ne mogu biti prodane ispod 2/3 utvrđene vrijednosti, ili u ovom slučaju - 780.583,87 kuna te se nisu odazvali kupci, pa je ovrhovoditeljica Petrović Jakovina iskoristila pravo da sama otkupi nekretnine za iznos od 780.583,87 kuna, zatraživši da bude oslobođena od plaćanja kupovnine. Sud je rješenjem od 26. travnja 2016. godine “dosudio navedene nekretnine Petrović Jakovina te odlučio da nije dužna isplatiti kupovninu u iznosu od 780.583,87 kuna jer je njena tražbina prema ovršenicima veća u odnosu na kupovninu”.   Bračni par Jakovina također je u siječnju 2015. kupio, kako smo naveli, trošnu kuću u Zagrebu, čija je tržišna cijena navodno 1,6 milijuna kuna, no supružnici danas prodaju tu nekretninu jer više ne planiraju, kažu, živjeti u Zagrebu. Nekretninu su kupili još dok je Jakovina bio ministar, a riječ je o nekretnini od 250 četvornih metara s okućnicom. Nekretnina je u vidno lošem stanju, a vidljivo je kako u njoj dugo nitko nije živio. Spomenutu nekretninu Jakovina je na vrijeme prijavio Povjerenstvu za odlučivanje o sukobu interesa te je ona unesena u imovinsku karticu, dok, primjerice, nekretnine iz Pitomače nisu navedene jer je Petrović Jakovina tek u svibnju ove godine upisana kao njihova vlasnica, a posljednja kartica je iz veljače. No, nije vidljiva na internetu kartica Tihomira Jakovine nakon završetka saborskog mandata. U trenutno vidljivoj kartici stoji kako je tržišna vrijednost nekretnine s Lašćine 1,6 milijuna kuna, te da je kupljena iz primitaka od rada te pozajmicom i prodajom imovine. Uvidom u imovinske kartice nije vidljivo da su supružnici Jakovina imali nekretnine, osim onih u Bukovlju (kuću i oranice). Isto tako, u imovinskoj kartici nije vidljiv eventualni kredit za kupovine spomenute nekretnine. Tihomir Jakovina podigao je stambeni kredit još 2006. godine i nema drugih obveza. Imovina u Filipovićevoj ulici nije opterećena, koliko je vidljivo u zemljišnim knjigama, pa je moguće da je kupljena gotovinom, što nam je potvrdio i sam Jakovina te kazao kako su oni “ulagali u nekretnine”. Iz imovinskih kartica Tihomira Jakovine, koje su dostupne na internetu, jer ona Sandre Petrović Jakovina više nije dostupna zbog proteka vremena, navedeno je da je ona radila u odvjetničkom uredu kao vježbenica te kako je 2012. godine ušla u Sabor kao zamjenica zastupnice Nade Čavlović Smiljanec. No, sredinom 2013. godine izabrana je u Europarlament, i te godine udala se za ministra poljoprivrede. U međuvremenu su dobili dvoje djece. Jakovina iz prvog braka ima još jedno odraslo dijete. Mandat Petrović Jakovine u Europarlamentu trajao je godinu dana, a od 2015. godine radi u jednoj odvjetničkoj kući za plaću od 4173 kuna. Tihomir Jakovina je od 2009. godine do 2012. godine obnašao dužnost načelnika Općine Bukovlje, nakon čega je imenovan ministrom poljoprivrede u Vladi Zorana Milanovića. Samo godinu dana kasnije otkriveno je da je u isto vrijeme obnašao dužnost ministra te bio vlasnik i direktor tvrtke TJ-PROM d.o.o. Ispostavilo se tada da je tvrtka dugovala više od 150.000 kuna, što je okvalificirano kao sukob interesa. Ubrzo nakon što je to otkriveno, Jakovina je poljoprivrednu apoteku prodao za cijenu od 400 tisuća kuna. Govorilo se kako je riječ o popriličnom iznosu za jednu poljoprivrednu apoteku, no Jakovina je to demantirao, tvrdeći da je riječ o “sjajnoj kupovini” i “dobroj prilici”. Tvrtka s novim vlasnikom, nakon Jakovine, ni u 2014. ni u 2015. nije zabilježila nikakve prihode. Valja naglasiti da je u svibnju 2014. godine Jakovina prijavio oko milijun kuna svoje i suprugine ušteđevine. U veljači ove godine prijavio je da ušteđevine više nema. Jakovina nam je potvrdio da je kupio stan u središtu Slavonskog Broda na Trgu pobjede, i to kreditnim zaduženjem. Stan je kupljen u kolovozu ove godine, a krajem listopada Jakovine su podigle kredit od 250 tisuća kuna kod Privredne banke Zagreb. Prema imovinskoj kartici od veljače ove godine, to je Jakovinin drugi kredit s obzirom na to da ima stambeni kredit iz 2006. godine, koji otplaćuje do 2026. godine. Podsjetimo kako je Jakovina bio jedan od političara koji je aktivirao pravo na primanje dužnosničke plaće još godinu dana nakon prestanka mandata. Jakovina se povukao ovog ljeta iz izborne kampanje, nakon niza afera te danas nije ni zastupnik u Saboru. Sad još ima pravo na primanja prema principu šest plus šest.   Grubom računicom iz podataka o primanjima supružnika Jakovina koji su nam bili dostupni, odnosno onih koje su supružnici naveli u imovinskoj kartici, proizlazi da su tijekom četiri godine imali ukupne prihode od oko 1,6 milijuna kuna. Do te računice došli smo na sljedeći način: Jakovina je, naime, tijekom četiri godine ministarskog mandata imao primanja od oko 17.000 do 18.000 kuna, koja su se odnosila na njegovu plaću. Ukupno je od tih plaća primio oko 850.000 kuna te je potom ušao u Sabor kao zastupnik na plaću od 16.235 kuna i još u desetak mjeseci je dobio oko 160 tisuća kuna. Sveukupno, oko milijun kuna. U imovinskoj kartici od 30. svibnja 2014. Jakovina je naveo da je njegova supruga imala prihode od 97.756,37 tisuća kuna te 68.200 eura, pretpostavka je da se prvi dio odnosi na primanja dok je bila u Saboru, a drugi dio na iznos koji je ostvarila kao europarlamentarka. Postavlja se jedino pitanje kako je uspjela toliko uprihodovati jer su te godine zastupnici SDP-a trebali uplaćivati razliku primanja od zastupnika u Hrvatskom saboru od onog u Europskom parlamentu u Zakladu Ane Rukavine. Doznajemo da su uplaćivali svaki mjesec deset tisuća kuna. No, Jakovina nam je objasnio da su u sve bila uključena i druga primanja, kao dnevnice, putni troškovi... Da su supružnici Jakovina počeli ulagati u nekretnine, prvi je objavio internetski portal Index, a na te navode je bivši ministar poljoprivrede reagirao tako da je najavio tužbu protiv spomenutog portala. - Potvrđujem da će ići tužba jer nije prvi put da Index fabricira i plasira afere kojima me želi prikazati kriminalcem, i više ne dozvoljavam da se napada mene osobno i moja obitelj. U razdoblju od 2012. do 2016. godine dok smo bili javne političke osobe (supruga saborska zastupnica i EU parlamentarka, a ja ministar u Vladi RH i saborski zastupnik) naša primanja/prihodi bili su značajno veći od rashoda za kupovinu nekretnina. Uostalom, moja supruga je godinu i pol bila zastupnica u Europskom parlamentu, gdje su primanja izuzetno visoka. (Kao i ostalim EU parlamentarcima - Plenković, Stier, Petir, Picula…), o čemu ste Vi novinari često izvještavali. Vrlo jednostavno, svoj zarađeni novac nismo ni zapili, ni prokockali ni prokurvali, već uložili u nekretnine - objasnio je ovih dana u medijima Jakovina. Također je naglasio da je sve vezano za kupoprodaju napravljeno transparentno te kako su nekretnine plaćene preko računa te plaćen porez, i kako je pravovremeno prijavljeno u imovinsku karticu. Dodao je da su se vratili živjeti u Slavonski Brod te ističe kako više nije političar te želi mir za sebe i svoju obitelj, a na laži i podmetanja odgovara sudskom tužbom koja je u pripremi. Međutim, Dalija Orešković iz Povjerenstva za odlučivanje o sukobu interesa, kazala nam je da su dužnosnici i 12 mjeseci nakon isteka mandata dužni prijaviti značajne promjene u imovinskim karticama. Jakovina se, podsjetimo, proteklo ljeto povukao s izborne liste SDP-a pod pritiskom brojnih afera koje su pratile njegov mandat u ministarstvu, a ljetos je otkrivena afera s bonusima za članove uprave Hrvatskih šuma. Jakovina je tom prilikom rekao:   - U svom životu i političkom radu uvijek sam se borio za Hrvatsku i uvijek su mi interesi hrvatskih građana bili na prvom mjestu... - poručio je tada. Do Jakovinine odluke je tada došlo nakon što je otkrivena afera u kojoj je bivši ministar na čelo Hrvatskih šuma postavio Ivana Pavelića te mu omogućio isplatu bonusa od 2,3 milijuna kuna, a članovima Uprave po 1,6 milijuna kuna. Upravo je Jakovina, naime, Paveliću dao ugovor u kojem stoji da u slučaju ostvarivanja boljih rezultata Društva u razdoblju dok Član Uprave obnaša funkciju, za svaku poslovnu godinu (odnosno barem 80 posto poslovne godine) unutar koje je Član Uprave obnašao svoju funkciju, Društvo će mu isplatiti bruto iznos od 0,75 posto razlike između ostvarene neto dobiti tekuće financijske godine i najveće neto dobiti ostvarene u 2009. 2010. i 2011. godini. Danas i sam Jakovina kaže kako nije ni slutio tada da će Hrvatske šume ostvariti takvu dobit, i kako bi možda drugačije postupio da je to znao. Ali nije to jedina afera iz resora bivšeg ministra poljoprivrede; prisjetimo se tzv. “šećerne afere”, kad je odluka ministra Jakovine da se osječkom kralju šećera Marku Pipuniću dodijeli izvozna kvota od 80.000 tona šećera u zemlje EU, u studenom 2012. postala predmet istrage USKOK-a. Isto tako, u njegovom je mandatu buknula afera zbog koje je Europska komisija blokirala sredstva za poljoprivrednike radi sumnji da se radilo o mogućem pogodovanju i nepravilnostima tijekom mandata bivšeg SDP-ova ministra poljoprivrede... Tihomir Jakovina kuću u Bukovlju prodao udruzi Regoč za milijun kunaKako neslužbeno doznaje portal SBOnline.net bivši ministar Tihomir Jakovina svoju kuću prodaje odnosno prodaja je već dogovorena te će je kupiti Udruga Regoč koja je uz sve pohvale financije uspjela prikupiti u veliku pomoć RTL-a. Imanje od 6.000 kvadratnih metara u Bukovlju na kojemu se objekat nalazi zajedno s pripadajućim dvorišnim zgradama prodaje se prema našim informacijama za milijun kuna s tim da često prozivana po medijima ljekarna nije bila u opisu prodaje te je Jakovina na kraju ljekarnu poklonio udruzi. Nastavno prijašnjim i sadašnjim nekretninskim sagama Tihomira Jakovine ovime se nastavlja i nova epizoda. Nadamo se samo da društveno korisna Udruga Regoč koja se bavi radom i pomaganjem osobama s intelektualnim poteškoćama neće na bilo koji način biti oštećena te da će ova transakcija proći u najboljem redu na korist same udruge kojoj je ovakav objekat itekako potreban. TV prilog je već snimljen u prostorima još uvijek Jakovinine kuće i biti će javnosti obzanjen za 10-dana, kuma projekta i kupnje kuće za Udrugu će biti frontman grupe “Colonia” Indira Levak.