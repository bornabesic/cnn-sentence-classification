Velika panda više nije ugrožena vrsta jer je u posljednjih 10 godina populacija tih životinja povećana za 17 posto, objavili su dužnosnici. Velika panda službeno je iz ugrožene prekvalificirana u ranjivu vrstu. To je nevjerojatna promjena sudbine za vrstu koja je bila u takvoj opasnosti da se 2009. predviđalo da će izumrijeti za tri naraštaja. Sada u Kini postoji 67 dobro čuvanih rezervata za pande. U njima živi dvije trećine svjetske populacije tih životinja. Po izvješću Međunarodne unije za očuvanje prirode (IUCN), sada u Kini žive 1.864 odrasle pande. S mladunčadi taj se broj penje na 2.060.   "Revitalizacija velikih pandi pokazuje što znanost, politička volja i angažman lokalnih zajednica mogu učiniti - mogu očuvati život u prirodi i unaprijediti bioraznolikost", rekao je u priopćenju direktor WWF-a Marco Lambertini. Zaštita šuma i širenje prirodnih staništa pandama ključan su razlog povećanje vrste. "Kinezi su napravili stvarno odličan posao s pandama", rekao je John Robinson, stručnjak za primate u Društvu za očuvanje života u prirodi (WCS).    Pande su proždrljivci. Suprotno od krava koje imaju duga crijeve i želudac s četiri komore kako bi mogle što bolje iskoristiti hranjive sastojke iz teško probavljive trave, pande imaju želudac sa samo jednom komorom i kratko debelo crijevo. To znači da moraju jesti 14 sati dnevno i ukupno pojedu 12,5 kilograma bambusa na dan, ali od toga probave samo 17 posto. Podatak da svakoj odrasloj pandi na svijetu treba dnevno osigurati 12,5 kilogama bambusa dnevno dovoljno govori koliko su pandama važna njihova staništa. A na važnosti dodaje i činjenice da te životinje u zatočeništvu gube interes za parenjem. >> Sve za potomstvo: Ove dvije pande oborile rekord u parenju