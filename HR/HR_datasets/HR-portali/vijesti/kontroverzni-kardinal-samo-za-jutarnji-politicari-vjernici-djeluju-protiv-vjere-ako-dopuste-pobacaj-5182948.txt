S američkim kardinalom Raymondom Burkeom razgovarali smo uoči njegova puta u Split, gdje je predstavljao hrvatsko izdanje svoje knjige “I Božja ljubav tijelom postala - sveta euharistija kao sakrament ljubavi”. Je li zaslužio epitet kontroverznog katoličkog kardinala i predvodnika oporbe papi Franji, kako tumači svoje kontroverzne izjave o pedofiliji, homoseksualizmu i pobačaju te što misli o Mješovitoj komisiji oko blaženog Stepinca, bile su samo neke od tema razgovora. Kardinale Burke, je li ovo vaš prvi posjet Hrvatskoj? - Da, i iskreno ne znam zašto nisam došao prije (smijeh). Ljudi su vrlo ljubazni, osjećam se dobrodošlim. Hrvatska je mala zemlja i smatram da hrvatski narod ne bi trebao brzati u prihvaćanju običaja iz velikih zemalja jer u malim zemljama postoje mnoge vrijednosti koje bi velike zemlje trebale kopirati. Prije svega, odnos prema obitelji i tradicionalnim vrijednostima. Kao gost Tradfesta održali ste predavanje na temu Evanđelje života i nova evangelizacija. Jeste li za apsolutnu zabranu pobačaja ili mogu postojati iznimke, kao u slučaju incesta ili silovanja? - Pobačaj je uvijek i svuda moralno zlo i ni u jednom slučaju se ne može opravdati ubojstvo začetog djeteta. Iznimke ne postoje. Često se spominju slučajevi incesta ili silovanja, međutim, pobačaj ne može poništiti stravično djelo silovanja. Nikome ne pomaže to da se na užasan zločin, kao što je silovanje, dodaje još jedan zločin, kao što je pobačaj. Ne bi li žena trebala imati pravo na izbor i sama odlučiti što će učiniti? - Žena nema pravo oduzeti život nevinom ljudskom biću. Taj čin je u kontradikciji s prirodom žene koja je pozvana da da život, a ne da ga oduzima. Nitko ne može uzimati sebi pravo nad tuđim životom i reći da ima pravo uzeti tuđi život. Tradfest je festival tradicije i konzervativnih ideja nasuprot tzv. naprednim i militantnim idejama. Kakve su to napredne i militantne, sekularističke ideje? Tko stoji iza njih? - Te ideje mogu se identificirati ili s javnim negiranjem postojanja Boga ili praktičnim življenjem kao da Bog ne postoji. Ta ideja rezultira time da se ne poštuje naravni zakon koji je Bog utkao u svako stvorenje. Stajalište onih koji proklamiraju takve ideje jest da svatko za sebe može odlučiti što je čovjek, što je obitelj, i da je općenito sam čovjek izvor svoga bitka, postojanja i identiteta. Te ideje dolaze od moćnih sila koje žele dominirati društvom, kako uz pomoć politike, tako uz pomoć ekonomije, nametnuti bezbožnu paradigmu i etiku da je sve što je ugodno, ujedno dopušteno. Prve žrtve takve ideologije su nerođena djeca i ljudi koji pate i koji su na marginama društva. Takva stajališta proklamiraju dominaciju jakih nad slabijima. Jesu li onda političari koji se predstavljaju kao katolici licemjeri ako ne uvedu zabranu pobačaja? Trebaju li ministri u hrvatskoj Vladi koji su katolici aktivno podržavati prolife kampanje u Hrvatskoj i sudjelovati u Hodu za život? - Svaki katolik koji je dosljedan ne može odvojiti svoju vjeru od javnog života. To je poseban problem s političarima koji kažu ‘osobno sam protiv pobačaja’, ali u isto vrijeme nisu spremni javno osigurati zaštitu života. Svaki je političar obvezan štititi fundamentalna javna dobra. Takvo dobro je i ljudski život. To nije religijsko pitanje, nego pitanje javnog dobra. Katolici koji se osobno izjašnjavaju na jedan način, a u javnom životu drukčije, ili ne razumiju kontradikciju u kojoj su se našli, ili djeluju protiv svoje vjere. Kako komentirate propast poljske prolife kampanje? - Koliko sam upoznat, inicijativa je krenula dobro, ali je zapelo na pitanju bi li žene koje počine pobačaj trebale biti kažnjene za taj čin. Zakon koji ne predviđa kaznu za kršenje zakona nije zakon. To je prazan zakon. Razumijem da žene koje to učine nisu slobodne, zbog pritiska obitelji i okoline. Stoga objektivna krivnja može biti umanjena zbog tih okolnosti, ali i dalje vrijedi načelo da nema smisla proglasiti zločin ako ne postoji kazna. Dojam je da ste svojim stajalištima oponent papi Franji, zbog čega vas i nazivaju predvodnikom tvrde struje unutar Katoličke crkve. Je li papa Franjo ‘kriv’ za liberalizaciju Crkve, odnosno popuštanje, primjerice, oko proglašenja ništavnosti ženidbe, ili prema homoseksualcima? - U Katoličkoj crkvi nema političkih stranaka, nema liberala ni konzervativaca. Nisam fundamentalist ni ultrakonzervativac, samo katolik koji govori ono što naučava Crkva. Nisam neprijatelj Pape i nisam vođa nikakvog pokreta koji se opire Papi. Na žalost, objektivno u Crkvi postoji velika zbunjenost zbog nekih elemenata crkvenog nauka, poput ništavnosti ženidbe i pitanja ‘objektivnog zla homoseksualnog čina’, što je citat iz Katekizma Katoličke crkve. Kao kardinal, kanonik i pravnik radio sam dugo na pitanju nerazrješivosti braka i moralne nedopuštenosti homoseksualnog čina te sam uvijek iznosio nauk Crkve. Nisam iznosio osobno mišljenje niti sam želio biti predvodnik neke struje, nego se ponašati u skladu s vječnim i nepromjenjivim naukom Crkve. No, mnogi smatraju da ste izjavom kako je trenutačno stanje Crkve kao stanje broda na kojem putnici imaju morsku bolest, praktički poručili papi Franji da nije dobar kormilar. - Došlo je do rasprave o trajnoj i neprekinutoj praksi Crkve da uskrati svetu pričest ljudima koji žive s drugim partnerima, iako su i dalje vezani ženidbenim vezom za nekog drugoga. Kardinal Walter Kasper to je doveo u pitanje, na što su mnogi, poput mene, reagirali pozivajući se na trajnu i neprekinutu praksu Crkve. Nakon toga mediji su počeli pisati da Crkva mijenja nauk i da će na svetu pričest puštati javne grešnike. Mnogi ljudi su mi se obraćali nakon toga s pitanjem koji je nauk Crkve. Zajedno s još nekoliko kardinala uputio sam apel Svetom Ocu s molbom da rasprši sumnje i učvrsti nauk. To su neki protumačili kao pobunu, no to jednostavno nije istina. U tom kontekstu sam dao usporedbu da će brod koji se stalno ljulja izazvati morsku bolest putnika. Mediji vas često prozivaju na temelju izjava u kojima poistovjećujete vjernike homoseksualne orijentacije ili one razvedene pa ponovno vjenčane, s ubojicama. - To su mediji izmislili, to je laž. To nikad nisam rekao jer takve izjave nemaju smisla s moralnog aspekta. Ubojstvo je individualni čin nasilja prema drugoj osobi, a homoseksualnost i rastava su nered u nečijem stanju života. Sa stajališta moralne teologije te stvari nisu istog stupnja. To nikad nisam tvrdio. Što je s izjavama da se za pedofiliju u crkvenim redovima krivi radikalni feminizam? - To nije točno. Dao sam jedan intervju o učincima radikalnog feminizma u SAD-u. I to je jedan oblik feminizma koji vi u Hrvatskoj niste imali. Konstatirao sam da radikalni feminizam čini muškarce introvertiranima, tjera ih od ideje braka, što pridonosi i potencira homoseksualno ponašanje. Pedofilija je ozbiljan poremećaj koji je nerazumljiv i psihijatrima i jako se teško liječi. Pedofiliju treba razlikovati od pederastije, homoseksualne privlačnosti prema adolescentima, i to može biti rezultat radikalnog feminizma. Član ste Kongregacije za proglašenje svetima. Kako gledate na ideju pape Franje da osnuje komisiju između Katoličke crkve i SPC-a oko blaženog Alojzija Stepinca? - Nisam uključen u njegov slučaj, tako da ga mogu samo izvana komentirati. Cilj te Komisije javno je predstavljanje lika i djela blaženog Stepinca kako bi se jednom zauvijek utvrdila istina i zauvijek odbacile lažne optužbe na njegov račun. Kad se to utvrdi, nikakvih kontroverzi neće biti. 50-ih godina ja i moja subraća smo na Stepinca i druge kardinale u komunističkim zemljama gledali kao na heroje i divili smo se njihovoj hrabrosti i svjedočanstvu. Nadam se da će uskoro biti proglašen svetim. Za kraj: Donald Trump ili Hilary Clinton? - Žurim... hahahaha. - kardinal Raymond Burke rođen je 30. lipnja 1948. u Richland Centru - za svećenika ga je 1975. u bazilici Svetoga Petra u Rimu zaredio papa Pavao VI. - početkom 1995. zaređen je za biskupa u biskupiji La Crosse, a 2010. postaje kardinal - papa Ivan Pavao II. imenovao ga je 1989. braniteljem ženidbenoga veza Vrhovnoga sudišta Apostolske signature - nadbiskupom St. Louisa u Missouriju postao je 2003. godine - predvodnik je kampanje da se katoličkim političarima koji se ne protive abortusu uskrati pričest - Demokratsku stranku u SAD-u nazvao je strankom smrti - zagovornik je apsolutne zabrane pobačaja - osudio je Papinu “popustljivost” prema homoseksualcima i ocijenio da je pod sadašnjim Papom Crkva poput broda čiji putnici imaju morsku bolest - podržava povratak tridentske mise i reintegraciju lefebvreovaca - na Sinodi poručio da Papa nema laringitis da umjesto njega govori kardinal Casper, predvodnik liberalne struje u Crkvi - papa Franjo smjenjuje ga s mjesta prefekta Vrhovnoga suda Apostolske signature pri Svetoj Stolici - od rujna 2015. ponovno postaje član Kongregacije za proglašenje svetaca - na službi je patrona Suverenog vojnog malteškog reda, čiji je član od 2011.