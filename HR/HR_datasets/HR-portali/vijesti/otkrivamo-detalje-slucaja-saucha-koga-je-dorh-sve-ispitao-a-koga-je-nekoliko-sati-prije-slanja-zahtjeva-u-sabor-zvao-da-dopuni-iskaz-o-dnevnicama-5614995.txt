“Zahtjev za odobrenje lišenja slobode, određivanje pritvora, istražnog zatvora i pokretanje kaznenog postupka protiv Tomislava Sauche, zastupnika u Hrvatskom saboru, koji je predsjedniku Hrvatskog sabora podnijelo Državno odvjetništvo...”, dopis je koji je jučer stigao na stol predsjedniku Sabora Boži Petrovu. Pretpostavka je da se odnosi na aferu s putnim nalozima iz 2015. godine, kad je SDP-ov saborski zastupnik Saucha bio predstojnik Ureda predsjednika Vlade Zorana Milanovića, koji je na tu temu u ponedjeljak Državnom odvjetništvu dao iskaz. Državna revizija je, podsjetimo, u izvješću navela da su dnevnice tijekom 2015. godine isplaćene u ukupnom iznosu od 307.785 kuna na imena tri posebna savjetnika - Nevena Budaka, Slavka Goldsteina i Siniše Petrovića, ali bez ostale prateće dokumentacije. Zastupnik Saucha je sinoć isključio mobitel, a njemu bliski izvori rekli su nam da je shrvan. - Doma je. Shrvan je. Nije kriv. Ovo je horor - komentirao je izvor blizak Sauchi. Iskaze su jučer Državnom odvjetništvu, neslužbeno doznajemo, dali navodno bivši ravnatelj Ureda za opće poslove Zvonko Matišić te neke djelatnice istog ureda, koji zapravo provodi isplatu dnevnica. Također doznajemo da je Državno odvjetništvo posebnog savjetnika Nevena Budaka jučer pozvalo da nadopuni vlastiti iskaz koji je dao u ponedjeljak. Neki SDP-ovci s kojima smo sinoć razgovarali rekli su nam da su iznenađeni. - U šoku sam, to još ne znači da je čovjek kriv, pričekajmo - kazao nam je jedan član stranke, dodajući kako se “nada da će istraga biti brza te da će pronaći krivce”. Tijekom afere bivši premijer Zoran Milanović nije se javno oglasio. Neslužbeno su se sinoć mogle čuti spekulacije da je ranijih godina bilo navodno sličnih isplata, pa i da je navodno pred istražiteljima progovorila jedna djelatnica Vlade. Tijekom srijede i četvrtka istražitelji su ispitali niz svjedoka, a istraga se očito okrenula prema tadašnjem predstojniku ureda Sauchi. Podsjetimo, posebni savjetnici su tijekom vikenda u medijima demantirali da su igdje putovali, a kamoli primali dnevnice u tolikom iznosu. Saucha je na pitanja novinara o tim isplatama, isprva reagirao prilično emotivno, ponavljajući kako nije potpisao te dnevnice te da u ponedjeljak ide u Državno odvjetništvo, govorio je da je za te isplate prvi put čuo kad je afera objavljena u medijima. - Mislim da će lako utvrditi da to nisu naši potpisi, no ne znam hoće li lako naći osobu kojoj pripadaju - ponavljao je Saucha, iznoseći nekoliko teorija kako je moglo doći do tih enormnih isplata: - Reći ću u iskazu tko je radio s putnim nalozima, tko je imao pristup žigu te tko je znao kako izgleda moj potpis. Istražitelji su, neslužbeno doznajemo, ovih dana razgovarali s bivšim ravnateljem Ureda za opće poslove Matišićem, koji je za Jutarnji list u nedjelju kazao kako je imao povjerenje u sve zaposlenike. - Imao sam puno povjerenje u sve zaposlenike Ureda za opće poslove Sabora i Vlade koji obrađuju putne naloge, među ostalima i one za Vladu. Nikad nisam primio pritužbe ni na koga tko radi ili na blagajni ili u uredu. Naše računovodstvo bilo je u redu jer su, očito, postojali putni nalozi, dakle isplate su u papirima bile pokrivene. No, ako je netko krivotvorio putne naloge, riječ je o kaznenom djelu. Trebao je pritom krivotvoriti više potpisa jer svaki putni nalog potpisuje više osoba te prilikom otvaranja i zatvaranja. Procedura je, naime, sljedeća: putne naloge u Vladi je odobravao Saucha, kao predstojnik Ureda predsjednika Vlade, ili njegov zamjenik Dalibor Dvorny, a oni su se obrađivali u Uredu za opće poslove Sabora te je novac u kuvertama vraćan u Vladu.