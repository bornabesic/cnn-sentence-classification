- Zovem se Richard Johnson i otac sam prelijepoj djevojčici Persephone. Njezina majka otišla je mjesec dana nakon što se Persephone rodila. Još ne znamo zašto, ali mislimo da ima veze s postporođajnom depresijom. Ovim je Richard započeo svoj tekst koji je dirnuo mnoge, ne samo očeve u sličnim situacijama. Objavio ga je na Facebook stranici Life of Dad i i njime ukazao na svu surovost, ali i na ljepote samohranog roditeljstva. Početkom 2015. život Richarda Johnsona u potpunosti se promijenio. Rodila mu se kćer Persephone i on je sa svoje dvije dame upravo započinjao prekrasan novi život. Idila se ubrzo pretvorila u noćnu moru kada mu je žena s kćerkom pobjegla u Kaliforniju. Richard nije znao što činiti, osjećao je da mu se čitav svijet urušava. Ubrzo nakon bijega, Richardu je žena počela prijetiti. Rekla mu je ako odmah ne uzme Persephone k sebi da će je ona dati na posvajanje. Kada je Richard ponovo prigrlio kćer, nije ništa znao. Prvi put je bio roditelj. - U par prvih tjedana našeg zajedničkog života, često sam posjećivao stranicu Life of Dad. Bio sam jako nervozan i uplašen zbog roditeljstva, ali sada sam samohrani otac i moram ispunjavati dvije uloge, oca i majke. Nisam bio siguran mogu li to - prisjetio se prvih dana svog novog života. Sve je više samohranih očeva koje, nakon što rode, žene napuste. Pored raznih drugih razloga, od socijalnih do ovisničkih, majčin odlazak često ima veze s postporođajnom depresijom. Takav scenarij ima i ova priča, iako srcedrapajuća, ipak sa sretnim završetkom. - Pročitao sam svaku knjigu o roditeljstvu na koju sam naišao i proveo preko 1000 sati na YouTubeu proučavajući sve: od toga kako lakirati nokte do pojedinačnih problema roditelja koji se tijekom odrastanja djece pojavljuju. Poslije toga počeo sam zornije pratiti stranicu Life of Dad te shvatio da postoji još puno očeva u istoj situaciji - nastavio je tekst ponosni otac prelijepe djevojčice. - Stranica se polako pretvorila u glavni izvor energije i samopouzdanja te mi doista pomogla sve ovo prolaziti. Sad smo oboje jako sretni i nastavljamo svakodnevno odrastati zajedno. Ona je 10 mjeseci stara, a mene prijatelji stalno pitaju za roditeljski savjet. Prešli smo dug put, kćer i ja, i svakako je za to dijelom zaslužna ova stranica i ljudi na njoj. Od nas oboje, hvala! - završio je svoj tekst sada već otac s iskustvom koje rado dijeli s drugim ljudima. Facebook stranica Life of Dad broji milijun i 400 tisuća članova. Na njoj se svakodnevno objavljuju slične priče samohranih očeva, a osim što su posjetitelji stranice za svakog samo puni riječi hvale, nemjerljiva je i podrška koju si očevi međusobno daju. 