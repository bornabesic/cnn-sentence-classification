“Marić je doista ozbiljan teret i toga je sigurno svjestan i premijer, kao što smo svjesni svi mi. Na njemu je da vidi što će s tim teretom učiniti. Vrijeme koje smo prošli sada, u proteklih 15-ak dana, nije bilo pogodno za raspravu o tome. Kriza Agrokora i drugih tvrtki u Hrvatskoj nadrasla je problem Marića. Kao što je kriza Vlade koja je inicirana pitanjem ministra Marića nadrasla to pitanje i pretvorila se u mnogo više od pitanja jednog u percepciji kontaminiranog ministra”, izjavio je u jučerašnjem intervjuu za Novosti potpredsjednik SDSS-a Milorad Pupovac, čija je stranka odlučila podržati novu saborsku većinu i glasati protiv opoziva ministra financija Zdravka Marića. Sada, pak, Pupovac govori o “ozbiljnom teretu” i “kontaminiranom” ministru, što će očito biti dodatni problem premijeru Andreju Plenkoviću pri izglasavanju novih ministara, jer se može dogoditi da SDSS svoja tri glasa za nove ministre uvjetuje micanjem Marića i većom rekonstrukcijom Vlade, o čemu je šef Srpskog narodnog vijeća otvoreno govorio i za RTS, što je naljutilo zamjenika predsjednika HDZ-a Milijana Brkića. Brkićeva je izjava, pak udaljila Furija Radina od većine, pa je tako zastupnik talijanske manjine povukao svoj glas za Vladu sve dok se Plenković i HDZ jasno ne ograde od tih izjava. - Distanciranje se još nije dogodilo, tako da se ništa bitno nije promijenilo - kaže Radin, te dodaje: - O problemu ministra smo sve rekli kod glasanja u Saboru. Gospodin Pupovac ima pravo na svoje mišljenje. Ja sam glasovanje o Mariću doživio kao izjašnjavanje o sudjelovanju Mosta u Vladi i shvatio sam da suradnja s njima nije moguća, a mi manjine smo doživljavali od lidera Mosta jedan raspon odnosa koji je išao od hladnoga prema netrpeljivosti - poručuje Radin. Na pitanje je li Marić prevelik teret Vladi kao što kaže Pupovac, Radin odgovara da će to vrijeme pokazati, ovisno i o tome kako će se razvijati situacija s Agrokorom. SDP-ov Gordan Maras, pak, kaže kako je Pupovčev stav jednak onome koji je zastupala i njegova stranka kada je pokrenula pitanje izglasavanja nepovjerenja Mariću i drago mu je, kaže, što je unatoč zakasnjeloj reakciji sada to stav i SDSS-a. - Pripadnici nacionalnih manjina ne bi trebali uopće podržati nove ministre zbog retorike koja se može čuti iz redova vladajućih prema njima. Ali, ako će već podržavati tu Vladu, onda bi bilo dobro da podršku novim ministrima uvjetuju time da Zdravko Marić više ne bude ministar financija. To bi bila zakasnjela reakcija, ali i dalje bolja nego da ignoriraju pitanje Marića koji objektivno ne bi trebao više biti ministar - kaže Maras. Stav je Mosta, prenosi nam politički tajnik stranke Nikola Grmoja, kako je očito riječ o tome da će nakon lokalnih izbora HNS ući u Vladu jer su pomogli i HDZ-u pri smjeni Bože Petrova s mjesta predsjednika Sabora, a sada će se riješiti i ministra protiv kojeg su glasali. - Mislim da je to prevara birača. Premijer očito nema većinu, a ako ima potporu kako tvrdi, neka idući tjedan predstavi te nove ministre u Saboru. Ja ću se rado odazvati, iako sam u kampanji, i glasati protiv Vlade - poručuje Grmoja. Dodaje i da se svaki dan otkrivaju nove informacije o Agrokoru, referirajući se na izjave bivšeg direktora koncerna o dvostrukim financijskim izvještajima, kao i na intervju izvanrednog Vladina povjerenika Ante Ramljaka u kojem je u četvrtak za Novu TV rekao da je o financijskim problemima Agrokora znao još prije godinu dana. - Marić je neobranjiv i morao je znati što se događa u Agrokoru - zaključuje Grmoja. HDZ-ovi visoki dužnosnici jučer nisu bili baš razgovorljivi po pitanju novih izjava Milorada Pupovca. Neki od njih s kojima smo razgovarali tek se pozivaju na izjave premijera Andreja Plenkovića da računa na potporu manjina i da iznimno cijeni njihov doprinos. U HDZ-u očito ne žele dodatno zaoštravati situaciju nakon što je jedna izjava Milijana Brkića dovela do toga da je Furio Radin povukao svoj glas, pa sada nema konkretne saborske većine. Premijerovi suradnici očito se ne žele upuštati u komentiranje izjava koje nisu do kraja jasne jer Pupovac nije izravno rekao da Marić mora otići i da će to biti njegov uvjet za podršku novim ministrima u Saboru. - Manjinski zastupnici su naši partneri kako je premijer i rekao, u stalnom je kontaktu sa svima, pa i s Furiom Radinom. Premijer će na prvoj sjednici Sabora nakon lokalnih izbora predložiti nove ministre i očekuje potporu manjina - kažu naši sugovornici iz HDZ-a. Premijer smatra da ima podrškuSam premijer ustvrdio je u subotu da Vlada ima jasnu potporu svih manjinskih zastupnika u Hrvatskom saboru te kako očekuje da oni i dalje budu dio parlamentarne većine, a što se tiče pregovora s ostalim parlamentarnim strankama, ostaje otvorena za razgovor o tome kako osigurati funkcionalnost i stabilnost vlasti. - Potpora vladi svih manjinskih zastupnika u Hrvatskom saboru vrlo je jasna, kazao je Plenković. - Službeni stav i Vlade i HDZ-a i moj osobni, glede inkluzivnosti i poštivanja prava manjina, je jasan. Mi gradimo hrvatsko društvo u kojemu se svi građani, a manjine osobito moraju dobro osjećati, koristiti sva prava koja su im zajačena i ustavom i ustavnim zakonom i nizom drugih zakona koje smo uredili, ja bih rekao, u europskom i komparativnom kontekstu, na najvišoj razini zaštite prava manjina. Prema tome očekujem da svih osam manjinskih zastupnika i dalje bude dio parlamentarne većine kao što su i bili od samoga početka rada vlade i na tom tragu je i naša dosadašnja suradnja, i buduća, istaknuo je. (Hina)