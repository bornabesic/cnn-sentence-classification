Po uzoru na akciju humanitarne udruge Portal dobrote koja je pokrenuta u Zagrebu, od danas i Zadrani mogu potrebitima barem malo olakšati ove hladne dane, javlja antenazadar.hr. Naime, na inicijativu dviju mladih Zadranki koje su željele ostati anonimne, u Socijalnoj samoposluzi u crkvi sv. Frane možete ostaviti svoje jakne, tople kapute, šalove i rukavice.   Voditelj samoposluge, Igor Blaslov, rado se uključio u hvalevrijednu akciju. – Došle su dvije mlade cure i zamolile me da im pomognem budući da im je trebao prostor. Svi građani koji imaju viška jakni i kaputa mogu ih donositi od danas u 17 sati, a s podjelom krećemo sutra od 8 sati. Ne znam koliko će akcija trajati, ali sigurno ćemo nastojati prikupiti što više tople odjeće, budući da nas sljedeći tjedan očekuju još niže temperature pa nema sumnje da će našim korisnicima ali i svima kojima nedostaje jakni, biti od velike pomoći. Ako pomognemo samo jednom čovjeku, puno smo učinili - kaže Blaslov, pozivajući ovom prilikom medije i građane da se uključe u akciju, javlja antenazadar.hr. Upravo na Facebook stranici Portala dobrote koji je došao na ovu hvalevrijednu ideju objavljeno je kako je ista akcija pokrenuta ne samo u Zagrebu i Zadru, već i u Varaždinu gdje se jakne skupljaju ispred Prve gimnazije. U Puli su pak ljudi u Ciscuttijevoj ulici ostavljali zimsku odjeću obješenu na ogradu.   Stalci za jakne pojavili su se i u vinkovačkoj robnoj kući VSC na prvom katu.   Akciji su se pridružili i Riječani koji kapute i jakne, ali i ostale stvari mogu donirati u prostorima Socijalne samoposluge na adresi Brajda 7. Stalak za kapute postavljen je i u centru Križevaca kod Podravske banke. - Presretni smo i od srca zahvaljujemo svima koji su danas došli i donijeli jakne. Jakne su stigle čiste i kao nove što su s velikom zahvalnošću komentirali korisnici. Zahvaljujemo volonterima koji su s našim dragim sugrađanima u potrebi birali što toplije jakne i veselili se s njima. Zahvaljujemo medijima koji su događaj popratili i na taj način omogućili da ova humanitarna inicijativa dopre do što većeg broja ljudi. Hvala vlasnici dućana PMS-a jer je svakome danas osim svog prostora podarila najveće osmijehe pune topline. Hvala svima vama koji nas pratite, dijelite naše socijalne projekte i podržavate nas u radu jer bez vas sve ovo ne bi mogli ostvariti - napisala je ekipa 'Portala dobrote' nedugo nakon pokrenute akcije pa dodala kako su obavijestili udruge koje pomažu beskućnicima i kako je velik broj njih danas dobio svoju jaknu.