HDZ pobijedio u sedam od osam županija u kojima se birao župan u drugom krugu lokalnih izbora Nakon obrađene većine biračkih mjesta u Zagrebu je Milan Bandić dobio novi, šesti mandat na čelu grada, dok je u Splitu HDZ vratio upravljanje i gradom i županijom, jer je u neizvjesnoj utrci u kojoj je doslovce odlučilo par stotina glasova Andro Krstulović Opara ipak pobijedio Željka Keruma. U druga dva velika grada Rijeci i Osijeku uvjerljivo su pobijedili Vojko Obersnel i Ivica Vrkić. Od osam županija gdje se birao župan u drugom krugu HDZ je potvrdio svoju pobjedu u Dubrovačko-neretvanskoj županiji, Šibensko-kninskoj, Splitsko-dalmatinskoj, Sisačko-moslavačkoj, Koprivničko-križevačkoj, Vukovarsko-srijemskoj i Osječko-baranjskoj. Jedino je u Varaždinskoj županiji pobijedio Radimir Čačić. Dakle, prema konačnim rezultatima Milan Bandić je dobio 51,68 posto ili 146 tisuća glasova, a Anka Mrak Taritaš 46,17 ili 130 tisuća glasova. U Splitu je Andro Krstulović Opara dobio nešto više od 25 tisuća glasova a Željko Kerum nešto više od 24 tisuće glasova. Najteži poraz HDZ je doživio u svojoj utvrdi Kninu, gdje je nezavisni Marko Jelić do nogu potukao HDZ-ovu Josipu Rimac, a “najveću” pobjedu je ostavio ipak u Metkoviću gdje je HDZ-ov Dalibor Milan pobijedio dosadašnju MOST-ovu gradonačelnicu Katarinu Ujdur za 130 glasova. Slijedeće četiri godine grad Varaždin će voditi Ivan Čehok koji je uvjerljivo pobijedio SDP-ovog i HNS-ovog kandidata Alena Kišića. Drugi krug lokalnih izbora obilježila je rekordno slaba izlaznost. Rijetko gdje u Hrvatskoj je izašlo više od 40 posto birača što dovoljno govori. >>> Iz minute u minutu ovdje pratite službene rezultate lokalnih izbora! Prvi neslužbeni rezultati Državnog izbornog povjerenstva, poslije 20 sati potvrdili su brojke iz izlaznih anketa Ipsos pulsa, objavljenih odmah nakon zatvaranja birališta u 19 sati. . Iako je uzorak obrađenih biračkih mjesta još relativno mali, on je potvrdio trend koji su pokaz(iv)ale i izlazne ankete. Naime, u dva najveća hrvatska grada, u drugom krugu lokalnih izbora vodi se vrlo tijesna i nikad neizvjesnija utrka. U Zagrebu Milan Bandić vodi sa 49,15  posto glasova, ispred HNS-ove kandidatkinje za gradonačelnicu Anke Mrak Taritaš 48,52, dok je u Splitu još neizvjesnije. Tamo HDZ-ov kandidat Andro Krstulović Opara ipak vodi sa 45,85 posto glasova birača ispred nezavisnog Željka Keruma koji za sada dobiva 43,26 posto glasova. U Rijeci i Osijeku je bilo sve jasno već nakon prvog kruga i uvjerljivih pobjeda Vojka Obersnela i Ivice Vrkića. Oni su to samo potvrdili i u drugom. Obersnel je za novi mandat na čelu grada Rijeke dobio 57,28 posto, a njegov protukandidat Hrvoje Burić(HDZ) 41,14, dok je Vrkić bio još uvjerljiviji. Kandidat HNS-a, SDP-a, HSU-a dobio je 64,30, a HDZ-ova Ivana Šojat samo 32,28 posto potpore birača. Zanimljiva je bila borba i na jugu Hrvatske, kako ona za gradonačelnika Dubrovnika tako i ona za dubrovačko-neretvanskog župana.  HDZ-ov Nikola Dobroslavić potvrdio je pobjedu u prvom krugu sa 67 posto ispred MOST-ovog Nikole Grmoje koji je dobio 30 posto, dok je u gradu Dubrovniku pobijedio HDZ-ov kandidat za gradonačelnika Mato Franković ispred HNS-ovog Valentina Dujmovića.