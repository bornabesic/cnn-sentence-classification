Foto: Getty Images / Guliver Image NIKOLA KALINIĆ ponovno je glavna tema u Italiji, gdje mediji uvjeravaju kako će na ljeto gotovo sigurno napustiti Fiorentinu. Tako su tvrdili i prošlog ljeta, pa tijekom cijelog siječnja kada su ga gurali u kineski Tianjin, ali je hrvatski napadač dobio velike novce i odlučio ostati u Firenci. Međutim, čini se kako je ovoga puta takav scenarij malo moguć. Jednostavno, Kalinića želi veliki broj klubova, a među njima se najčešće spominju Borussia Dortmund i Milan. No, sada se, piše La Nazione, u trku uključila i Roma, na čiju klupu bi trebao sjesti Eusebio Di Francesco. Iako su Rimljani odlučili zadržati Edina Džeku, žele još jednog napadača, a to je upravo Kalinić te su spremni na Artemio Franchi poslati Stephana El Shaarawyja. Fiorentina za bivšeg igrača Hajduka traži oko 30 milijuna eura, a njemu ugovor s Violom ističe na ljeto 2019. godine.  S druge strane, Dortmund se sprema za život nakon odlaska Pierre-Emericka Aubameyanga, te bi mogao poslati ponudu u Firencu, a tu je i Milan s novim kineskim vlasnicima, kojemu je Kalinić alternativa u slučaju da ne uspije dovesti upravo Aubameyanga, Alvara Moratu ili Andreu Belottija.  Hrvatski reprezentativac je ove sezone za Fiorentinu odigrao 42 utakmice, te postigao 20 golova, uz četiri asistencije.