Sjeverna Koreja treba zaustaviti sve planove za nuklearne aktivnosti i aktivnosti s projektilima "zbog svoje vlastite sigurnosti", rekao je u srijedu kineski list, upozoravajući kako Sjedinjene Države jasno daju na znanje da ne planiraju "koegzistirati" s Pyngyangom koji ima nuklearno oružje.  Sjevernorejski državni mediji su u utorak opomenule na mogućnost nuklearnog napada na Sjedinjene Države na bilo kakav znak američke agresije, dok američka mornarička borbena skupina plovi prema zapadnom Pacifiku, sila koju je predsjednik Donald Trump opisao kao "armadu". Trump, koji je pozvao Kinu da učini više kako bi zauzdao svojeg siromašnog saveznika i susjeda, rekao je u tweetu kako Sjeverna Koreja "traži nevolje" i da će Sjedinjene Države "riješiti problem" sa ili bez pomoći Pekinga. Korejski poluotok nije bio tako blizu "vojnom sukobu" otkako je Sjeverna Koreja izvela svoju prvu nuklearnu probu 2006., rekao je u uvodniku utjecajni kineski državni tabloid The Global Times. "Ne samo da je Washington pun pouzdanja i arogancije nakon napada projektilima na Siriju, nego Trump isto tako želi da ga se smatra za čovjeka koji ispunjava svoja obećanja", rekao je list kojega izdaju službene novine Komunističke partije Narodni dnevnik. "SAD se odlučuje prekinuti Sjever u provođenju daljnjih nuklearnih proba. Ne planira ko-egzistirati s Pyongyangom koji je naoružan nuklearnim oružjem", navodi list. "Pyongyang bi trebao izbjeći pravljenje pogrešaka u ovom trenutku". The Global Times, čije stajalište se ne može izjednačavati s politikom kineske vlade, je rekao kako će Peking vjerojatno snažno reagirati na bilo kakvu sjevernokorejsku probu.  "Ako Sjever napravi još jedan provokativan potez ovaj mjesec, kinesko društvo će željeti vidjeti da (UN-ovo Vijeće sigurnosti) usvoji oštre restriktivne mjere koje do sada nisu viđene, poput ograničenja uvoza nafte Sjeveru", rekao je list. Očekuje se da će Pyongyang vojnim mimohodom obilježiti u subotu 105. obljetnicu rođenja Kim Il-sunga, utemeljitelja Sjeverne Koreje i djeda sadašnjeg vladara. Sjeverna Koreja često obilježava važne obljetnice testovima svojeg nuklearnog oružja ili projektila. Američki dužnosnici ranije su naglasili kako su oštrije sankcije najvjerojatniji način na koji će nastojati izvršiti pritisak na Sjevernu Koreju da odustane od svojeg nuklearnog programa iako Washington govori kako su sve opcije, uključujući i vojnu, na stolu.  >> Trumpova je sljedeća meta Pyongyang i ‘atomski Kim’ 