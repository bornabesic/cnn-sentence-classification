HDZ se odlučio za sastavljanje nove većine, a cilj je da ona bude kvalitetna, rekao je novinarima nakon sjednice Središnjeg odbora predsjednik stranke Tomislav Karamarko i otklonio mogućnost dalje suradnje s Mostom. - Imamo predispozicije da uđemo u novo preslagivanje - rekao je. Ciljamo da nova većina bude kvalitetna jer ovo se više ne smije ponoviti, kazao je Karamarko. Mogućnost dalje suradnje s Mostom nezavisnih lista je otklonio jer bi, kako je dodao, tog "ringišpila bilo previše". Na Predsjedništvu stranke se razgovaralo i o mogućnosti da on da ostavku u Vladi i zaključeno je da to ne učini jer je HDZ već učinio previše ustupaka, rekao je. Ostaju pri stavu da premijer Tihomir Orešković više nema povjerenje HDZ-a. Nije precizirao na koji način namjeravaju maknuti Oreškovića s premijerske pozicije, hoće li to biti opozivom u Sabru ili izlaskom HDZ-ovih ministara iz Vlade. Rekao je i da je pozvao ministre da rade svoj posao jer je važno da ministarstva funkcioniraju. "HDZ je već napravio previše ustupaka" - Zaključili smo da imamo predispozicije, kvalitetne i dobre elemente, da uđemo u preslagivanje - kazao je Karamarko nakon Središnjeg odbora HDZ-a. Na pitanje je li mu se nakon traženja ostavke javio Tihomir Orešković, kazao je da nije i da će se "vjerojatno danas čuti". Na pitanje je li se na Predsjedništvu i u Središnjem odboru govorilo o njegovoj odgovornosti za ovu situaciju Karamarko je kazao: Nije se pitalo za moju odgovornost nego je bilo razgovora o tome da li da se povčem iz Vlade i dam ostavku. Zaključak je bio da ne, jer je HDZ već napravio previše ustupaka. Na taj način bismo osigurali da Orešković i dalje vodi Vladu HDZ-a i Mosta bez i jednog i drugog čelnika. Orešković bez nas nema uporište u parlamentu. - Ciljamo da ako dođe do sastavljanja nove većine da ona bude kvalitetna. Ne daj Bože da se ponovi ovo iskustvo koje smo imali - rekao je te dodao da je HSS još uvijek dio Domoljubne koalicije. Karamarko je rekao da trenutno velika koalicija HDZ-a i SDP-a nije opcije. Na pitanje kakvu poruku bi poslao premijeru Oreškoviću, Karamarko je kazao: Ništa preko ekrana, to ću kada se vidim s njim. Kazao je da je dobio potporu vrha stranke da se s njim na čelu ide u preslagivanje većine. - Nije me Brkić kritizirao, nego je jedan od dvoje ili troje ljudi koji su stavili na stol mogućnost da se povučem. I nakon toga se razvila diskusija, nikakve kritike. Ovo je dosta zapletena situacija, najmanje našom krivicom - kazao je Karamarko te dodao kako bi se na nove izbore potrošilo "puno vremena". - Takav ringišpil nećemo gledati tako brzo - kazao je Karamarko na pitanje je li moguće da ponovno uđu u Vladu i surađuju s Mostom. Sjednica Predsjedništva HDZ-a održavala se danas po prvi puta nakon stranačkog sabora Iako još nije bilo službenih izjava nakon maratonske sjednice Predsjedništva, doznaje se da je ona bila vrlo dramatična, uz puno polemike i rasprave. Burna rasprava išla je u dva smjera smjera, dio članova Predsjedništva negodovao je zbog predloženih kandidata za glavnog i političkog tajnika, a posebice zbog toga jer je za Glavnog tajnika predložen Domagoj Milošević koji u HDZ-u nije dobio nijedne izbore. Još burniji dio rasprave odnosio se na rasplet krize vlasti, a navodno je Milijan Brkić, zamjenik predsjednika stranke Tomislava Karamaraka, pokrenuo raspravu o Karamarkovoj odgovornosti zbog ove situacije i jučerašnje odluke da se ide u rušenje Vlade. Odnosno odluke da premijer Orešković više ne uživa povjerenje HDZ-a. Navodno je pokrenuto i pitanje povlačenja Tomislava Karamarka iz Vlade s mjesta prvog potpredsjednika Sjednica Predsjedništva HDZ-a održavala se danas po prvi puta nakon stranačkog sabora, a trajala je tri i pol sata. Neslužbeno doznajemo da će Predsjedništvo Središnjem odboru predložiti Domagoja Ivana Miloševića za novog glavnog tajnika, a Domagoja Maroevića za političkog tajnika. Sada slijedi održavanje sjednice Središnjeg odbora, a glavna tema bit će rasplet političke krize. HDZ će najvjerojatnije u Hrvatskom saboru tražiti opoziv predsjednika Vlade Tihomira Oreškovića, izjavio je potpredsjednik stranke, ministar pomorstva Oleg Butković, za N1 uoči sjednica Predsjedništva i Središnjeg odbora HDZ-a u subotu u Zagrebu, naglasivši da se događaju iracionalne stvari i da se to ne može dopustiti. Zahtjev za opoziv će se dogoditi u slučaju da Orešković ne posluša preporuku i zahtjev predsjednika HDZ-a Tomislava Karamarka i ne podnese ostavku. Nakon svih poteza koji su se dogodili, HDZ, kao najveća stranka u zemlji, ne može dopustiti da se događaju ovako iracionalne stvari, istaknuo je je Butković. "'Prvo je Most tražio da Karamarko odstupi, a onda se dogodilo ovo, da čovjek koji je došao na mjesto premijera isključivo zbog HDZ-a traži ostavku Karamarka", dodao je Butković. Objasnio je da će HDZ, ako Orešković sam ne odstupi, pokrenuti postupak izglasavanja povjerenja premijeru u Saboru. Također je rekao kako je HDZ stranka koja je dobila najviše glasova na parlamentarnim izborima, te da će diktirati situaciju u Saboru. Na novinarski upit o mogućnosti daljnje suradnje s Mostom, rekao je da iako je u politici sve moguće ipak sumnja u opstanak aktualne Vlade. 'Nakon svega ovoga, teško će ova Vlada opstati', istaknuo je Butković za N1. 'Procedura se zna, ukoliko Vlada padne, odnosno ukoliko se premijeru izglasa nepovjerenje, ide se u okupljanje nove većine i mi mislimo da u tome možemo uspjeti', dodao je . >>'Ne može se HDZ obračunavati sa svojim predsjednikom zbog ustupka Mostu' 