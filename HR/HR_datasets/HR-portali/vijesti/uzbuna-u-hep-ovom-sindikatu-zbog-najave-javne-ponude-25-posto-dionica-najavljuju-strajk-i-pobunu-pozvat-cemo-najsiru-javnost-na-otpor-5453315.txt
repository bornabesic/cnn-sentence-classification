Novac za kupnju MOL-ovih dionica u Ini Vlada planira namaknuti kroz javnu ponudu (IPO) 25-postotnog paketa dionica HEP-a, što je potvrdio i premijer Andrej Plenković, a predsjednik TEHNOS-a, strukovnog sindikata radnika HEP-a, Denis Geto za Novi list kaže da će u slučaju bilo kakve privatizacije kompanije radnici organizirati štrajk i javnu pobunu. - Privatizacija HEP-a ne dolazi u obzir iz razloga što samo cjeloviti HEP kakav je danas može građanima jamčiti kvalitetnu opskrbu energijom. Iako je državni intervencionizam i danas prisutan nad HEP-om, ta tvrtka je ipak velikim dijelom nezavisna u realizaciji strateških ciljeva na tržištu. TEHNOS će pozvati najširu javnost na otpor ovakvim neozbiljnim, instant rješenjima, poput trpanja društava HEP grupe u državni holding, a posebno bilo kojem obliku privatizacije. Da, i IPO je privatizacija, koliko god se njeni promotori pravili blesavima, zaključuje Geto. Radnici, kaže, nemaju informacija o planu da se novcem od prodaje dijela HEP-a kupe MOL-ove dionice u Ini, no smatraju takve najave krajnje neozbiljnima.