Policija je privela četiri žene iz stambenog bloka u Barkingu u istočnom Londonu u nedjelju, javlja Reuters, a dosad je uhićeno 12 osoba nakon terorističkog napada u središtu grada, prenio je BBC pozivajući se na Scotland Yard koji nastavlja pretraživanje stanova.   Policija je isprva pretražila zgradu na adresi na kojoj je bio prijavljen jedan od trojice napadača koji su u subotu navečer ubili sedam osoba kod London Bridga, javlja Sky News. Televizija je prenijela da je policija raciju počela u 7 ujutro po mjesnom vremenu.  Pozivajući se na očevice Reuters je prenio da je policija bila teško naoružana i da je opkolila blok zgrada te se čula pucnjava tijekom operacije.  Očevici su rekli da je policija izvela kontrolirane eksplozije prije ulaska u zgradu.  Četiri žene kojima pokrivenih lica napustile su zgradu i policijskim vozilom odvedene su, javlja fotograf agencije Reuters. U terorističkom napadu u subotu navečer u Londonu u kojemu su se napadači zaletjeli velikom brzinom kombijem u pješake na London Bridgeu i nakon toga noževima napadali prolaznike na ulicama i posjetitelje obližnjih barova u Borough Marketu ubijeno je sedam osoba i ranjeno najmanje 48. Policija je ubila trojicu napadača na području Borough Marketa. Napad se zbio uoči britanskih parlamentarnih izbora zakazanih za 8. lipnja i manje od dva tjedna nakon samoubilačkog napada na manchesterskom koncertu američke pop pjevačice Ariane Grande na kojemu su ubijene 22 osobe. Nitko još nije preuzeo odgovornost za najnoviji teroristički napad u Londonu.