Politički analitičari su u povodu sto dana Vlade pozitivnim ocijenili Vladin pomak u ekonomskom smislu i odmicanje od ideološkog sukoba bivših predsjednika dviju najvećih stranaka te je ocijenili trojkom, no ujedno upozorili da je rejting stabilan jer nema ključnih odluka te da će se u sljedećem naletu i nakon lokalnih izbora mijenjati slika tog rejtinga. Politolog i voditelj Instituta za europske i globalizacijske studije Anđelko Milardović komentirao je za Hinu da se, što se tiče ekonomske dimenzije programa Vlade, može reći da je tu napravljen pomak u smislu rasta i izlaska iz krize, no da je to rezultat kumulativnog djelovanja prethodnih Vlada. "Ali, parcijalno se uspjeh može pripisati i ovoj Vladi, radi se o kontinuitetu", dodao je. Plenković komunikacijskim vještinama uspio ugasiti tinjajući građanski rat Dajući Vladi trojku, pozitivnim je, što se političke dimenzije tiče, ocijenio to što je predsjednik Vlade Andrej Plenković sa svojom političkom retorikom i komunikacijskim vještinama uspio ugasiti "tinjajući građanski rat koji je bio u vremenu odnosa bivših predsjednika SDP-a i HDZ-a Zorana Milanovića i Tomislava Karamarka". "Na taj način je otklonio jedan tip sukoba ideologija i otvorenih konfliktnih linija na tragu one Milanovićeve "mi ili oni". Na taj način je stabilizirao taj politički diskurs, ali postavlja se pitanje dizajna vladanja. On je dosta birokratsko konzervativni", kazao je Milardović. Ustvrdio je da će Vlada imati problema u trenutku kada napusti koncept birokratskog konzervativizma, odnosno kada iz područja uprave krene prema političkom djelovanju. "Onda će morati početi odlučivati, a kada počnu odlučivati onda će rejting biti znatno drugačiji. Rejting je stabilan jer nema ključnih odluka, ništa bitno se nije dogodilo da su donesene krupne odluke. U sljedećem naletu i nakon lokalnih izbora mijenjat će se slika tog rejtinga", rekao je. Odnos HDZ-a i Mosta niji idiličan i bit će doveden u pitanje u kampanji za lokalne izbore Milardović je ocijenio i da odnosi između HDZ-a i Mosta "nisu neka idila" te da će ta idila biti dovedena u pitanje u trenutku snažnijeg aktiviranja izborne kampanje za lokalne izbore. "U prva tri mjeseca dominirala je priča oko Ine i HEP-a i tu su se iskristalizirala različita mišljenja i modeli kako vratiti Inu pod kontrolu. Na kraju se vidjelo da se i u tom segmentu ušlo u jedan tip konflikta između HDZ-a i Mosta zbog različitih koncepata, koliko god premijer zagovarao ideju stabilnosti", naglasio je. Kada se vidjelo da neće ići glatko, onda je Vlada formirala povjerenstvo koje se sastoji od članova Vlade, što, smatra Milardović, nije primjereno. Vezano za opoziciju, Milardović naglašava da lijeva, pod vodstvom Bernardića još nije formatirana te da čak ni ona HDZ-ova unutarstranačka nije toliko aktivna. "Nema jake kontrolne grupe, što je loše za demokraciju. Može se govoriti čak i autoritarnim tendencijama uz kontrolirane medije koji stvaraju privid stabilnosti, funkcionalnosti i napretka", dodao je. Modelski gledajući, Vlada se, ističe Milardović, nije udaljila od kontinuiranog modela "statusa quo" koji funkcionira već 25 godina i možda više štiti interese interesnih grupa, a manje interese građana. Gjenero: Solidno, ambiciozno, ali s nekoliko propusta Politički analitičar Davor Gjenero rekao je za Hinu da je Vlada je u prvih sto dana postigla neke dobre rezultate te joj dao ocjenu tri do četiri. "Solidno, ambiciozno, ali s nekoliko propusta", dodao je. Vlada je, kaže, u prvih sto dana postigla neke dobre rezultate, a i prva je koja je u mandat ušla relativno pripremljeno, s obzirom da je odmah po početku mandata raspravljala o paketu zakona za poreznu reformu. Smatra da se radi o iskorištavanju kontinuiteta dobre fiskalne politike bivše Vlade Tihomira Oreškovića.  U političkom smislu kao ključnu promjenu Gjenero je naveo zaustavljanje iracionalnih ideoloških sukoba koji su obilježavali Hrvatsku zadnjih pet godina, za što, napomenuo je, nije zaslužna sama Vlada, već i promjene koje su se dogodile u drugim političkim strankama. Očekivalo se, kaže, da će budžet biti hrabriji i da će Vlada ambicioznije postaviti proračunske ciljeve te ući u reformu javne uprave i lokalne samouprave. "Tu je prekinut kontinuitet dobrih politika koje su započele u mandatu Dubravke Jurlin Alibegović. Za razliku od fiskalne politike tu nije osiguran kontinuitet tih politika i to je rezultiralo činjenicom da cijela priča opet počinje od nule i sada je neambiciozno postavljena za prve rezultate potkraj mandata", ustvrdio je. Most više nije "pivotalna" politička stranka, po gledanju na javne politike HDZ i HNS sve bliži Gjenero je ocijenio i da Most nema onakvu ulogu kakvu je imao u prethodnom razdoblju jer nije "pivotalna" politička stranka. "Očito je da su po gledanju na javne politike HDZ i HNS sve bliži. To ne znači da je moguće njihovo koaliranje, ali je očito počeo neki tip razgovora između ta dva bloka. Čini se da su u liberalnom bloku shvatili da su po mnogim vrijednostima bliži konzervativcima nego socijalistima. Nije isključeno, ako bi se odnosi s Mostom dodatno zaoštravali, da HDZ ne bi našao alternativu u političkom dogovoru s HNS-om", smatra Gjenero. Istaknuvši da postoji dosta vidljivih točaka u kojima se koalicijski partneri ne slažu, ipak vrlo vjerojatnim smatra da će mandat biti odrađen do kraja, no nemoguće je, kaže, procjenjivati hoće li do kraja junior partner ostati Most. "Više ćemo znati u travnju, svibnju kada će se uspostaviti pozicije pred okršaj treće nedjelje u svibnju, na lokalnim izborima koji će u velikom dijelu gradova, posebice u dalmatinskom zaleđu, biti okršaj između HDZ-a i Mosta", naglasio je. >> SDP o prvih 100 dana Vlade: 'Ova vlada nas vraća u prošlost, ali ne u dobra razdoblja' 