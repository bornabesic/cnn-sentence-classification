Bivši ministar poljoprivrede Tihomir Jakovina (SDP) povukao se s liste Narodne koalicije za petu izbornu jedinicu. Jakovina je u toj izbornoj jedinici, koja obuhvaća Požeško-slavonsku, Brodsko-posavsku i Vukovarsko srijemsku izbornu jedinicu, trebao biti treći na koalicijskoj listi. U proteklom razdoblju mediji su ga prozivali za niz afera, a posljednja je bila vezana uz Hrvatske šume u kojima je kao ministar ugovorio višemilijunske bonuse za troje članova uprave koji su isplatu ugovorenih bonusa nedavno zatražili sudskim putem. – U svom životu i političkom radu uvijek sam se borio za Hrvatsku i uvijek su mi interesi hrvatskih građana bili na prvom mjestu. U skladu s tim principima obnašao sam i dužnost ministra poljoprivrede u Vladi RH. Želim naglasiti da u svome radu nisam činio ništa protivno zakonima niti se protiv mene zbog mojih postupanja vode ikakvi postupci. Međutim, u ovom trenutku izložen sam napadima koji se koriste da se dovede u pitanje ne samo moj integritet već i vjerodostojnost politike stranke čiji sam član, SDP-a. Moja je želja da se Hrvatska nastavi razvijati kao uspješna i uređena država, čemu je jamac pobjeda Narodne koalicije. Zbog toga ne želim biti prepreka svojoj stranci i Narodnoj koaliciji na putu prema pobjedi na rujanskim izborima. Obavještavam javnost da odustajem od kandidature za izbore za Hrvatski sabor u rujnu 2016. – stoji u izjavi Jakovine koju je objavio SDP. Unatoč aferama, izgledalo je da će Jakovina ostati na listi, a predsjednik SDP-a Zoran Milanović ga je branio. Na opasku da je Jakovina visoko na listi unatoč aferi s ugovaranjem visokih bonusa u Hrvatskim šumama, Milanović je prošli tjedan rekao kako je osobno "spreman stati pred ogledalo" te kako je između SDP-a i HDZ-a velika razlika. Činjenicu da Jakovina kao ministar nije poštovao odluku Vlade za koju je i sam glasovao, Milanović je nazvao propustom.  – 'Ajmo vidjeti što druga strana radi. Mi nismo savršeni; druga strana je ogrezla. Očekujem da se takve ljude najuri iz HDZ-a, a onda možemo razgovarati o našim članovima koji su u predistrazi isključeni iz stranke. Mi poštujemo zakon i institucije i kad tapkamo u mraku i kad ne znamo što je na stvari. HDZ to prezire – rekao je. >> Jakovina: 'Prihvaćam kritike koje dolaze na moj račun, ali ne i podmetanja" >> Veselim se debati o programu. Ja sam tu, a HDZ nek pošalje predstavnika >> Sindikat o bonusima u Hrvatskim šumama: 'Jakovina im je to omogućio i on bi trebao odgovarati' 