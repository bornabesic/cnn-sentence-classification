Foto: Hina SDP već mjesecima tone naočigled cijele javnosti koja se ne može dogovoriti tko je za to kriv. Je li kriv Bernardić zbog svojih idiotskih partizansko-gerilskih kampanja s kiselim kupusom i kišnim Zagrebom? Je li to Zoran Milanović koji je diktatorskim upravljanjem razvalio stranku? A zanimljivo je vidjeti i cijelu plejadu SDP-ovaca koji se sada pozivaju na visoke demokratske standarde, a kad je Milanović puštao Liniću da guli sirotinju, onda ih nigdje nije bilo.   Ništa od toga nije točno, odnosno sve od navedenog je donekle točno. Prava istina je da je SDP počeo propadati 2011. godine, ali to još nitko tada nije primjećivao.   Rijetko se kojoj stranci u povijesti, ne samo Hrvatske, otvorila takva šansa kao tada SDP-u. Milanović je napokon razvalio nikad lošiji HDZ koji je zbog silnih korupcijskih afera bio na konopcima, spreman za finalni nokaut. Trebalo ga je još samo jednom pljunuti da padne. SDP je uzjahao vlast nošen antihdzovskom histerijom, potpuno opravdanom. Ali i na valu obećanja kako će jednom zasvagda očistiti zemlju od uhljeba, birokrata, korupcije i svega drugog čime ju je HDZ godinama zagađivao. SDP je te 2011. godine imao penal kojeg je samo trebalo hrabro zakucati. Ali nije.   Znate onu scenu s početka Gospodara prstenova kad Isildur ima jednu šansu da uništi Prsten, ali ga ipak ne uništi jer je zov moći bio prejak? E pa, geekovski rečeno, SDP je odlučio biti Isildur.   Umjesto da se uhvati ukoštac s besmislenim županijama, općinama, agencijama i državnim službama, umjesto da vrati vjeru u sustav i institucije, umjesto da smanji troškove pa tako i poreze te vidno potakne posrnulo gospodarstvo, SDP je odlučio ne raditi ništa i tako vladati. Jedini koji je nešto radio bio je Slavko Linić, a bilo bi bolje da ni on nije radio. "Dovođenje sustava u red" zapravo je značilo bezumno pljačkanje privatnika, a u SDP-u za vrijeme tog terora nije bilo demokrata koji bi digli glas kao što sad dižu galamu protiv bezopasnog Bernardića. SDP je uništio sam sebe  SDP je, da sad ne davimo vraćanjem u prošlost, odlučio vladati radi sebe i radi vlasti same, a ne radi onoga zbog čega su im ljudi dali povjerenje. No, pritom su zaboravili jednu bitnu stvar. SDP zapravo nikada nije shvatio da će uvijek i zauvijek biti ružna sestra HDZ-a, kojoj birači nikada neće praštati greške. Jer za razliku od bezumnih orka, eto još jedne usporedbe s LOTR-om, koji glasaju za HDZ i glasat će, kako je onaj jedan rekao u onom legendarnom videu "makar sve ukrali", SDP-ovi glasači, barem njih većina, ipak ponekad razmišljaju.   A to vidimo upravo sada. Jer, nisu se ljudi udaljili od SDP-a zbog Milanovićeve diktature ili Bernardićeva kupusa. Birači su se udaljili onoga trenutka kad je SDP izigrao njihovo povjerenje.   Socijaldemokratska partija je propala onog trena kad su se uvjerili da je dovoljno da budu protuteža uvijek očajnom HDZ-u, misleći valjda da je to dovoljno. Onog dana kada su odlučili da je lakše sjediti i čekati izbore gdje će biti protuteža Karamarku nego zasukati rukave i ući u kanalizaciju očistiti govna koja su se nataložila. No, oni su ih nastavili gomilati.   Možda nisu imali volje. Ili nisu znali.   Ali za sve što im se dešava krivi su isključivo oni.   Jer su lagali. A samo jedna stranka u Hrvatskoj može lagati i uvijek iznova pobjeđivati.   ZNA SE koja, nije SDP. >> Ostale kolumne ovog autora čitajte OVDJE *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala