Papa Franjo, između ostalog, darovao je američkom predsjedniku medaljon s maslinovom grančicom Papa Franjo i Donald Trump susreli su se u srijedu u Vatikanu. Uz Trumpa u Vatikan je stigla i njegova supruga Melania, odjevena potpuno u crno s velom preko kose, kao i kći i savjetnica Ivanka sa suprugom. Papa Franjo s ozbiljnim izrazom lica stao je pored američkog predsjednika. “Dobrodošli”, rekao je Papa, a Trump je odgovorio: “Velika mi je čast”. Razgovor Pape i Trumpa trajao je oko pola sata, bez nazočnosti novinara. Papa je Trumpu darovao tri papinska dokumenta, uključivo encikliku “Laudato Si” o klimatskim promjenama i kopiju svoje novogodišnje poruke mira, te medaljon s maslinovom grančicom, objavio je Vatikan. Trump je Papi predajući veliku plavu kutiju rekao da sadrži knjige Martina Luthera Kinga uz riječi: “Mislim da ćete u njima uživati. Nadam se da hoćete”.