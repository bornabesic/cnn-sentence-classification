Policija je danas privela tri osobe kojima se mladi ubojica Tin Šunjerga navodno povjerio da je ubio svoje roditelje. Policija ih tereti da nisu prijavili kazneno djelo i nad njima se vrši kriminalističko istraživanje. Među privedenima je 18-godišnji mladić iz Vodica Lovre Tabula, koji je 21. ožujka postao punoljetan. On je, naime upriličio rođendansku zabavu u subotu navečer za dvadesetak prijatelja na obiteljskom imanju u mjestu Gaćelezi, između Vodica i Čiste Velike. Kako neslužbeno doznajemo, mladi Vodičanin je policijskim istražiteljima ispričao sve detalje vezane za tu rođendansku zabavu i detalje vezane za Tina Šunjergu. Tabula je ustvrdio kako Tin Šunjerga nije njegov prijatelj, već više poznanik te da se pojavio na njegovoj proslavi rođendana u Gaćelezima u subotu oko 19 sati i da je ostao do 20 sati. Dok je bio s njima, ispričao je Tabula, Šunjerga je izvadio pištolj i ispalio tri metka u zrak. To je bio razlog da ga je Lovre Tabula potjerao s imanja. Nadalje, on je u istrazi navodno kazao da je Šunjergu ponovno sreo u tri sata iza ponoći na autobusnom kolodvoru u Vodicama. Tada mu je Tin Šunjerga prišao, i mrtvo hladno kazao da je ubio oca i majku. Mladi Tabula inspektorima je kazao kako uopće nije shvatio ozbiljno njegove riječi te mu je dobacio – 'Ajde lijepo kući, vidiš da si pijan i drogiran, i da pričaš svakojake gluposti'. Nakon ovoga, dodao je Tabula pred istražiteljima, razišli su se. Stoga je Lovre Tabula u istrazi kategorički odbacio sumnje da je počinio kazneno djelo neprijavljivanja ubojstva, jer je smatrao da Šunjerga halucinira i da se takvo što nije moglo dogoditi.