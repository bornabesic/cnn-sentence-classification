U MJESTU Pecki nedaleko Petrinje u obližnjoj su šumi pronađena odbačena razna minsko-eksplozivna ubojita sredstva (tromblonske i pješačke mine, ručne bombe i topnička granata), izvijestila je sisačko-moslovačka policija. Nakon dojave, policija je ogradila to područje, a njihov službenik protueksplozijske zaštite je utvrdio kako je riječ o devet tromblonskih trenutnih mina, jednoj kumulativnoj tromblonskoj mini, dvije pješačke mine antimagnetne, četiri ručne bombe te jednoj vježbovnoj topničkoj granati od 20 milimetara. Jedna bomba je bila u izrazito lošem stanju te je zbog sigurnosnih razloga uništena na mjestu pronalaska, dok će ostala minsko-eksplozivna sredstva biti naknadno uništena. Policija apelira na građane da bez sankcija vrate oružje Sve policijske uprave učestalo apeliraju na građane te ih pozivaju da u sklopu akcije "Manje oružja - manje tragedija" dragovoljno predaju ilegalna ubojita sredstava bez ikakvih sankcija. Ističu kako protiv onih koji na ovaj način predaju oružje ili dragovoljno prijave policiji radi predaje, pred nadležnim tijelima neće biti pokrenuti prekršajni niti kazneni postupci. Cilj i svrha ove akcije je podići svijest kod građana o opasnostima od ubojitih sredstava. Policija upozorava građane da ne odlažu, ostavljaju ubojita sredstva na javnim prostorima, u prirodi, bacaju u smeće ili slično, jer na takav način ugrožavaju živote drugih ljudi, te takvo neodgovorno ponašanje može rezultirati teškim stradavanjem osoba. Po oružje i eksplozivna sredstva dolaze policijski službenici  Apeliraju na građane da oružje i eksplozivna sredstva, ne donose sami u policijske postaje zbog opasnosti prilikom transporta, odnosno neželjenog ozljeđivanja. Potrebno je nakon odluke o dragovoljnoj predaji pozvati policiju na broj 192, te će policija poslati stručne i osposobljene policijske službenike na dogovorenu lokaciju radi preuzimanja ubojitih sredstava na siguran način. Dragovoljna predaja oružja je vremenski neograničena, a dodatne informacije se mogu dobiti i putem besplatne telefonske linije 0800 88 92.