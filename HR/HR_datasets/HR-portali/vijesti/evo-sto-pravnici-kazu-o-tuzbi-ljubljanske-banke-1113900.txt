Slovenija je u četvrtak na Europskom sudu za ljudska prava (ECHR) u Strasbourgu podnijela tužbu protiv Hrvatske zbog kršenja prava nekadašnje Ljubljanske banke Zagreb na naplatu dugova hrvatskih tvrtki, no prema mišljenjima nekih slovenskih pravnika ta tužba nema mnogo izgleda na uspjeh. "ECHR je izrazito preopterećeni sud i zbog proceduralnih razloga odbije razmatrati 95 posto tužba", kazao je u razgovoru za portal Slovenskog telekoma siol.net pravnik Matej Avbelj, profesor europskog prava, a mogućnosti da Slovenija na sudu u Strasbourgu uspije ocijenio je statistički s "dva do tri posto". Tužbe među članicama Europske unije izuzetno su rijetke, navode neki drugi slovenski pravnici, pa slučaj ima i jaku političku dimenziju, a pristane li Europski sud za ljudska prava razmatrati slučaj, Slovenija bi ako želi postići uspjeh morala bez sjenke sumnje dokazati tvrdnju iz tužbe da je hrvatska vlada uplitanjem u sudsku vlast onemogućavala Ljubljansku banku da dođe do svojih potraživanja u Hrvatskoj, smatraju neki slovenski pravnici. "Bilo bi na sudu potrebno dokazati da Hrvatska  krši temeljne vrednote europske pravne stečevine, odnosno vladavinu prava, pošteno suđenje i da krši vlasnička prava", kazao je jedan od njih. Slovenski ministar pravosuđa Goran Klemenčič koji je u četvrtak potvrdio da je Slovenija u Strasbourgu podnijela tužbu protiv Hrvatske i da očekuje odštetu od najmanje 360 milijuna eura kazao je da je tužba vrlo dobro pripremljena, da ju je potvrdila vlada, te da je na tužbi radio tim pravnika iz zemlje i inozemstva. Sud za ljudska prava u Strasbourgu je prije dvije godine razmatrao tužbu Ljubljanske banke protiv Hrvatske u kojoj je banka zahtijevala odštetu od 422 milijuna kuna jer u okviru pravnog postupka u Hrvatskoj nije uspjela naplatiti staro dugovanje tvornice šećera iz sustava kombinata IPK-a Osijek. Suci u Strasbourgu tužbu su odbili iz proceduralnih razloga jednoglasno odlučivši da su za taj predmet nenadležni jer da tužbe za kršenje ljudskih prava i sloboda ne mogu podnositi vlade i državne organizacije budući je Ljubljanska banka ustanova u vlasništvu slovenske države. Slovenska vlada potvrdila je da je hrvatsku vladu o tužbi već ranije obavijestila, a ministar vanjskih poslova Karl Erjavec kazao je da zbog tužbe ne očekuje pogoršanje odnosa Zagreba i Ljubljane. >> Slovenija tuži Hrvatsku zbog Ljubljanske banke za 360 milijuna eura