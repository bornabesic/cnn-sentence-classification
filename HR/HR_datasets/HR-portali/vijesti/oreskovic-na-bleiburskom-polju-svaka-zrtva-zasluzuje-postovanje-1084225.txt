Predsjednik Vlade Republike Hrvatske Tihomir Orešković posjetio je danas Tezno te Bleiburško polje, gdje je zapalio svijeće u spomen na žrtve bleiburške tragedije i žrtve Hrvatskog križnog puta.  – Kroz svoju povijest hrvatski narod pretrpio je mnogo nepravdi i teških tragedija. Jedna od najvećih tragedija dogodila se tijekom i nakon Drugog svjetskog rata. Bleiburško polje i postaje Križnog puta simboliziraju tragediju hrvatskog naroda koja se dogodila u osvit pobjede nad fašizmom i nacizmom. Tada je totalitarni komunistički režim počinio masovna djela nasilja koja su predstavljala kršenja temeljnih ljudskih prava, pa i najvrednijeg ljudskog prava – prava na život – poručio je Orešković te dodao: – Svaka žrtva zaslužuje poštovanje. Svaka žrtva ima svoje ime i prezime i obitelj koja za njom tuguje. Tragično je da se većini žrtava ni 70 godina nakon Drugog svjetskog rata još ne zna za posljednje počivalište. Kada danas, kao ponosna članica Europske unije, Republika Hrvatska gradi i razvija demokratsko društvo koje poštuje dostojanstvo svake ljudske osobe, moramo biti jedinstveni u osudi svakog zločina. Tragične događaje naše prošlosti mi danas ne možemo promijeniti, ali smo dužni iz njih izvući pouke i učiniti sve da se takvo što ne ponovi. Pozivam sve koji će se sutra pokloniti žrtvama na ovom mjestu da to učine dostojanstveno i s poštovanjem jer je razlog obilježavanja ove tragedije samo i isključivo iskazivanje pijeteta žrtvama. >>Vratio sam se sa 36 kilograma. Ni majka me nije prepoznala >>Pogledajte dokumentarac 'Križni put - zločin bez kazne': Istina o bleiburškim marševima smrti Zajednički vijenac predsjednice Republike Hrvatske, predsjednika Hrvatskog sabora i predsjednika Vlade RH na groblju Dobrova te uz spomenik na Bleiburškom polju položit će predsjednik Hrvatskog sabora, akademik Željko Reiner, prvi potpredsjednik Vlade Tomislav Karamarko i izaslanica predsjednice Republike, predsjednica Udruge Hrvatski križni put Bruna Esih.  