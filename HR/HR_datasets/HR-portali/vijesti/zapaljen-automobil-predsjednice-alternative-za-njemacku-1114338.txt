Nepoznati napadači zapalili su automobil Frauke Petry, predsjednice njemačke protuimigrantske stranke Alternativa za Njemačku (AfD), objavila je policija.  "Trenutno pretpostavljamo da je riječ o podmetnutom požaru", rekla je glasnogovornica policije Leipziga, dodavši kako istražitelji još uvijek prikupljaju dokaze. Napad se dogodio kasno u petak, a zasad nitko nije preuzeo odgovornost, dodala je glasnogovornica. Petry je na Twitteru napisala da je njezin automobil zapaljen, upitavši "jesmo li do toga došli?".  Prošle godine nepoznati su napadači u Berlinu zapalili automobil zamjenice predsjednice AfD-a Beatrix von Storch. Desno orijentirani AfD stekao je popularnost na valu negodovanja birača nad politikom otvorenih vrata prema izbjeglicama njemačke kancelarke Angele Merkel. Prošle godine je u Njemačku stiglo preko milijun migranata. Na lokalnim izborima u istočnoj pokrajini Mecklenburg-Zapadno Pomorje AfD je prije dva tjedna osvojio 20,8 posto glasova, a Kršćansko-demokratska unija (CDU) Angele Merkel pala je na treće mjesto. Očekuje se da će CDU takav poraz doživjeti i u nedjelju na izborima u Berlinu.  