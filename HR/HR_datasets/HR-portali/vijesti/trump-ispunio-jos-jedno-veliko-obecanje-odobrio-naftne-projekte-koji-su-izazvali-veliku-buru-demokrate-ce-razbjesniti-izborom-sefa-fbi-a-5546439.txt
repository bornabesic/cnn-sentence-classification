Američki predsjednik Donald Trump u utorak je potpisao predsjedničku uredbu kojom daje potporu izgradnji dva kontroverzna naftovoda, Keystone XL i Dakota Access, piše BBC. Prethodna administracija Baracka Obame zaustavila je gradnju naftovoda Keystone, kojim je sirova nafta iz Kanade trebala dolaziti do rafinerija u Teksasu. Iako bi bio izvor relativno jeftine nafte iz kanadske Alberte, projekt je zaustavljen zbog potencijalno štetnog utjecaja na okoliš. Gotovo ista priča prati i drugi naftovod Dakota Access, koji je sirovu naftu iz Sjeverne Dakote trebao prenositi do Illinoisa. Nakon što su indijanska plemena organizirala velike prosvjede zbog rute koja je trebala prelaziti preko njihova teritorija, američka je vojska počela istraživati druge opcije za naftovod. Uredba kojom Trump daje svoj blagoslov za izgradnju ovih naftovoda u skladu je s njegovim predizbornim obećanjem da će poduprijeti Keystone XL u sklopu svojeg energetskog plana 'Amerika na prvom mjestu' koji se oslanja prvenstveno na fosilna goriva kao pogon industrije. Naravno, brojne grupe za zaštitu okoliša s gnušanjem su reagirale na ovaj potez te najavile da će učiniti "sve što mogu" da spriječe izgradnju kontroverznih naftovoda. James B. Comey ostat će na poziciji direktora FBI-a, piše Washington Post. Comey, koji je pod istragom američkog ministarstva pravosuđa zbog načina na koji je vodio istragu o e-mailovima Hillary Clinton, priopćio je bliskim osobama da su ga iz nove administracije zamolili da ostane svojoj poziciji. Iako je odradio manje od četiri godine u svojem desetgodišnjem mandatu na čelu FBI-a, Comey je imao razloga bojati se za svoj posao budući da su ga tijekom kampanje kritizirala oba tabora, i Trumpov i onaj Hillary Clinton. Štoviše Trump je u intervjuu nakon izbora odbio reći hoće li zadržati Comeyja kao direktora FBI-a, inzistirajući da ga prije toga mora osobno vidjeti i razgovarati s njime. U međuvremenu su se novi predsjednik i Comey sastali dva puta što je očito bilo dovoljno da Trump prevagne u njegovu korist. Iz Bijele kuće i FBI-ja su odbili komentirati ovu vijest. Ako se ova najava pokaže istinitom, sigurno će razbjesniti demokrate koji Comeyju zamjeraju što je samo deset dana prije izbora na sva zvona razglasio ponovno otvaranje istrage protiv Hillary Clinton u povodu e-mailova koje je slala s privatnog servera kao državna tajnica, samo da bi tjedan dana poslije rekao da u istrazi nije otkriveno ništa novog što bi je kompromitiralo. Istovremeno, Comey je odbio komentirati istražuje li FBI potencijalne veze između Rusije i Trumpovih bliskih suradnika, usprkos tome što je riječ o činjenici koja bi mogla ugroziti sigurnost SAD-a.