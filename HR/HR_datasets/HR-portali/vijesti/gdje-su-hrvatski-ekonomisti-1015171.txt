Hrvatski se ekonomisti mogu samo „slikati“ s Alvarezom! Nakon što je top-menager Antonio Alvarez III. imenovan novim čelnikom Agrokora i nakon što je Hrvatski sabor izglasao tzv. lex Agrokor malo tko se zapitao: gdje su vrhunski hrvatski ekonomisti, tim prije što ovo nije prvi slučaj da se stručnjaci iz inozemstva angažiraju na spašavanju pojedinih hrvatskih tvrtki? Naime, svojedobno je i Podravka angažirala „top-menagere“(ali i ne samo ona) koji na hrvatski nisu znali reći ni „dobar dan“, ali njihov je uglavnom propali angažman i tu firmu koštao (da malo karikiramo) ni manje ni više nego koliko i izgradnja nekog novog pogona! Sada nam je gotovo preko noći stigao čuveni Antiono Alvarez III. koji će, pišu mediji, za oko pola milijarde kuna osobnih primanja, spasiti već dobrano potonulu „gazdinu“ tvrtku. Novac mu sigurno ne će dati Todorić, iako bi najpoštenije bilo da ga i on sam plati, tim više što je dosad na Agrokoru zaradio milijarde kuna! No, sad se postavlja pitanje: ima li Hrvatska barem jednog „Alvareza“? Ako nema, a očito da nema, najbolje bi bilo (da opet malo karikiramo) da svi istaknutiji hrvatski ekonomisti, (zar ne g. Jurčić?), pa i oni koji su članovi HAZU, jednostavno vrate svoje diplome, jer nitko ih ne zove, a još manje treba za vođenje ili spašavanje potonulih hrvatskih gospodarskih „Titanica“! Svi oni trebaju iskoristi boravak gospodina Alvareza u Zagrebu, koji je, kako čujemo i dobar pjevač, pa im uz gitaru može otpjevati i neku španjolsku pjesmu, da im da neki savjet ili da ih jednostavno upozna s ekonomskom praksom, poglavito u vođenju pojedinih gospodarskih giganta. Jednom riječju, sramotno je da se naši ekonomisti mogu samo i isključivo (ako im dozvoli!) slikati s ovim svjetski poznatim stručnjakom, koji će im za godinu ili nešto manje-više pokazati „kako se to radi“! 