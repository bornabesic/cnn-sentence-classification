Čelnik Mosta Božo Petrov izjavio je kako očekuje da će Sabor u srijedu izglasati novu hrvatsku Vladu u kojoj će, najavio je, sjediti i trojica dosadašnjih Mostovih ministara Slaven Dobrović, Ante Šprlje i Vlaho Orepić te Ivan Kovačić kao potpredsjednik Vlade i ministar uprave.  "Očekujem da će to biti prekosutra", odgovorio je Petrov danas u intervjuu za RTL Danas na pitanje kada očekuje izglasavanje nove Vlade. Potvrdio je da bi predsjednik HDZ-a i mandatar Andrej Plenković u tom slučaju kao novi hrvatski premijer 20. i 21. listopada išao u Bruxelles na sastanak Europskog vijeća. Nije mu poznato zašto je Vlada Tihomira Oreškovića na svojoj posljednjoj, telefonskoj sjednici usvojila stajališta za taj sastanak te smatra da je bila riječ o nečemu što je tehničke naravi. "S obzirom na to da više nisam u Vladi, jer sam dao otkaz dan prije no što sam postao predsjednik Sabora, iskreno ne znam koja je to točka bila i koji su točno razlozi", kazao je.  Dobrović, Šprlje, Orepić i Kovačić bit će Mostovi ministri u novoj Vladi  Upitan koji su Mostovi kandidati za ministre, Petrov je odgovorio kako je Slaven Dobrović kandidat za ministra zaštite okoliša i prirode kojemu se pridružuju energetika i vodno gospodarstvo, Ante Šprlje bit će ponovno ministar pravosuđa, a Vlaho Orepić ministar unutarnjih poslova, dok će Ivan Kovačić biti predložen Saboru kao ministar uprave i potpredsjednik Vlade. Petrov je jutrošnji nedolazak Mostovih predlagatelja zakona na sjednicu saborskog Odbora za zakonodavstvo opravdao tehničkom pogreškom, s obzirom na to da ih stručne službe nisu obavijestile o sjednici na kojoj su uime predlagatelja trebali braniti Mostove zakonske prijedloge. "Jedino je, individualno, poziv dobio gospodin Kovačić koji se pojavio. Drugi uopće nisu znali kada zasjeda odbor i to je jedini razlog zbog čega se to dogodilo. I saborska služba uputila je zbog toga priopćenje za javnost tako da apsolutno svi znaju da je jednostavno došlo do tehničkog nesporazuma", poručio je. Za tu pogrešku nikoga nije htio okriviti. "Ne bih sada povlačio pitanje je li netko kriv, je li to netko iz tehničke službe. Ne bih išao za tim da je to netko namjerno radio", rekao je Petrov.  Oporba će moći nekažnjeno izbjegavati sabornicu, ali će morati dolaziti u Sabor  Odbacio je oporbene kritike na Mostov prijedlog kažnjavanja nerada zastupnika da bi oporbeni zastupnici nedemokratski bili prisiljeni na sjednicama činiti kvorum vladajućima i u situacijama kada ne podupiru zakon i o njemu ne žele raspravljati.  "To je, mislim, jedina mogućnost kako se oni mogu braniti, iako ne razumiju, ali to će vidjeti u trenutku kada se bude raspravljalo o tom prijedlogu zakona, da mogu doći na posao, ali ne moraju biti u sabornici. Točnije, oni mogu iskoristiti svoje demokratsko pravo pokušaja rušenja kvoruma, što im također neće poći za rukom, no oni mogu izaći u tom trenutku iz sabornice. Dakle, neće to biti apsolutno nikakva vrsta diktature, oni će moći iskoristiti to pravo, ali taj će dan barem trebati doći na posao", naglasio je.  Upitan namjerava li nakon provedene dvije godine na mjestu predsjednika Sabora, kada tu dužnost preuzima predstavnik HDZ-a, vratiti se u Vladu ili ostati u Saboru, čelnik Mosta odgovorio je kako o tome u ovom trenutku uopće ne razmišlja. "Vidjet ćemo, procijenit ću situaciju u tom trenutku. Ja kao osoba u tome nisam bitan, bitno je što će biti dobro za Most", poručio je Petrov. >> Ženski tim u Vladi: Murganić, Bienenfeld, Dalić i Obuljen? 