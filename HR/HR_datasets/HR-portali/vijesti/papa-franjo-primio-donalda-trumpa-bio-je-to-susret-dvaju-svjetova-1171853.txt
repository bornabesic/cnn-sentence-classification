Donalda Trumpa, predsjednika najveće svjetske sile, primio je u Vatikanu papa Franjo, čije su ideje i stajališta najčešće suprotne onima američkog predsjednika, javlja agencija France Presse. "Dobro došli", rekao je papa, a Trump je odgovorio: "Velika mi je čast". Nakon rukovanja, nasmiješeni Trump i papa nešto ozbiljnijeg izraza lica dugo su stajali pred fotografima, a potom počeli razgovor u četiri oka koji je trajao oko pola sata. Papa je Trumpu darovao tri papinska dokumenta, među kojima je i enciklika "Laudato Si" o klimatskim promjenama i kopiju svoje novogodišnje poruke mira te medaljom s maslinovom grančicom, objavio je Vatikan. Trump je papi predajući veliku plavu kutiju rekao da sadrži knjige Martina Luthera Kinga uz riječi: "Mislim da ćete u njima uživati. Nadam se da hoćete." Papa Franjo i prva dama Melania Trump šalili su se u vezi s prehrambenim navikama američkog predsjednika Donalda Trumpa u Vatikanu, prema videosnimci objavljenoj u srijedu. "Čime ga hranite?" upitao je papa Franjo Melaniju na španjolskom preko prevoditelja, dok se rukovao s njom nakon privatne audijencije s Trumpom. Prva dama je odgovorila "pizzom", na što se Papa nasmijao. Razlike između američkog milijardera i "Pape siromašnih" iznimno su velike, od prepreka koje Trump smatra da treba postaviti imigrantima preko liberalne ekonomije, ali postoje i neke dodirne točke, ocjenjuje francuska agencija, poput borbe protiv pobačaja. "Reći ću što ja mislim, on će reći što on misli", rekao je argentinski papa prije desetak dana, naglasivši da ne želi suditi ljude prije nego što ih sasluša. Trump se kasnije treba sastati s predsjednikom talijanske vlade, dok će prva dama posjetiti djecu u bolnici Bambino Gesu, a njegova kći i savjetnica Ivanka posjetit će katoličku zajednicu Sant'Egidio. Poslijepodne otputovat će u Bruxelles.