Dvadesetdevetogodišnja švedska ministrica koju su predstavljali kao nadu socijaldemokratske stranke, Aida Hadžialić, najavila je danas da podnosi ostavku pošto ju je policija zaustavila dok je vozila pod utjecajem alkohola. Aida Hadžialić, ministrica za srednjoškolsku i izobrazbu odraslih, objavila je u subotu da ju je policija u Malmeu zaustavila i nakon kontrole izmjerila 0,2 promila alkohola u krvi, što je upravo granica koja se u Švedskoj smatra prekršajem. "Bila je to najveća pogreška u mom životu (...) Preuzimam odgovornost. Obznanjujem da kanim podnijeti ostavku na ministarsku dužnost", rekla je na tiskovnoj konferenciji u zgradi vlade u Stockholmu, vidljivo potresena. "Shvaćam da su se mnogi razočarali u mene. I sama sam ljutita na sebe i iskreno mi je žao", dodala je. Hadžialić, rođena u Bosni, doselila se u Švedsku kao petogodišnjakinja 1992., kada je s roditeljima pobjegla pred ratom u Jugoslaviji. Još u srednjoj školi uključila se u pokret socijaldemokratske mladeži, pa je s 23 godine izabrana u gradsko vijeće. Kada ju je ministar Stefan Loefven 2014. imenovao u vladu imala je samo 27 godina i tako je postala najmlađa ministrica u povijesti Švedske. >> Put od izbjeglice do najmlađe ministrice u povijesti Švedske >> Najmlađa ministrica u Švedskoj je izbjeglica Aida Hadžialić iz BiH 