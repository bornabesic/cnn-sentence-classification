Najmanje je 80 ljudi ubijeno, a 350 ranjeno u Kabulu u srijedu kada je eksplodirala snažna kamion bomba u središtu glavnoga grada Afganistana, javljaju agencije pozivajući se na medicinske i policijske izvore.  Napad je jedan od najtežih u afganistanskoj prijestolnici zadnjih nekoliko mjeseci, piše agencija Reuters.  Kamion bomba eksplodirao je u srijedu rano ujutro u diplomatskom središtu Kabula, prenosi agencija AFP i dodaje da su vlasti hitno pozvale stanovništvo na dobrovoljno davanje krvi u bolnicama. Dr. Salim Rasuli, ravnatelj kabulskih bolnica, rekao je da je do sada više od 300 ranjenih prevezeno u bolnice, ali da bi broj žrtava mogao rasti.   U diplomatskoj četvrti brojna su veleposlanstva, dodaje AFP i objašnjava da se eksplozija dogodila na trgu Zanbaq i na kontrolnoj točki koja vodi do predsjedničke palače i do veleposlanstava, napose njemačkog i indijskog, a u blizini je i sjedište NATO-a. Zgrade veleposlanstava Francuske i Njemačke oštećene su, rekla je francuska ministrica vanjskih poslova Marielle de Sarnez. "Hvala Bogu, osoblje indijskog veleposlanstva živo je i zdravo nakon goleme eksplozije", napisala je na Twitteru njezina indijska kolegica Sushma Swaraj.  Prema prvim podacima u eksploziji je bilo 40 mrtvih, a više od 60 ozlijeđenih. Nijedna skupina nije za sada preuzela odgovornost za napad, no talibani su krajem travnja objavili početak "proljetne ofenzive". Džihadistička skupina, takozvana Islamska država također je ranije preuzela odgovornost za nekoliko krvavih atentata u glavnome gradu. Šef Pentagona Jim Mattis nedavno je izjavio da očekuje "novu tešku godinu" za afganistansku vojsku i strane vojnike raspoređene u toj zemlji. Sjedinjene Države koje su u Afganistanu angažirane u najduljem sukobu u svojoj povijesti, rasporedile su 8400 ljudi, a druge zemlje članice NATO-a zajedno su dale oko 5000 vojnika. Glavna je zadaća strane misije uvježbavati i savjetovati afganistansku vojsku. Napad u srijedu dogodio se nekoliko dana od početka ramazana, za muslimane svetog mjeseca posta. U nedavno objavljenoj poruci u toj prigodi, voditelj misije Ujedinjenih naroda u Afganistanu, Tadichi Yamamoto, pozvao je "sve strane u sukobu da poštuju svoje vjerske obveze i prekinute sve borbene aktivnosti" u tom razdoblju.  Glavni tajnik NATO-a Jens Stoltenberg osudio je u srijedu "užasan napad u Kabulu" u kojem je poginulo više od 80 ljudi, uputivši u poruci na Twitteru izraze suosjećanja svima onima koji su njime pogođeni.   "Ovaj napad pokazuje potpunu nebrigu za civile i otkriva barbarsku prirodu neprijatelja s kojim se suočava afganistanski narod", objavila je misija NATO-a u Afganistanu u svom priopćenju tim povodom. "On također ukazuje na hipokriziju neprijatelja koji tvrdi da su njegova meta samo afganistanske i strane snage sigurnosti, iako nastavlja sijati smrt i patnju među nedužnim Afganistancima", dodaje se u priopćenju u kojem se odaje priznanje afganistanskim snagama sigurnosti, posebice policiji, na iskazanoj hrabrosti.