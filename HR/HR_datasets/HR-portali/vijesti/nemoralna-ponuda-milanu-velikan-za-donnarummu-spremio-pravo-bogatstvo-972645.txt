Foto: Getty Images / Guliver Image GOTOVO da ne prođe dan, a da neka informacija nije vezana za vratara Milana Gianluigija Donnarummu. Mladi 18-godišnji Gigio ima ugovor s Rossonerima do ljeta 2018. godine, a trenutačno njegov menadžer Mino Raiola pregovara s kineskim vlasnicima oko produžetka suradnje.  Vratara želi ostati na San Siru, ali cijelu situaciju žele iskoristiti dva Manchestera, United i City koji čine sve kako bi doveli najtalentiranijeg vratara na svijetu. Nakon Pepa Guardiole koji je rekao da je Donnarumma sjajan vratar, u napad su krenuli Jose Mourinho i Crveni vragovi te navodno ponudili Milanu čak 75 milijuna eura za fantastičnog Talijana.  Također, bogati klub s Old Trafforda spreman je ponuditi Donnarummi petogodišnji ugovor, uz plaću od 87.000 eura tjedno, što je oko 4,2 milijuna eura po sezoni. Hoće li mladi vratar na kraju poslušati srce i ostati u klubu za koji navija od djetinjstva ili će postati najskuplji vratar u povijesti, saznat ćemo vrlo brzo.