"Želimo ti dobrodošlicu na tvoj prvi dan, ali znaj da mi nećemo otići." Ovo je bila jedna od ključnih poruka koju su izvikivale žene okupljene u Washingtonu na maršu protiv nove administracije i posebno predsjednika Donalda Trumpa. A za njom su slijedile druge: "Trebamo pravog vođu, ne jezivog twitteraša", "Hey-hey, ho-ho, Donald Trump mora otići"... Organizatori se u američkom glavnom gradu nisu nadali takvom odazivu (navodi se brojka od pola milijuna) pa je bilo problema s pristupom svih pristiglih - među kojima je bio i nezanemariv broj muškaraca, primjerice glumac Marc Ruffalo i brat Trumpova zeta Jareda Kushnera - središnjem dijelu prosvjeda. Procjenjuje se da se u Washingtonu, ali i drugim svjetskim gradovima - New Yorku, Philadelphiji, Chicagu, Los Angelesu, Mexico Cityju, Parizu, Berlinu, Londonu, Pragu, Sydneyju, da nabrojimo samo neke - okupilo oko milijun prosvjednika. Čini se da je taj prosvjed bio okidač koji je Trumpa natjerao na sukob s medijima oko broja ljudi na njegovoj inauguraciji, jer je bilo očito da je žena u subotu bilo više nego gostiju na davanju prisege u petak. "Uznemirene smo svime što Trump namjerava napraviti", rekla je 35-godišnja Bonnie Norton. Pam Foyster iz Colorada kazala je da je atmosfera podsjeća na prosvjede protiv rata u Vijetnamu 1960-ih godina prošlog stoljeća. "Imam 58 godina i ne vjerujem da ovo moramo opet raditi", kazala je. Poseban su ton prosvjedu dale brojne poznate žene. Hillary Clinton se nije osobno pojavila (bio je njezin nasljednik na mjestu državnog tajnika John Kerry), ali je Twitterom poručila da zahvaljuje sudionicima jer su "ustali, progovorili i marširali za naše vrijednosti". I dok je Trumpova inauguracija imala ozbiljnih problema kako pronaći bilo kakve zvijezde da nastupaju na raznim koncertima i da pjevaju tijekom ceremonije, na subotnjem je maršu situacija bila obrnuta: bilo je toliko poznatih da nisu svi mogli nastupiti. Tako je Alicia Keys pjevala "Girl on Fire", a Cher je izjavila kako je nakon Trumpova dolaska na vlast "narod uplašen više nego ikad". America Ferrera je izjavila: "Naš ponos, naš karakter, naša prava su pod udarom jer je platforma mržnje i podjele došla na vlast u petak. Ali, predsjednik nije Amerika, njegov kabinet nije Amerika, Kongres nije Amerika, MI smo Amerika", rekla je. I dodala: "Naš ustav ne počinje riječima "Ja, predsjednik", već "Mi, narod". Madonna je pak izazvala ozbiljniji incident. Ona je, naime, u svom govoru četiri puta, kako kažu izvještaji, bacila "jeb... bombu", a onda izjavila da želi "dići u zrak" Bijelu kuću, ali da je svjesna da to ništa ne bi promijenilo. Budući da je riječ o prijetnji predsjedniku, tajna služba je odmah objavila da će staviti poznatu pjevačicu pod istragu, no odluka o podizanju optužnice je na Ministarstvu pravosuđa. Zbog navedenih "bombi" brojne televizijske mreže koje su uživo prenosile događaj ispričale su se svojim gledateljima.