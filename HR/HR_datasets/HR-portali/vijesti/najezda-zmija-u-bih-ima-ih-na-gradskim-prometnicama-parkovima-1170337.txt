Zbog toplijeg vremena i bujanja vegetacije zmije svoja utočišta pronalaze i u gradskim naseljima. Na svojoj koži osjetili su to građani Beograda iako veterinarske službe tvrde kako opasnosti nema. Najezdi zmija sada svjedoče i Banjalučani koji su zmije primijetili na gradskim prometnim mjestima, kao i u parkovima što osobito brine roditelje s malom djecom. Kako piše Avaz.ba, nadležne službe nisu reagirale. - Za svaku prijavu o pojavi zmija na javnim površinama, u blizini škola i vrtića, zovemo firmu 'Eko-bel', koja je jedina u gradu specijalizirana za takve poslove, ali građani nisu zvali - rekli su u banjalučkog Odjelu za javnu zaštitu, dodajući kako su od početka ove godine imali tek četiri, pet takvih slučajeva. Ipak, upozoravaju građane na redovno održavanje okućnica i uklanjanje otpada koji bi mogao predstavljati potencijalno skrovište za zmije. Banjalučani najviše strahuju od otrovnica, ali stručnjaci naglašavaju kako se radi o bezopasnim vrstama zmija. - Proljeće je vrijeme parenja zmija, što ih tjera da budu aktivnije. Vlažno i prohladno vrijeme ih prisiljava na izlaganje suncu izvan skloništa, pa su upadljivije - objašnjava biolog Branislav Gašić.    