Foto: Regional Express,Dusko Marusic/PIXSELL ZA UBOJSTVO trogodišnjeg dječaka čije je tijelo pronađeno u srijedu ujutro u plićaku, u uvali Mandrač u Puli, sumnjiče se dječakova majka i jedna maloljetnica, izvijestila je poslijepodne istarska policija nakon dovršenog kriminalističkog istraživanja. >> TEŠKO UBOJSTVO Policija osumnjičila majku iz Pule da je u stanu ubila trogodišnjeg sina  >> NOVI DETALJI Tko je 14-godišnjakinja koja je osumnjičena da je pomogla ubiti dječaka u Puli? Nakon dovršenog kriminalističkog istraživanja PU istarske i pulske policije, 32-godišnja hrvatska državljanka i maloljetna 14-godišnja hrvatska državljanka sumnjiče se da su počinile kazneno djelo teškog ubojstva.   Kako se neslužbeno doznaje, maloljetnica je štićenica Doma za odgoj djece i mladeži u Puli. Zbog neprijavljivanja počinjenog kaznenog djela sumnjiči se 29-godišnjak iz Medulina, navodno ljubavnik majke ubijenog dječaka. Privedena i 14-godišnjakinja  U zgradu pulskog suda oko 19 sati i 45 minuta privedena je i maloljetnica koja je s majkom Chiarom Pašić, rođenom Rojnić, ubila trogodišnjeg Chiarina sina Denisa Pašića, javlja Regional Express.  Službenici PU Istarske maloljetnicu su dopratili u civilnom automobilu, što je iznenadilo fotoreportere, a više od načina privođenja šokirala je konstitucija maloljetne suučesnice u ubojstvu. Radi se o djevojčici krhke građe pa ovaj neviđeni zločin koji Pula ne pamti dodatno je šokirao javnost. Obitelj majke ubojice prije 7 godina tražila psihijatrijsku pomoć  HRT neslužbeno doznaje da je obitelj 32-godišnjakinje još prije 7 godina zatražila psihijatrijsku pomoć za nju. No ona je liječenje odbila i pobjegla u BiH. U Centru za socijalnu skrb tvrde da nisu imali ikakvih saznanja o problemima u toj obitelji.  Navodno je 32-godišnjakinja bila u Centru, ali samo zbog pitanja skrbništva nad sinom nakon razvoda braka. Skrbništvo je i dobila. Također se neslužbeno doznaje da bi 14-godišnja prijateljica majke dječaka mogla biti maloljetnica koja je boravila u pulskome Domu za mladež. Odatle je pobjegla i za njom je bila raspisana policijska tjeralica.  I dok se sada stotine ljudi, pa i susjedi i poznanici majke, na društvenim mrežama zgražaju zbog tog događaja, opisujući svoja saznanja o tome kako je majka zanemarivala dijete, a ono je nesnosno i neprekidno plakalo, zabrinjava to da su svi dosad o tome godinama šutjeli. Neslužbeno se doznaje i da su majka i maloljetnica policiji priznale zločin te da je majka prilikom ispitivanja izjavila da se "samo htjela riješiti dječaka". Ubile dječaka u stanu pa bacile tijelo u plićak  Policija sumnjiči 32-godišnjakinju i maloljetnicu da su se dogovorile kako će usmrtiti trogodišnje dijete, što su i učinile u utorak, u večernjim satima, u stanu u Ulici Akvilejski prilaz u Puli. Nakon što su usmrtile trogodišnjeg dječaka, prenijele su ga u uvalu Mandrač, a potom je 32-godišnjakinja, u namjeri da oteža policijsko postupanje, pola sata poslije ponoći, u srijedu, došla u policijsku postaju i lažno prijavila nestanak djeteta.  Za sudjelovanje u počinjenju kaznenog djela tereti se i 29-godišnjak kojeg se sumnjiči da je znao da su 32-godišnjakinja i maloljetnica usmrtile dijete, ali to nije prijavio, nego je s njima dogovarao način prikrivanja kaznenog djela, odnosno odlazak na policiju i prijavljivanje nestanka djeteta.   Osumnjičeni su po dovršetku kriminalističkog istraživanja u poslijepodnevnim satima, uz kaznenu prijavu, privedeni u pritvorsku jedinicu PU istarske.    Obavljena je i obdukcija te se neslužbeno doznaje kako je uzrok smrti trogodišnjaka gušenje.