Predsjednik HDZ-a Andrej Plenković u izbornom je proglasu napisao da su u krizi vezanoj uz Agrokor pokazali da su sposobni riješiti i najteže sistemske probleme i zaštititi gotovo 200 tisuća radnih mjesta.  Plenkovićev izborni proglas naslovljen "jedna je i jedina naša Hrvatska" prenosimo u cijelosti:  "Različiti su izazovi, različiti su problemi koji brinu hrvatske ljude u našim općinama, gradovima i županijama. Različita su i rješenja za te probleme. Ali, jedna je i jedina nam Hrvatska. To je temeljna poruka Hrvatske demokratske zajednice za lokalne izbore 21. svibnja. Uz sve različitosti, naši kandidati imaju zajedničku odgovornost, želju i viziju učiniti sve za kvalitetniji život u svojim sredinama. Od kada sam preuzeo dužnost predsjednika Vlade, obišao sam sve hrvatske krajeve. Hrvatski ljudi očekuju stabilnost i konkretne rezultate. Stoga se naša Vlada odgovorno posvetila rješavanju niza naslijeđenih problema i provođenju Programa koji će osigurati političku stabilnost, pravnu sigurnost, gospodarski rast te društvenu solidarnost. Optimizam se vraća u Hrvatsku. Predani smo poduzimanju mjera za demografsku revitalizaciju, osnaživanje obitelji, potporu mladima, stvaranje novih prilika za radnike i dostojanstveni život umirovljenika. Ekonomski trendovi su pozitivni. Imamo 53 tisuće zaposlenih više nego prije dvije godine. Nezaposlenost je ispod 200 tisuća s trendom daljnjeg smanjenja. Gospodarski rast je iznad očekivanja, smanjuje se javni dug, a proračunski manjak je rekordno nizak. Nije slučajno da su sve tri svjetske agencije pretvorile izglede našeg kreditnog rejtinga iz negativnih u stabilne. Bilježimo rast industrijske proizvodnje, rast izvoza, kao i potrošnje nakon poreznih rasterećenja. Kriza u Agrokoru pokazala je da smo sposobni riješiti i najteže, sistemske probleme, a da teret nije prebačen na leđa građana. Spriječili smo tsunami i očuvali stabilnost gospodarskog i financijskog sustava zemlje te zaštitili gotovo 200 tisuća radnih mjesta. Nova turistička sezona bit će opet rekordna. Pronašli smo rješenje za gužve na granicama, u dogovoru sa Slovenijom i čelnicima EU. Naša je politika pokrenuti razvoj svih dijelova zemlje, a posebno onih koji su podnijeli najveću žrtvu u obrani Domovine. Započeli smo "Projekt Slavonija, Baranja i Zapadni Srijem“, kojim iz europskih fondova ulažemo 2,5 milijarde eura u pet slavonskih županija za oporavak hrvatskog sela i zaustavljanje iseljavanja. Trajna nam je zadaća ravnomjeran razvoj svih dijelova Hrvatske i zato Vlada i ministri od prvog dana rade u partnerstvu sa županima, gradonačelnicima i načelnicima. Poštovane sugrađanke i sugrađani, Hrvatice i Hrvati, mnogi su prošlih tjedana pokušavali destabilizirati Vladu i zaustaviti promjene koje uvodimo u Hrvatsku. Nisu uspjeli - HDZ je ostao čvrsto na braniku političke stabilnosti. Ovo je i vrijeme razotkrivanja na političkoj sceni Hrvatske. Izbor je jednostavan: ili smo za politiku stabilnosti, nastavak reformi i rast, ili s druge strane, za politiku rušenja i populizam. HDZ na ove lokalne izbore izlazi kao vodeća politička snaga. Na svim razinama, okupili smo tim kvalitetnih i vjerodostojnih kandidata nove generacije, čiji dosadašnji rezultati jamče da će odgovorno raditi na dobrobit svih naših ljudi. Pozivam vas da u nedjelju 21. svibnja izađete na izbore", stoji u izbornom proglasu predsjednika HDZ-a Andreja Plenkovića.