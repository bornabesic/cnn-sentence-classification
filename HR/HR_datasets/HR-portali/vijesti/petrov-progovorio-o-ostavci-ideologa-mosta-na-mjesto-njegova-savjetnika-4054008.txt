Potpredsjednik Vlade Božo Petrov ocijenio je u ponedjeljak kako ostavka njegova posebnog savjetnika Ivice Relkovića nije veliki događaj, dodajući da se taj odlazak previše dramatizira. "Mislim da se previše dramatizirajuće doživio taj odlazak jer gospodin Relković je otišao zbog jedne privatne situacije i posvećuje se operativi unutar Mosta", rekao je Petrov u Omišu odgovarajući na novinarski upit kako komentira Relkovićevu ostavku te izjavu kako je blizu kraj koalicije Mosta i HDZ-a. Po riječima Bože Petrova, u Relkovićevim izjavama nema ničeg novog jer Most to ponavlja već mjesec dana. "Možda je Relković sada to rekao na eksplicitniji način, vjerojatno zbog indisponiranosti jer se neke neke stvari ne događaju onako brzo kako bismo mi htjeli, ali sve ono što je on rekao mi govorimo već mjesec dana, tako da tu ne vidim nekog velikog događaja", rekao je Petrov. U vezi s nedostatkom kvoruma u Hrvatskome saboru, istaknuo je da je "zadnji put bila čista neodgovornost pojedinaca, koji ne mogu razumjeti da primaju lijepe plaće -16 ili 17 tisuća kuna" da bi se pojavili možda jedanput na tjedan na glasovanju - i ne pojave se. "To je za mene, iskreno, sramota", rekao je Petrov te najavio da će se ovog tjedna pokrenuti inicijativa da oni saborski zastupnici koji ne dolaze na svoje radno mjesto dobivaju "najviše minimalac". Po njegovu tumačenju, ono što se događa u vezi s nedostatkom kvoruma dijelom je i bojkot određenih zakona kao što je ukidanje ureda bivšega predsjednika i smanjivanje novca političkim strankama. "Mi od tih stvari nećemo odustati, i to je naš uvjet da postoji Vlada", dodao je Petrov. Na novinarsko pitanje je li za Most problem ponašanje HDZ-a ili manjih stranaka unutar Domoljubne koalicije, Petrov je odgovorio kako ne bi želio ulaziti u međupolitičke odnose. "Pitajte me za tri ili četiri mjeseca tko je dao više prijedloga i inicijativa, tko je bolji, ali dosadilo mi je pričati o tome s kim imam kakve odnose. Mene zanima samo rezultat i posao koji je odrađen", poručio je Petrov, koji je u ponedjeljak u Omišu bio na svečanosti u povodu Dana grada.