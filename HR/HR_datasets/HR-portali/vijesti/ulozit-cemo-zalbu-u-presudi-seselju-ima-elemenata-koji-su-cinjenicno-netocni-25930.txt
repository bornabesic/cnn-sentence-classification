SARAJEVO - Oslobađajuća presuda Vojislavu Šešelju, koju je izreklo sudsko vijeće Međunarodnog kaznenog suda za bivšu Jugoslaviju (ICTY), nije posljednja riječ u tom slučaju i bit će pozorno razmotrene sve osnove za žalbu, potvrdio je glavni haaški tužitelj Serge Brammertz u intervjuu za sarajevski "Dnevni avaz" od petka istaknuvši kako prvostupanjska presuda ne može dovesti u pitanje čvrsto utvrđene činjenice u ranijim postupcima.   "Prvostupanjska presuda koju je iznio predsjedatelj sudskog vijeća Jean-Claude Antonetti samo je jedan korak u pravnom procesu. Iako ova presuda predstavlja mišljenje većine članova raspravnog vijeća, ona nije posljednja riječ i na nju se može uložiti žalba", kazao je Brammertz.   Istaknuo je kako Tužiteljstvo ICTY-a razumije razočarenje i ljutnju koju mnogi osjećaju nakon ovakve sudske odluke. Kazao je kako su i u tužiteljstvu frustrirani zbog takvog ishoda.   Najavio je kako će sada u tužiteljstvu pozorno razmotriti način na koji je donesena ovakva odluka, uključujući tu i suprotna mišljenja ali i zaključke sudskog vijeća "koji odstupaju od dosljedne prakse Tribunala", a nakon toga će biti donesena odluka postoje li osnove za žalbu na presudu.   Brammertz je upozorio na činjenicu kako je u Šešeljevu slučaju sudsko vijeće napravilo znatno širu analizu sukoba i njegovih aspekata. U Tužiteljstvu pak drže kako to nije sukladno činjeničnoj stvarnosti te kako se već sada može slobodno kazati da u presudi Šešelju ima elemenata koji su činjenično netočni.   "Jasno je da jedna prvostupanjska presuda nema veću težinu od činjenica koje su dosljedno utvrđene u predmetima pred Tribunalom. Te istine ostaju temelj za pomirenje i odbacivanje svake ideologije mržnje i međunacionalnog sukoba", kazao je Brammertz.   Podsjetio je i na to da je ICTY objavio optužnice i raspisalo uhidbeni nalog za trojicu Šešeljevih suradnika uključujući dva člana tima njegove obrane zbog prijetnji, zastrašivanja i nuđenje mita svjedocima Tužiteljstva.   Uz sve to Šešelj je do sada tri puta osuđen za nepoštivanje suda i otkrivanje identiteta zaštićenih svjedoka, za što su mu izrečene kazne od u ukupnom trajanju od četiri godine i devet mjeseci zatvora.