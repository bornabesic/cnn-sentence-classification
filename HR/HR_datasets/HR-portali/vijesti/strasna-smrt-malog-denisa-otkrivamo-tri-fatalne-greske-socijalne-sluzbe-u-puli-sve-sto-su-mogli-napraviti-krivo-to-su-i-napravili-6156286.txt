Stručni radnici Centra za socijalnu skrb Pula počinili su niz teških propusta u slučaju Chiare Pašić (32), osumnjičene za ubojstvo vlastitog trogodišnjeg sina Denisa, i to u procjeni rizičnog ponašanja majke, nepravodobnom poduzimanju mjera za zaštitu djeteta te izostanku primjene bilo koje mjere obiteljskopravne zaštite oba djeteta Chiare Pašić. To je utvrdio upravni nadzor Ministarstva demografije, obitelji, socijalne politike i mladih, koji je još 26. svibnja upućen u Centar za socijalnu skrb Pula, a prema najavama ministrice Nade Murganić, Ministarstvo će naložiti utvrđivanje odgovornosti ravnatelja i stručnih radnika. Kako neslužbeno saznajemo, inspektori koji su provodili nadzor i stručnjaci Ministarstva bili su zatečeni ležernošću nečinjenja stručnjaka u pulskom Centru u slučaju malog Denisa i njegove majke. Sve što su mogli propustiti, propustili su, kaže nam jedan od njih. Chiara Pašić je pulskom Centru bila poznata otprije. Naime, njezino starije dijete, koje je rodila kao tinejdžerica i koje sad ima 14 godina, veći je dio života u tretmanu Centra. To je dijete odgojila baka, Chiarina majka, jer sama Chiara navodno nije bila u stanju odgajati dijete zbog svojeg načina života, a navodno i zbog psihičkih teškoća. Iako Centar i nadležno Ministarstvo, kako je istaknula ministrica, nisu primili niti jednu prijavu građana ili šire obitelji koja bi upućivala na konkretno neprimjereno ponašanje majke Chiare Pašić prema svojem sinu, postavljeno je pitanje kako stručnjaci Centra nisu našli za shodno provjeriti njezine roditeljske kompetencije nakon rođenja drugog djeteta, iako su navodno, preko bake, imali saznanja o Chiarinim teškoćama. I Chiara Pašić se, kako neslužbeno saznajemo, sama javila Centru nakon dolaska u Pulu, tražeći jednokratnu novčanu pomoć koju je i dobila. Ne nalaže li zdrav razum, pita naš sugovornik, da se provjeri situacija žene s malim djetetom čije jedno dijete već ne živi s njom, čiji je muž u zatvoru, koja ne radi i koja se, na kraju krajeva, sama javila tražeći jednokratnu pomoć i opisujući pritom situaciju u kojoj se nalazi. Bi li pravodobna intervencija stručnjaka, izricanje barem najblaže mjere obiteljskopravne zaštite djeteta poput nadzora nad roditeljskom skrbi, koja podrazumijeva periodične posjete stručne osobe obitelji, doveo do drugačijeg ishoda, teško je reći. Međutim, nedvojbeno je utvrđeno da je Centar propustio poduzeti bilo kakvu intervenciju. - Tijekom nadzora obavili smo uvid u kompletnu dokumentaciju obitelji Rojnić i Pašić te obavili razgovore sa svim stručnim radnicima koji su na bilo koji način bili u kontaktu s tom obitelji. Utvrđeni su veliki propusti zbog kojih će Ministarstvo naložiti Upravnom vijeću utvrđivanje odgovornosti ravnatelja i stručnih radnika - najavila je ministrica Nada Murganić. Izvijestila je također kako je od ponedjeljka u tijeku inspekcijski nadzor u Domu za odgoj djece i mladeži Pula, u kojem je boravila 14-godišnjakinja osumnjičena za suučesništvo u ubojstvu trogodišnjeg dječaka, te Centra za socijalnu skrb Petrinja. Budući da je 14-godišnjakinja iz Petrinje, za nju je nadležan tamošnji Centar. Kada i ti nadzori budu dovršeni, istaknula je ministrica, Ministarstvo će imati kompletnu sliku te će donijeti odgovarajuće mjere. - Svoj dio odgovornosti moramo prihvatiti - poručila je ministrica. Stručne bi osobe trebale snositi odgovornost. Međutim, poučeno ranijim iskustvom, čini se da se Ministarstvo ovaj put nije željelo prerano razbacivati najavama otkaza i kaznene odgovornosti stručnjaka, nego želi strogo poštivati kompliciranu i dugotrajnu proceduru kako im se pogrešni koraci ne bi obili o glavu. Upravo se to dogodilo u slučaju s kraja 2012. godine kad je nadzor utvrdio niz nevjerojatnih propusta stručnih djelatnika Centra za socijalnu skrb Slavonski Brod, vezanih za obitelj kojoj je, zbog krajnjeg zanemarivanja, na kraju umrla tromjesečna beba. Nakon potresnog nalaza nadzora, koji je utvrdio također nečinjenje socijalnih radnika, ekspresno je petero djelatnika dobilo otkaz te su protiv njih pokrenuti kazneni postupci. Međutim, zbog proceduralnih razloga je četvero djelatnika vraćeno na posao (jedna je djelatnica otišla u mirovinu), a kazneni postupci protiv njih još se vode. - Utvrdi li se odgovornost u ovom slučaju, slijedit će i sankcije, ali ih ne treba očekivati sutra - kaže naš sugovornik. Što je Centar znao, a ipak nije reagirao1. Starije dijete Chiare Pašić ne živi s njom jer se nije bila u stanju o njemu brinuti. Centar je upoznat s tim, ali nije provjerio je li u stanju brinuti se o drugom djetetu 2. Chiara Pašić osobno se obratila centru i tražila jednokratnu novčanu pomoć. Ispričala je svoju životnu situaciju - bez posla, muž u zatvoru. Centar nije izvidio u kakvim uvjetima živi dijete 3. Baka, koja se brine o starijem djetetu, navodno je pričala o problemima svoje kćeri stručnjacima u centru, ali ni tada nije obavljen izvid o uvjetima Denisova odrastanja