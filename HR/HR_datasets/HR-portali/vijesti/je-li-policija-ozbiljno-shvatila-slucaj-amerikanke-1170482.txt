Vanessa Raney (41), Amerikanka koja je nožem napala i ozlijedila policajca u ponedjeljak u Bilju kod Osijeka, odvedena je u istražni zatvor u Zagreb. Sud je još u ožujku raspisao tjeralicu za njom jer ju čeka suđenje za nametljivo ponašanje i maltretiranje bivše profesorice. Osumnjičena je sada i za pokušaj teškog ubojstva policajca Lazara Stojkovića (45). Istodobno, vodi se interna istraga jesu li policajci pogriješili pri postupanju. Žena, naime, nije bila vezana, a uza se je imala nož. Nevjerojatna drama otvorila je i pitanja kako se žena s tjeralice, koju je i SOA proglasila prijetnjom, mjesecima slobodno šetala Hrvatskom. Njezin slučaj nije usamljen. Roberto Rubić pokušao je orobiti kuću u Vinkovcima 3. listopada 2012., a istoj je obitelji prijetio da će ih sve pobiti. Završio je na psihijatriji i pobjegao pet dana poslije. Pronašli su ga 5. siječnja, uz beživotno i izmasakrirano tijelo odvjetnika Luje Medvidovića u njegovu uredu u Osijeku. Ubo ga je čak 105 puta. Odvjetnik Darko Zadro u ožujku je 2011. iz čista mira ubio sebi nepoznatog Jakšu Denicha (22) u kladionici u Zagrebu. Pobjegao je iz Vrapča u listopadu 2014. i doslovce nestao na 72 sata. Drago Babić (64) pucao je u Anitu Šalov (19) u Sobolima 2011., a prije toga je ranio njezina strica. Djevojka od tada vegetira. Babić je pobjegao iz rapske psihijatrijske ustanove u lipnju lani. – S današnjim alatima koji su im dostupni policija bi trebala moći u nekoliko dana pronaći svaku osobu kojoj znaju identitet, izuzev možda nekih profesionalaca koji su obučeni u zametanju tragova. Iskreno, iako nisam upućen u detalje ovog slučaja, mislim da su i nju mogli ranije locirati samo da su se ozbiljnije toga primili. U policiji uvijek kažu onu “kako poduzimaju sve potrebne mjere”, ali taj pojam je vrlo rastezljiv i pitanje je što je doista odrađeno, jer o tome javnost gotovo nikada ne bude obaviještena – prokomentirao je kratko umirovljeni policijski inspektor Branko Lazarević.      