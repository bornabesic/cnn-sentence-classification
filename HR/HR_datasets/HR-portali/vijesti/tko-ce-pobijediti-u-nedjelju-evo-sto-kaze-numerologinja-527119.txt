Najneizvjesniji lokalni izbori dosad u nedjelju će dobiti epilog. Ključne bitke bit će za Zagreb i Split, ali i onaj tko sjedne u fotelju u Rijeci i Osijeku odigravat će važnu ulogu na političkoj sceni. Koliko su lokalni izbori važni zna Most koji je zahvaljujući uvjerljivoj pobjedi 2013. u Metkoviću krenuo prema Banskim dvorima i postao treća stranka u županiji. Tekuća godina, 2017. u tarotu naziva se „Točak Fortune“, pa se kolo sreće za Most naglo okreće jer bi im Metković mogao okrenuti leđa.  Prvi lokalni izbori održani su na početak vladavine Blizanaca, a Mjesec je tokom tog dana mijenjao znak iz Riba u Ovna. Mjesec je u političkoj ili mundanoj astrologiji veoma važan jer predstavlja narod, pa „nestabilnost“ Mjeseca može ukazivati na premišljanje, nejasnoće, ali i odgađanje odluke što se i dogodilo. Zbroj lokalnih izbora 21.5.2017. iznosi broj 9 koji u numerologiji govori o dramatičnim završecima i iznenađenjima koja će se pokazati u drugom krugu. Prelazak Marsa iz Blizanaca u Raka u nedjelju govori o borbi do posljednjeg glasa, ali će HDZ imati više razloga za slavlje.  Pomoću numerologije kao mistične divinacijske metode koja duboko rezonira u čovjekovu sudbinu, analizirat ćemo kako datum izbora, 4.6.2017., utječe na etablirane stranke.  Numerolozi vjeruju da svaki broj ima svoju vibraciju te da utječe na čovjekovu sudbinu, zato je datum osnutka stranke od presudne važnosti. HDZ koji ima čak 114 kandidata koji žele osvojiti svoje mjesto na lokalnim izborima, uskoro će proslaviti rođendan budući da je datum osnutka stranke 17.6.1989. Što nam taj datum otkriva? Broj moći, ambicije i organizacije u numerologije je 8. Duhovni broj 17 (8) i sudbinski 5 kada se zbroje sve znamenke govori kako je HDZ stranka koja će usprkos usponima i padovima ostati dominantna na političkoj sceni. Broj 8 posjeduje hrabrost i beskompromisnost u donošenju odluka, ali i egzekutivnost u njihovom provođenju. Mane sudbinskog broja 5 su konstantne promjene i izbjegavanje poslova koji zahtijevaju red, rad i disciplinu. Datum izbora, 4.6.2017., ide im na ruku, a govori i kako će predsjednica Kolinda Grabar-Kitarović i premijer Andrej Plenković odigrati važne uloge.  Druga najutjecajnija stranka u Hrvatskoj je SDP koji je osnovan 1.2.1990. Datum izbora donosi im prolazne konflikte unutar stranke. Članovi će razmisliti jesu li donijeli dobre odluke te je li vrijeme za promjene? Broj 22 kao sudbinski broj stranke lijevog centra govori o snažnoj volji i energiji, ali otkriva i brojne slabosti kao što je nedostatak povjerenja i poteškoće u timskom radu. Rješenje za to je lider koji brzo djeluje i potiče na akciju. Nitko prije nije ugrozio položaj Milana Bandića kao HNS-ova kandidatkinja Mrak-Taritaš koja ima i potporu SDP-a. Suradnja SDP-a i HNS-a jasno je vidljiva iz datuma osnutka stranke. SDP je sudbinski broj 22, a HNS je osnovan 22.10.1990. Sudbinski broj 6 datuma osnutka HNS-a govori o odgovornosti prema lokalnoj zajednici i pouzdanosti, pa će HNS i u budućnosti postizati dobre rezultate iako će ih rasplet događaja u najpoželjnijem gradu razočarati.  IDS kao najveća regionalistička stranka u Hrvatskoj osnovana je 19.2.1990. Broj 19 tarotu predstavljen je velikom arkanom Sunce koja donosi uspjeh i pobjedu, a u numerologiji je to karmički broj koji donosi sposobnost, poziciju, ali usporene mogućnosti napredovanja. U nedjelju će biti zadovoljni postignutim rezultatom. Datumi osnutka SDP-a i IDS-a također imaju poklapanja i prostor za suradnju jer nose sličan duhovni broj (19 i 1) i sudbinski broj (22 i 4).  Upečatljivi broj 7 u datumu osnutka HSS-a govori o želji da se razlikuju od drugih stranaka. Kombinacija analitičnog, ali i suviše ciničnog broja 7 s dominantnim brojem 1 koji je uvijek željan dokazivanja, otkriva kako bi HSS u budućnosti mogao imati daleko veće uspjehe ukoliko neće tragati za tuđim greškama, već se više truditi iznijeti svoj program. Datum izbora iako im ne donosi željeni uspjeh, bit će zadovoljni osvojim glasovima kao i nezavisni kandidati koji bi mogli biti iznenađenje u nekim gradovima koji su poznati kao dugogodišnje utvrde najutjecajnijih stranaka. U drugom krugu lokalnih izbora u Zagrebu veliku ulogu će odigrati izlaznost birača koji mogu biti dvosjekli mač za Milana Bandića, ali i za Anku Mrak-Taritaš. Broj sudbine za Zagreb iznosi broj 8 koji otkriva da će i u budućnosti ostati centraliziran. Milan Bandić rođen je 22.11.1955. u karizmatičnom znaku Škorpiona. Svoju političku karijeru započeo je u SDP-u čiji je sudbinski broj 22 što se poklapa s njegovim danom rođenja. Konačan zbroj datuma rođenja još uvijek aktualnog gradonačelnika iznosi 8 što je direktna poveznica sa Zagrebom. Narod će ga doživljavati kao vizionara sa socijalno osjetljivom dušom koji je uvijek na pravom mjestu u pravo vrijeme. Anka Mrak-Taritaš rođena je 24.11.1959., a njezinim datumom rođenja uvelike dominira broj 6. Mrak-Taritaš i HNS dijele isti sudbinski broj, pa nije neobično da je ona njihova najpopularnija političarka. U njezinom natalnom horoskopu Venera kao planet diplomacije i šarma u Vagi omogućuje joj uravnotežen nastup, a zahvaljujući Marsu u Škorpionu, zna uzvratiti na provokacije ili uvrede. Mjesec u Djevici čini ju analitičnom i praktičnom, Saturn u Jarcu odgovornom, a Jupiter u Strijelcu pouzdanom. Iako datum izbora ide oboma na ruku, numerologija prednost daje dugogodišnjem gradonačelniku.  Drugi grad po veličini je Split, a u njemu se za poziciju gradonačelnika bore poduzetnik Željko Kerum i HDZ-ov povjesničar umjetnosti i arheolog Andro Krstulović Opara. Oba kandidata nose sudbinski broj 5 koji govori o dobrim „trgovcima“, pa će oboje biti slatkorječivi prema građanima. Tijekom izbora Mjesec će biti u znaku Vage što može Kerumu kao astrološkoj Vagi dati vjetar u leđa.  Riječani će u nedjelju birati gradonačelnika između Vojka Obersnela i Hrvoja Burića. Magistar prirodnih znanosti, Obersnel rođen je 25.3.1957. u probitačnom znaku Ovna. Kombinacija brojeva 7 i 5 čine ga neumornim, aktivnim i energičnim. Hrvoje Burić koji je okrenuo leđa HDZ-u kao numerološki broj 3 ostavljat će dojam šarmantnog, rječitog i spontanog kandidata. Neće odustati od kandidature za gradonačelnika makar se morao kandidirati još jednom. U Osijeku borit će se Ivica Vrkić i Ivana Šojat. Datum rođenja Vrkića obilježavaju neparni brojevi koji ukazuju na liderstvo i snažnu volju. Ne boji se izazova i uvjeren je u svoju pobjedu. S druge strane, kombinacija brojeva 1 i 8 u datumu rođenja Ivane Šojat govori o želji za priznanjima, ali joj datum izbora stvara poteškoće na putu do željene pozicije. Maja Eva Branjug je televizijska voditeljica ezoterijskih emisija. Profesionalnom bavljenju astrologije, numerologije i tarota posvetila se tokom studiranja. Trenutačno ju možete pratiti u emisiji „Zlatna zora“, a uskoro će biti u prodaji i njezina prva knjiga „Udžbenik numerologije“. Možete ju potražiti na njezinoj web stranici www.majaeva.com.