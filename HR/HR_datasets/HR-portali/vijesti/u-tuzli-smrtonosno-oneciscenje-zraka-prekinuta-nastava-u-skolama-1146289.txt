Zbog onečišćenja zraka koje mediji opisuju kao "smrtonosno", lokalne vlasti u Tuzli u utorak su odlučile prekinuti nastavu u svim osnovnim i srednjim školama kako učenici ne bi morali izlaziti iz svojih kuća dok se takvo dramatično stanje ne promijeni. Takvu mjeru naložio je Županijski stožer civilne zaštite koji je izvanredno zasjedao zbog alarmantnih podataka koji ukazuju na onečišćenje zraka koje predstavlja izravnu opasnost po živote i zdravlje stanovništva pa je donesena i preporuka za što manje kretanje ljudi na otvorenome, kao i za uporabu zaštitnih maski. Naloženo je isključivanje jednog od blokova termoelektrane u Tuzli koja kao gorivo koristi ugljen iz lokalnog ugljenokopa, a pri izgaranju oslobađa velike količine sumpora. U proteklim danima mjerne postaje u Tuzli zabilježile su velike koncentracije opasnih tvari u zraku. U središtu tog grada u nedjelju i ponedjeljak tako je registrirana koncentracija od 1750 mikrograma sumpornog dioksida po prostornom metru. Riječ je o koncentraciji koja je četrnaest puta veća od dopuštene, a iz lokalnog Centra za ekologiju upozorili su da je riječ o dramatičnim pokazateljima. "Prema standardima Svjetske zdravstvene organizacije (WHO) takva koncentracija sumpornog dioksida u zraku je smrtonosna", kazala je direktorica tog centra Džemila Agić kako je citira "Dnevni avaz". Dnevna granična vrijednost sumpornog dioksida u zraku je 125 mikrograma po prostornom metru, a ona se prema važećim ekološkim standardima može prekoračiti najviše tri puta u godini prije nego postane opasna po zdravlje. >> Ukinuta vožnja 'par-nepar' u Sarajevu: 'Stanje s onečišćenjem zraka iznenada se poboljšalo'