Građani se od danas mogu voziti javnim prijevozom za četiri kune. U prodaju su puštene polusatne karte koje su roza boje, za razliku od karata za 10 kuna koje će i dalje biti plave. Osim u papirnatom obliku, karta će biti dostupna i u elektroničkom izdanju, a moći će se kupiti na kioscima te na prodajnim mjestima ZET-a i u njihovim vozilima. Iz ZET-a poručuju putnicima kako prije plaćanja vrijednosnom kartom moraju obavezno odabrati koju kartu žele. - Putnici koji će prijevoz plaćati vrijednosnom kartom, na zaslonu uređaja za registraciju trebat će prije prislanjanja kartice odabrati kupnju karte od 30 minuta - rekli su iz ZET-a. Ujedno upozoravaju građane da ako prislone elektroničku karticu bez prethodnog odabira polusatne karte, uređaj će im registrirati uobičajenu kartu za jednu zonu po cijeni od 10 kuna. Građani su pozdravili novu odluku Grada, a karte su i prije samog službenog izlaska izazvale navalu. Naime, nove, jeftinije karte iskoristili su poslodavci koji svojim djelatnicima ne moraju više kupovati mjesečni pokaz ako stanuju u krugu od pola sata javnim prijevozom od posla. Marija Benko je na društvenim mrežama napisala kako njen poslodavac više neće mjesečno isplaćivati djelatnicima 360 kuna za pretplatnu kartu. - Svima koji stanuju 30 minuta od mjesta rada dobivat će 46 karata od četiri kune, odnosno 23 za put na posao i 23 za put s posla, što iznosi 184 kune - napisala je Benko. Iako se pričalo da bi nove karte mogle financijski oštetiti Grad, iz ZET-a su nam još ranije rekli kako očekuju da se dogodi upravo suprotno.