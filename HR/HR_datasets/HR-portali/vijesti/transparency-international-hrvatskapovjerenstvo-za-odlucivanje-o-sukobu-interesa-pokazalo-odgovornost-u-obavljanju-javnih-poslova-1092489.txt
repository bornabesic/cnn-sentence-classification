Transparency international Hrvatska (TIH) ocijenilo je da je Povjerenstvo za odlučivanje o sukobu interesa u slučaju Tomislava Karamarka pokazalo svojom odlukom što znači preuzimanje odgovornosti u obavljanju javnih poslova, prevencija te upravljanje potencijalnim sukobom interesa u konkretnoj situaciji. Svakodnevne aktivnosti, javni nastupi i političko djelovanje moraju biti takvi da pokazuju visoku odgovornost dužnosnika i svjesnost da su u javnome djelovanju greške nedopustive, navodi se u priopćenju TIH-a. Svaki pojedinac koji se prihvatio javnoga posla, prihvatio je i odgovornost da svojim aktivnostima izaziva posljedice za sve građane. Obavljanje javnih poslova odgovornost je i teret za svakoga pojedinca posebno u sadašnjim trenucima političkoga života i krize s kojom smo suočeni, ističe TIH. Bez osobnog integriteta i poštenja pojedinaca nema odgovornog obavljanja javnoga posla, stoji u priopćenju koje je potpisala predsjednica TIH-a  Davorka Budimir. U zaključku se ističe da se članovi hrvatskoga društva moraju promijeniti i kao odgovorni građani, ali i kao dužnosnici, čije pozicije donose privilegije i odgovornost za učinjeno. >>Povjerenstvo: Karamarko je bio u sukobu interesa. Privatni interesi mogu utjecati na njegovu nepristranost, ne može odlučivati o Ini 