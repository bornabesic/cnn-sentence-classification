Bivši predsjednik HSS-a Branko Hrg na svom Facebook profilu je objavio da izlazi iz stranke, nakon što je ona odlučila ući u Narodnu koaliciju sa SDP-om, HNS-om i HSU-om. "Ovo nije moja koalicija, ovo nije moje opredjeljenje i ovaj HSS više nije moj HSS. Sa današnjim danom istupam iz stranke", napisao je Hrg.  Status Branka Hrga naslovljen "Dosljednost i karakter važni su i u politici, odlazim iz HSS-a" prenosimo u cijelosti:  "Stjepan Radić osnovao je Hrvatsku pučku seljačku stranku, a potom je preregistrirao u Hrvatsku republikansku seljačku stranku. HRSS stupa u Seljačku internacionalu (Međunarodni savez svega organiziranog seljaštva), no pri povratku iz Moskve u domovinu, upitan od dr. Mačeka o rezultatima posjeta Moskvi, Radić odgovara: “Ništa! Komunisti ne žele saveznike, nego samo sluge.” Jugoslavenski režim naredio je izbacivanje riječi "republikanska" iz naziva pa je ostala Hrvatska seljačka stranka. Nakon drugog svjetskog rata zabranjuje se djelovanje HSS-a, hapse se pa i ubijaju vodeći ljudi i HSS nastavlja djelovati širom svijeta u izbjeglištvu. Pravni sljednik režima koji je HSS izgnao iz Hrvatske je SDP. Dakle, HSS je ušao u predizbornu koaliciju sa djetetom svojeg političkog krvnika. Zbog ulaska HSS-a u predizbornu koaliciju sa SDP-om, donio sam jednu od najtežih odluka u dugogodišnjoj političkoj karijeri. Izlazim iz HSS-a. Smatram da je ulazak u predizbornu koaliciju sa SDP-om dugoročno kraj HSS-a. To je koalicija temeljena na zadovoljenju osobnih apetita nekolicine gladnih političkih usta na principu čiste trgovine i političke prostitucije. Ta odluka HSS mijenja svjetonazorski i znam da dijelim mišljenje i nezadovoljstvo velikog dijela članstva, nažalost ne i vodstva.  Čovjek mora pronaći svoj put, izgraditi stav i karakter i od njega ne odustajati, čak i u politici! Moj je stav od početka jasan. Ovo nije moja koalicija, ovo nije moje opredjeljenje i ovaj HSS više nije moj HSS. Sa današnjim danom istupam iz stranke!", zaključio je Hrg.  >>'Milanović nema hrabrosti da sam kaže što misli pa pušta Gabrića i Beljaka' >>VIDEO HSS na parlamentarne izbore izlazi sa SDP-om! Beljak: Donijeli smo sudbonosnu odluku. Vodili smo se razumom, a ne srcem 