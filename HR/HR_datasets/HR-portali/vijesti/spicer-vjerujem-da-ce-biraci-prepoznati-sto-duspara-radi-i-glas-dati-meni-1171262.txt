Završeno je glasovanje na lokalnim izborima 2017. godine. Stranke prikupljaju prve rezultate, a prema prvim neslužbenim rezultatima, u gradu Slavonskom Brodu izbori neće biti gotovi u prvom krugu. Aktualni gradonačelnik Mirko Duspara (nezavisni) vodi s 44 posto glasova ispred Hrvoja Špicera (HDZ) s 32 posto. Špicer je u izjavi za medije istaknuo kako je veoma zadovoljan svojom prvom utakmicom u političkoj sferi te kako je stekao ogromno iskustvo. Iz razgovora s građanima stekao je, kaže, dojam da su prepoznali njegova nastojanja da modernizira grad, da vodi brigu i o mladima i o starima, o gospodarstvu i svim obrazovnim skupinama, a rezultati će pokazati što je na stvari. – Što se mene tiče, ja znam da sam vodio fer i poštenu borbu. Uvijek ste u težoj poziciji kada ste u oporbi, jer svaki aktualni gradonačelnik kao nositelj vlasti ima iza sebe mašineriju gradskog proračuna i prikazuje kao svoje zasluge baš sve, čak i one projekte koji to ne bi trebali biti. Vjerujem da će birači to prepoznati – rekao je Špicer. Nezavisna kandidatkinja Slavica Lemaić kazala je kako je nezadovoljna izlaskom birača, jer je premalo ljudi izašlo na izbore. – Još uvijek ne znamo rezultate, ali nadam se ulasku u Gradsko vijeće. Inzistirat ću na svojim programima, sprečavanju političkog klijentelizma i političke trgovine. Zastupat ću interese svih građana i zahvaljujem se svim građanima koji su izašli na izbore, a pogotovo svojim biračima koji su mi ukazali povjerenje. Neću ih iznevjeriti, jer ovo je samo jedna bitka - politička borba se nastavlja. Posebno se zahvaljujem svom timu ljudi koji su žrtvovali svoje vrijeme za opće dobro svih nas - rekla je Slavica Lemaić. Prema dosad prebrojanim glasovima, kandidat SDP-a na izborima za gradonačelnika Slavonskog Broda Roberto Lujić nalazi se tek na četvrtom mjestu sa 7 posto glasova. – Budući da je vrlo izvjesno da mene neće biti u drugom krugu, čestitao bih izbornim pobjednicima i želim im puno sreće u drugom krugu. Što se tiče liste za Gradsko vijeće, opet je izgledna trodomna podjela između HDZ-a, Nezavisne liste Mirka Duspare i SDP-a s koalicijskim partnerima. Nadam se da ćemo naći zajednički jezik s bivšim koalicijskim partmerom i da ćemo uspjeti nastaviti projekte koje smo započeli u prošlom mandatu – rekao je Lujić. Iako će svoj četvrti uzastopni mandat na mjestu prvog čovjeka grada, čini se, ipak morati potražiti u drugom krugu, aktualni gradonačelnik Slavonskog Broda Mirko Duspara (nezavisni) bio je zadovoljan ostvarenim rezultatima. Prema dosad obrađenim glasovima, Duspara vodi sa 44 posto glasova ispred Hrvoja Špicera (HDZ) s 32 posto. – Prema onome što smo mi dosad obradili, siguran je drugi krug između mene i Špicera. Što se tiče Gradskog vijeća, očekujemo 11 od 25 vijećničkih mjesta – rekao je Duspara. Na upit hoće li o većini u Gradskom vijeću ponovno odlučivati SDP, on je odgovorio kako misli da će o većini odlučivati oni koji su za grad i za razvoj grada. – Mislim da pobjednička lista odlučuje s kim će razgovarati i pregovarati, ali u svakom slučaju treba nastaviti razvijati grad na način kako se to i dosad radilo. Mislim da smo dobro radili i građani su to nagradili, podarivši našoj listi najviše glasova. To nas obvezuje da nastavimo dalje kao i dosad – dodao je Duspara.