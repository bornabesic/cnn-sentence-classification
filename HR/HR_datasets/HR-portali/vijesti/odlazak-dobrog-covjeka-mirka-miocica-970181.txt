Screenshot: HRT DOBRI odlaze, a loši ostaju. Smrt legendarnog kvizaša Mirka Miočića, čija je smrt iznenadila sve one koji su nestrpljivo očekivali njegov povratak u Potjeru, najbolji televizijski kviz još od vremena Kviskoteke, može se komentirati samo tako.  >> Umro je Mirko Miočić  >> Zbog Mirka Miočića su se mijenjala pravila: Otišao je najomiljeniji kvizaš u Hrvata  Miočić je bio jedan od onih rijetkih ljudi čije je znanje bilo usporedivo tek s njegovom skromnošću. Miočić je tijekom godina nastupa u brojnim kvizovima stekao reputaciju čovjeka koji sve zna, a u isto vrijeme bio je drag, skroman i - vječno nasmijan. Bio je čista suprotnost prepotentnim neznalicama kakve danonoćno okupiraju male ekrane. Netko drugi bi, naoružan takvom količinom znanja, bio neizdrživo bahat, ali ne i Mirko.  Svoju veličinu pokazao je i prošle godine, kad je nekolicina medija objavila lažnu vijest o njegovoj smrti. Neki drugi bi bijesnili na neodgovorne medije koji zaista jesu napravili teško zamisliv propust, ali Mirko je to primio s dozom humora.  "Što nam drugo preostaje? Proliveno mlijeko se ne može vratiti, a ljutnja ne donosi korist", rekao je tada Mirko u razgovoru za Index.  Do zadnjeg časa nije ga napustila želja da se vrati u Potjeru, a koliko je Mirko bio omiljen, najbolje pokazuju bezbrojne poruke podrške potpuno nepoznatih ljudi koje je dobivao nakon što ga je bolest prisilila da odustane od angažmana na televiziji.  Miočić je osvajao optimizmom, bio je beskonačno simpatičan, vječno nasmijan i uvijek dobre volje. Bio je čista suprotnost umišljenim i bahatim osobnostima kakve ovih dana dominiraju malim ekranima, a u Hrvatskoj nećete naći nikoga tko bi o njemu rekao ijednu ružnu riječ. To sve govori o veličini čovjeka koji nas je prerano napustio.