Foto: 123rf  AKO STE mama, pogotovo višegodišnja mama, onda ste se sigurno našle u situaciji da ste odjednom postale okružene samo s mamama. Na početku ste vjerojatno bile pomalo očajne jer ste puno vremena provodile same sa svojom bebom. Pa ste krenule po parkićima, a da niste poznavale nikoga u njemu, a za cijelo to vrijeme krug vaših starih prijatelja s kojima ste se toliko voljeli družiti postajao je sve manji i manji. Pogotovo ako ste jedna od rijetkih iz tog društva postale mama.   To je fenomen koji je čini se isti svugdje u svijetu. Fenomen prijateljstva između mama i problem pucanja prijateljstava s osobama koje još nisu došle do te uloge.  I vjerojatno ste baš kao i sve ostale mame na svijetu ispočetka mislile da takva barijera nikada neće stati između vas i vaših prijatelja. No mic po mic i vi ste odjednom osjetile to na svojoj koži.   Zašto? Pogotovo ako su ta stara prijateljstva bila toliko čvrsta?  No, čini se zapravo da ni oni ni vi ne mislite baš to, ili niste u pravu ako mislite baš to jer budimo realni, kada žena postane mama, ona se promijeni, ali ruku na srce - ne baš toliko. Ne postane ona odjednom neka skroz druga osoba. Da - odjednom možda ima jedan novi interes koji je trenutno obuzima i da - možda trenutno baš i nema toliko vremena i energije za svoje stare strasti, ali to je sve.  Ona je ostala ista, samo što treba malo strpljenja, jer nakon što prođe taj prvi period njenog privikavanja na majčinstvo, na tu zahtjevnu i slatku ulogu, svaka je mama opet spremna i opet ima volje, te će najčešće pronaći i vremena za stare strasti i stare prijatelje. Samo što onda često dolazi do šuma s one strane ljudi koji još uvijek nemaju djecu. Zašto?  Jedan od glavnih razloga nije čak ni to da mame odjednom pričaju samo o svojoj djeci jer najveći razlog zapravo leži u mjestu gdje bi se i ovi i oni mogli osjećati ugodno.  Gdje se sada možete nalaziti?  Da, prije ste se nalazili po kafićima, vježbali ste zajedno, išli po kinima, šoping centrima, dijelili ste hobije - no sva ta mjesta uglavnom nisu baš namjenjena djeci koja već skaču, trče, bježe, vrište... gdje se puši i pije, gdje je gužva.  I nije samo to problem. Možda su vas koji put pozvali k sebi, no prije nego što ste prihvatili poziv shvatili ste da morate odbiti jer vama ne bi bilo zabavno truditi se družiti dok istovremeno morate paziti da vaše dijete ne strga, ne sruši, ne zalije, ne pokaka njihov uredan dom.      Da - u tome je veliki problem kojeg ljudi bez djece jednostavno ne shvaćaju. Da bi se mama osjećala ugodno i opušteno njeno dijete jednostavno mora biti prisutno u sigurnom okruženju - sigurnom za dijete i sigurnom za stvari koje vašim prijateljima imaju veliku vrijednost.  To je činjenica koju vaši prijatelji bez djece moraju shvatiti i bez ljutnje prihvatiti da ćete se prve godine vašeg majčinstva jednostavno morati nalaziti kod vas, u parkićima, u šetnji, a jednom kada vaše dijete postane "sigurno za okolinu" tada ćete vrlo rado prihvatiti svaki njihov poziv i k tome sa sobom ponijeti i vino!