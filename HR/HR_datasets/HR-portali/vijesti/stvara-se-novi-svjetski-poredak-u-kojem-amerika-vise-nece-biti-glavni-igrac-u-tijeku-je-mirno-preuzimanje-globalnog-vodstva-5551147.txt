Predvođena sigurnom rukom predsjednika Xija Jinpinga, Kina mirno priprema preuzimanje globalnog vodstva u pitanjima koja se kreću od trgovine do klimatskih promjena, dok su prvi dani mandata novog američkog predsjednika Donalda Trumpa obilježeni svađama s medijima i prosvjedima, piše Reuters u analizi. Samo nekoliko dana prije nego što je Trump preuzeo dužnost, Xi je održao uvodni govor na Svjetskom gospodarskom forumu u Davosu u kojem je otvoreno branio globalizaciju i naznačio želju Pekinga da preuzme veću ulogu na svjetskoj sceni. Čak i kad je riječ o osjetljivom pitanju Južnog kineskog mora, Peking nije zagrizao mamac Bijele kuće koja je ovaj tjedan govorila o "obrani međunarodnih teritorija" u tom području. Umjesto toga Kina je naglasila svoju želju za mirom i smireno pozvala Washington da pazi što govori. "Vi imate 'Ameriku na prvom mjestu', a mi 'zajednicu zajedničke sudbine za čovječanstvo'", komentirao je umirovljeni general-bojnik Luo Yuan na svojem blogu ovaj tjedan. "Vi imate 'zatvorenu zemlju', a mi 'jedan pojas, jednu cestu'", dodao je, govoreći o kineskom projektu novog Puta svile. I dok Kina opetovano ističe da ne želi preuzeti tradicionalnu američku ulogu svjetskog lidera, visoki kineski diplomat rekao je ovaj tjedan da bi ona mogla biti nametnuta Kini. "Ako netko kaže da Kina ima vodeću ulogu u svijetu, rekao bih da Kina nije ta koja se gura da bude prva nego da su se drugi lideri povukli prepustivši joj mjesto", rekao je Zhang Jun, glavni direktor Odjela za međunarodnu ekonomiju pri kineskom Ministarstvu vanjskih poslova. Takvo razmišljanje potvrdila je ovaj tjedan odluka Donalda Trumpa da istupi iz Transpacifičkog partnerstva (TPP), udaljivši Ameriku od azijskih saveznika. Nekoliko zemalja koje su ostale u tom sporazumu najavile su da će sada pokušati uključiti Kinu ili da će s njome sklopiti alternativne sporazume o slobodnoj trgovini. Međunarodna konferencija o "Jednom pojasu, jednom putu" koju Kina organizira u svibnju nova je prilika da Peking pokaže svoje vodstvo u razvoju globalne infrastrukture i ulaganjima. Drugo područje u kojem bi Kina htjela biti predvodnik su klimatske promjene. Trump je do sada odbacivao klimatske promjene kao prijevaru i prijetio da će povući SAD iz Pariškog sporazuma o klimi. "Što se Kine tiče, moj predsjednik je jako jasno, kristalno jasno, dao do znanja da će Kina ispuniti svoje obveze", istaknuo je Li Junhua, voditelj Odjela za međunarodne organizacije i konferencije pri kineskom Ministarstvu vanjskih poslova. Nije uvijek bilo tako. Kina je prošla dug i težak proces učenja da bi postala odgovorna velesila. Godine 2013. Kina je poslala jako malu pomoć Filipinima pogođenima tajfunom Haiyanom jer je bila ljuta na Manilu zbog spora oko Južnog kineskog mora, što je čak kritizirao kineski državni list Global Times. Postoje i pitanja u kojima Kina neće popustiti kao što je Tajvan. U prvoj službenoj reakciji na Trumpovo preuzimanje dužnosti, kineski ministar vanjskih poslova poručio je njegovoj administraciji da mora shvatiti važnost načela "jedne Kine", koje je Trump doveo u pitanje, a po kojem Washington priznaje kineski suverenitet nad Tajvanom. Kina očekuje i da je Trumpova administracija ostavi na miru kad je riječ o ljudskim pravima. Narodni dnevnik, službeni list kineske Komunističke partije, s odobravanjem je dočekao Trumpov inauguracijski govor u kojem nisu bile spomenute riječi "demokracija" niti "ljudska prava". "Možda su se, gledajući unatrag, američki političari oko toga previše uzbuđivali", smatra Peking.