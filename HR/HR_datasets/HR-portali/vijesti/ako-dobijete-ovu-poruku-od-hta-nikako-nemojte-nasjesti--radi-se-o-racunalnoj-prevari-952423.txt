Foto: Čitatelj Indexa ČITATELJI Indexa danas su nas upozorili na novi oblik prevare kojim lopovi pokušavaju doći do osobnih podataka hrvatskih građana. Radi se o e-mailu u kojemu prevaranti tvrde kako je korisniku blokirana dolazna e-pošta jer je "premašena e-mail kvota" te se od korisnika traži da klikne na link da bi deblokirali e-mail poštu. Iz HT-a su nam objasnili točno o čemu se radi. "Upozorenje nije povezano s HT-om te oštro osuđujemo svaki pokušaj ovakve vrste prijevare kojom se pokušava dobiti pristup osjetljivim podacima korisnika. Apeliramo na korisnike da ne nasjedaju na ovakve i slične pokušaje prijevare. Vjerodostojnost poruka i mailova sličnog karaktera korisnici u svakom trenutku mogu provjeriti putem naše Korisničke podrške. Naglašavamo i da naša kompanija s korisnicima komunicira putem branda Hrvatski Telekom, a brand T-Com ne koristi se već niz godina. Slučaj Phishinga   U konkretnom slučaju riječ je o tzv. phishingu, obliku prijevare kojom se pokušava dobiti pristup osjetljivim podacima poput korisničkih imena, lozinki ili podataka s kreditnih kartica, slanjem lažnih elektroničkih ili tekstualnih poruka koje izgledaju kao da su ih poslale legitimne organizacije. Takve poruke najčešće izgledaju kao da dolaze od operatora, banaka, društvenih mreža, web trgovina i sl. Dodajemo i kako HT nema uvida u poruke i e-mailove koje korisnici dobivaju te za ovakve slučajeve možemo saznati ako nas korisnici obavijeste. Posjetom stranicama na koje vode linkovi iz phishing mailova korisnike se najčešće navodi da ostave svoje osobne podatke, lozinke i sl. Posjetom takvim stranicama se često preuzimaju štetni ili maliciozni programe (malware) uz čiju pomoć prevaranti mogu doći do podataka ili kontrole nad računalom/pametnim telefonom", odgovorio je za Index Odjel za korporativne komunikacije Hrvatskog Telekoma.