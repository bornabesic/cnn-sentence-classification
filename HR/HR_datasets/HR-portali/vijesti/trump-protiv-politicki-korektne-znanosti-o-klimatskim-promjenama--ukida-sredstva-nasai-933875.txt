Foto: Index/NASA DONALD Trump će ukinuti sredstva za istraživanje klimatskih promjena koje provodi ugledna agencija NASA u svojem obračunu s "politiziranom znanošću", izjavio je njegov viši savjetnik Bob Walker. Walker je komentirao kako nema potrebe da NASA provodi "politički korektni monitoring okoliša". Objasnio je da je prioritet ove agencije u istraživanju svemira, a da je "zemljo-centrična znanost" prikladnija za druge agencije, prenosi Guardian. "Odluke gospodina Trumpa temeljit će se na solidnoj znanosti, ne na politiziranoj znanosti", dodao je Walker. Sam Trump je ranije nazvao klimatske promjene podvalom Kine s ciljem da naškodi američkoj industriji. Ipak, u intervjuu za New York Times prošlog tjedna ostvario je svojevrstan napredak na ovu temu: "Mislim da ima neke povezanosti. Neke, nešto. Ovisi o tome koliko". Naravno, praktički konsenzus među klimatolozima, onima čiji zaključci na ovu temu su zaista relevantni, jest da izgaranje fosilnih goriva i deforestacija povećavaju količinu stakleničkih plinova u atmosferi, što je uzrok evidentiranom zagrijavanju atmosfere u posljednjih nekoliko desetljeća. Povratak u "mračno doba" prije satelita No ako se pita Trumpovog višeg savjetnika, "polovica svjetskih klimatologa" sumnja u ljudsku aktivnost kao uzrok klimatskih promjena. Nije iznenađenje da su klimatski znanstvenici ustvari iznimno zabrinuti zbog poricanja znanosti od strane Trumpa i njegovog tima te da su zaprepašteni mogućnošću da se osakati istraživanje planetarnog ekosustava. NASA-ine istraživačke tehnike i instrumenti pokazali su se nezamjenjivim za klimatološku zajednicu. Prema planu Trumpove administracije, sredstva namijenjena odjelu NASA-e za zemaljske znanosti bit će prenamijenjena njenom odjelu za istraživanje svemira. Konkretno, to znači eliminaciju NASA-inog svjetski etabliranog istraživanja temperature, leda, oblaka i drugih klimatskih fenomena. NASA-ina mreža satelita pruža neprocjenjive podatke o klimatskim promjenama. NASA-in budžet trebao je narasti na 2 milijarde $ ove godine. Viši znanstvenik u Nacionalnom centru za atmosferska istraživanja Kevin Trenberth komentirao je ovu najavu: "Mogla bi nas vratiti u 'mračno doba' pred-satelitske ere. Bila bi izuzetno kratkovidna. Živimo na planetu Zemlji,imamo puno toga za otkriti i esencijalno je da pratimo i nadziremo stvari iz svemira. Informacije o planetu Zemlji i njenoj atmosferi i oceanima esencijalna je za naš način života. Istraživanje svemira je luksuz., promatranje Zemlje je esencijalno." Još jedan poznati klimatolog, Michael Mann, opisao je ulogu NASA-e u praćenju klimatskih promjena "kritičnom i jedinstvenom", a Trumpovu najavu "eklatantno političkim potezom".