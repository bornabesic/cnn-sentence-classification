“Ovo je potpuni slom”, “Trump je sam sebe upravo bacio pod jureći autobus”, “Don u plamenu”, “Najsirovija i najgrublja debata u povijesti” – samo su neki od naslova nad tekstovima u američkim medijima o drugoj predsjedničkoj debati između Hillary Clinton i Donalda Trumpa. Podršku stranačkih kolega počeo je intenzivno gubiti nakon što je u javnost izašla snimka iz 2005. na kojoj se Trump uvredljivo izražava o ženama, nakon ovog sučeljavanja sve je više onih koji smatraju da bi se Republikanska stranka naciji trebala ispričati zato što je dopustila da netko poput Donalda Trumpa uopće dođe u poziciju da postane predsjednički kandidat. Uvrijeđen je i njegov potpredsjednički kandidat Mike Pence, koji je otkazao sudjelovanje na skupu za prikupljanje novca za Trumpovu kampanju. Doveo zlostavljane žene Pence je odmah nakon objave snimke priopćio javnosti da ne podržava Trumpove izjave i da ga ne može braniti. Više od 150 stranačkih dužnosnika i kandidata republikanaca za senatore i funkcije na razini saveznih država počelo se oštro distancirati od Trumpa zato što smatraju da bi on mogao ugroziti njihove šanse da pobijede na izborima. Dva dana nakon što je Washington Post objavio snimku, Trump je na sučeljavanju posegnuo za svim oružjima kako bi spasio kampanju. S njegove strane bila je to baražna vatra uvredama i novim nizom neistina o Hillary Clinton. Većina tih neistina odnosila se na pojedinosti iz njezina političkog programa, a nije prezao ni od osobnih uvreda. Nazivao ju je lažljivicom i vragom te joj obećao da će, kad postane predsjednik, imenovati posebnog istražitelja koji će istražiti skandal s njezinom elektroničkom poštom i strpati je u zatvor. U trenucima kad je ona govorila, kamera je prikazivala Trumpa kako pravi grimase i samo čeka da joj uleti u riječ novim uvredama. Washington Post, koji poduzima intenzivne napore da u javnosti argumentirano diskreditira Trumpa, napisao je da je tijekom sučeljavanja bilo jasno vidljivo da je Trump ostao usamljen, bez podrške stranke, čak i bez podrške svoga potpredsjedničkog kandidata s kojim se otvoreno razišao oko uloge Rusije u ratu u Siriji. Trump je otvoreno priznao da gotovo 20 godina ne plaća federalne poreze, ali i naglasio da je to zakonski omogućila upravo Hillary Clinton i njoj slični politički igrači koji su donijeli takve zakone. Čak je i dodao da brojni donatori njezine kampanje čine potpuno istu stvar kao i on. Do vrhunca je došlo kada je u studio doveo žene koje je Hillaryin suprug Bill Clinton seksualno zlostavljao. Trump je naglasio da je upravo Hillary Clinton ponizila i izvrijeđala te žene.   – Kažu da sam vrijeđao žene, ali ja sam to činio samo riječima, a Bill Clinton činio je to svojim nedjelima. On je najgori zlostavljač žena među američkim političarima – kazao je Trump nastojeći zastrašiti Hillary i poniziti njezina supruga i bivšeg predsjednika koji je sjedio u publici. Sudeći prema izjavama čelnih ljudi njegove kampanje, rafalni napadi, laži i vrijeđanje još će se pojačati u posljednjim tjednima kampanje. No komentatori uglednih američkih medija ističu da nikada u povijesti neki predsjednički kandidat nije bio tako izoliran i odvojen od stranke koja ga je nominirala. Za opoziv prekasno To je toliko vidljivo da se sve više govori i piše o mogućnosti da Republikanska stranka pokrene pravilo 9. koje Republikanskom nacionalnom vijeću omogućava da se zamijeni predsjednički kandidat u “slučaju njegove smrti, odustajanja od njegove strane ili drugih razloga”. To vijeće, u kojem se nalazi 160 najistaknutijih članova stanke, već je zatražilo pravna tumačenja tog pravila. To tijelo može opozvati Trumpa ako se dvije trećine njegovih članova (107) za to izjasni, no kvaka je u tome da ta odluka stupa na snagu tek nakon 30 dana, a izbori se održavaju za 27 dana, što znači da je za popravljanje štete sada već – prekasno. >> Senzacionalan izgled Melanije Trump na debati. Ali jedan detalj je digao prašinu na internetu Trump ne može biti predsjednik. Svima koji su slušali snimku u kojoj vrijeđa žene jasno je tko je on zapravo. On živi u paralelnoj stvarnosti. Donald se uvijek brine za Donalda i njemu slične. Porezne bi olakšice dao bogatima. Jako je dobro i pozitivno što netko tko ima Trumpov temperament nije odgovoran za represivni aparat. Poštujem njegovu djecu koja su vrlo sposobna i odana, što jako puno govori i o samom Donaldu.  Nitko žene ne poštuje toliko kao ja. Kao što i one poštuju mene! Nisam plaćao federalni porez, ali to je omogućila Hillary kao senatorica zato što njezini donatori čine isto. Kao predsjednik, postavit ću posebnog tužitelja koji će se baviti njezinim e-mailovima. Završit će u zatvoru. O Hillary Clinton reći ću ovo - ona nikada ne odustaje i nikada se ne predaje. Veliki je borac i to poštujem.