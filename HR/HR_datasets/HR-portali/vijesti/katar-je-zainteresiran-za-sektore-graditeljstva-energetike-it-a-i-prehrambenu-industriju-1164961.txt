Službeni posjet gospodarskog izaslanstva Državi Katar predvođenog predsjednicom Kolindom Grabar-Kitarović te predsjednikom HGK Lukom Burilovićem, započeo je sastankom sa šeikom Abdullahom Al-Thanijem, predsjednikom Vlade i ministrom unutarnjih poslova Države Katar. – Došli smo približiti sliku Hrvatske Katru i poslati poruku katarskim investitorima da je Hrvatska privlačna zemlja za poslovanje. Naši gospodarstvenici koji već uspješno posluju na ovom tržištu dokaz su da je ono dobra prilika za izvoz i uvjeren sam da će i ovaj posjet donijeti nove poslovne ugovore – rekao je predsjednik HGK Luka Burilović istaknuvši kako je na sastanku s premijerom Katra iskazan interes za sektore graditeljstva, energetike, IT-a, a posebno za prehrambenu industriju s obzirom da je Hrvatska prepoznata kao proizvođač halal proizvoda. Arhitekt Otto Barić koji je projektirao rukometnu dvoranu u Dohi vrijednu 150 milijuna eura otkriva koji je ključ uspjeha na arapskom tržištu.  – Teško se probiti na ovo tržište, ali najvažnija stvar jest steći povjerenje. To traje i zahtijeva izniman napor, a mi smo to uspjeli s dvoranom koju smo izgradili u rekordnom roku. Ovaj dolazak ima poseban značaj jer bez političke i institucionalne potpore proboj ovdje nije moguće – ističe Barić. – Katar je izazovna zemlja za koju se treba oboružati znanjem, strpljenjem i dobrom pripremom. Posao se može raditi, ali se trebaju poštovati pravila – rekao je direktor Emersona, svjetski uspješne IT tvrtke iz Hrvatske koja s katarskim partnerom radi na dva data centra u sklopu nove katarske luke. Privlačnost za poslovanje u ovoj zemlji leži u njenom visokom standardu s obzirom na bogatstvo plinom i naftom koje generiraju 90 posto ukupnog izvoza te više od 75 % proračunskih prihoda. Katar je treća zemlja prema rezervama plina. >> Kolinda Grabar-Kitarović razgovarala s predsjednikom Vlade Katra 