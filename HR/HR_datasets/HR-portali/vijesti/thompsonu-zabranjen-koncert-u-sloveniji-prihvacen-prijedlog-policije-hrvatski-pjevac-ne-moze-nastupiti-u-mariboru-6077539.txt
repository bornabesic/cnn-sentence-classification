Na prijedlog mariborske policije Upravna jedinica Maribor je zabranila koncert Marka Perkovića Thompsona u drugom najvećem slovenskom gradu. Odluka je već uručena organizatoru koncerta Milanu Trolu, koji sada ima mogućnost žalbe (koja ne odlaže zabranu) slovenskom ministarstvu unutarnjih poslova, piše mariborski list Večer.  - Ocijenili smo da je policijska procjena sigurnosnog rizika vjerodostojna. Vagali smo između ustavnog prava na okupljanje i izjavama organizatora koncerta i predstavnika policije. Prevladao je stav da bi u slučaju izvršavanja kaznenih djela na koncertu bila počinjena veća šteta nego da se sama priredba zabrani - stoji u obrazloženju Upravne jedinice Maribor, piše Večer. Prema tekstu odluke stoji da je organizator u prodaju pustio 1200 ulaznica, a spomenuto je i kako je Milan Trol naveo da više od 25 godina organizira koncerte i bavi se glazbom, a u cijeloj karijeri nisu mu zabranili održavanje ni jednog koncerta. Trol je također optužio medije za nevjerodostojne objave o Marku Perkoviću Thompsonu s izrazima koji su njemu potpuno nerazumljivi pa ih nije ni želio ponavljati u izjavi policiji.  - Da je u tim izjavama makar jedan posto istine, ne bih organizirao koncert - rekao je Trol.