Nakon što je predsjednik Hrvatske stranke umirovljenika Silvano Hrelja Jutarnjem listu izjavio da nema problem podržati Vladu koja će zauzvrat riješiti određene probleme umirovljenika te da je u tom kontekstu dobio signale iz HDZ-a na razgovor, iz njegove su se stranke oglasili priopćenjem u kojem tvrde da Hrelja u preslagivanju sudjelovati neće. - Predsjednik Hrvatske stranke umirovljenika Silvano Hrelja neće sudjelovati u preslagivanju vladajuće većine niti ima namjeru svojim glasom osigurati većinu premijeru Andreju Plenkoviću za izglasavanje povjerenja novim ministrima ako do toga glasanja dođe u Saboru, navode u HSU-u. - Hrvatska stranka umirovljenika nije spremna na neviđeno podržati formiranje vladajuće većine za koju nije jasno tko je čini i koji joj je program, dodaju u priopćenju i navode da zakonski prijedlozi koji imaju za cilj rješavanje nekog od brojnih problema u mirovinskom sustavu mogu dobiti potporu Hrvatske stranke umirovljenika 'jer smo jedini istinski predstavnik umirovljeničkih interesa u Saboru i cilj nam je bolji materijalni status umirovljenika'. - Hreljin glas u parlamentu sigurno neće odlučivati o tome ide li Hrvatska na nove izbore ili ne, dodaju u HSU-u. Kao što je Jutarnji već pisao, podrže li Plenkovićeve nove ministre svi zastupnici koji su glasali protiv opoziva ministra financija Zdravka Marića i dali podršku Gordanu Jandrokoviću za šefa Sabora, Vlada će imati većinu od 76 zastupnika, što je propisani minimum. Pridruži li im se Hrelja, on bi bio 77. zastupnik, odnosno njegova ruka ne bi bila presudna za izglasavanje povjerenja.