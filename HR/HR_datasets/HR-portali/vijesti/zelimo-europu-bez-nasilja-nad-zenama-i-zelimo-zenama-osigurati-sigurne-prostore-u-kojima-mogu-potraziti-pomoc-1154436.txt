Povodom Međunarodnog dana žena europske povjerenice napisale su članak kojim žele ukazati na rasipanje potencijala u svim sferama kada je u pitanju neravnopravnost spolova.  Njihov tekst prenosimo u cijelosti:  Sutra obilježavamo Međunarodni dan žena. Taj se dan počeo obilježavati u spomen na štrajk međunarodnog sindikata radnica u tekstilnoj industriji održan 1908. u SAD-u, a danas je prilika za žene diljem svijeta da daju podršku političkoj, ekonomskoj i socijalnoj ravnopravnosti. Kontekst ovogodišnjeg Dana žena bitno se razlikuje od prošle godine. Primjetan je porast nacionalizma koji može ugroziti našu liberalnu europsku kulturu, vrijednosti i ljudska prava, uključujući i prava žena. Brojke govore za sebe Europa je postavila standarde za prava žena i uzor je drugim kontinentima. To znači da se moramo zalagati za prava žena kod nas i u inozemstvu. Od šezdesetih godina prošlog stoljeća naše se mjesto u društvu promijenilo, no čeka nas još mnogo posla. Moramo se pobrinuti da naše kćeri ne moraju ponovno voditi iste bitke koje su naše bake već dobile. Danas u Europi na sveučilištima diplomira više žena nego muškaraca. Žene u Europi imaju veće mogućnosti zapošljavanja, ali i dalje ih ima previše u slabo plaćenim sektorima i na slabo plaćenim radnim mjestima. Žene su i dalje za isti posao plaćene u prosjeku 16 % manje od muškaraca, a na radnome mjestu nisu ravnopravno zastupljene na položajima na kojima se donose odluke. Previše žena suočava se i s dilemom kako uskladiti posao i obiteljski život. Neki od naših najjačih političkih čelnika u Europi su žene, no još ih nema dovoljno. Rodna ravnoteža u politici poboljšava se, ali napreduje sporo – žene danas čine 24 % zastupnika u nacionalnim parlamentima u EU-u. Jedan od najvećih neiskorištenih resursa poduzetnički je potencijal žena, koje danas čine samo 29 % poduzetnika. Osim toga, 2016. žene su zauzimale samo 22 % rukovodećih položaja u najvećim poduzećima EU-a, a od tih je žena nešto manje od 5 % bilo glavnih direktorica. Veći broj žena na položajima na kojima se oblikuju politike i potiču promjene u našim društvima značit će i bolje ispunjavanje naših potreba.  Temeljne europske vrijednosti Uvažavanje različitosti i poštovanje pojedinca u Europi su više od pukih političkih vrijednosti; to je temelj našeg europskog identiteta. Ravnopravnost žena i muškaraca temeljno je pravo. Zbog neravnopravnosti se rasipa i talent; ignoriranjem neravnopravnosti naše društvo gubi mnoge talente i velike ideje. Okrenuti budućnosti stremimo stvaranju Europe u kojoj će žena pri prijavi za posao imati stvarne izglede da ga dobije. Želimo Europu koja će i muškarcima i ženama omogućiti da uzmu dopust radi skrbi za djecu, za bolesne ili starije članove obitelji. To im se ne smije zamjerati. Mnoge su žene žrtve seksizma i uznemiravanja na radnome mjestu, na ulici, u javnom prijevozu ili kod kuće. Želimo Europu bez nasilja nad ženama i želimo ženama osigurati sigurne prostore u kojima mogu potražiti pomoć. Europska unija najbolji je instrument za promicanje prava žena u Europi i izvan nje. Zajedničkim radom možemo stvoriti bolje uvjete za žene i istinsku ravnopravnost. Ravnopravnost ne znači samo uklanjanje pravne diskriminacije – ona znači i da će svatko u praksi dobiti stvarnu šansu. Ničija sudbina ne smije biti predodređena rodom, dobi, rasom, spolnom orijentacijom ni ičim drugim. Danas je dobar dan da se osvrnemo oko sebe i podsjetimo da je Europa dobro mjesto za žene. Ipak, čeka nas još posla. Na Međunarodni dan žena pozivamo sve žene i muškarce u Europi da nam se pridruže u raspravama i djelovanju. Svi možemo dati svoj doprinos. Mi u Komisiji radimo na jamstvu jednakog postupanja prema svima. Cilj nam je stvoriti bolju Europu za sve nas i za našu djecu. No naša obaveza prema djevojčicama i ženama ne prestaje na našim granicama: jer nijedno pravo nije zaista ostvareno dok ne vrijedi za sve žene diljem svijeta. Potpisnice: Federica Mogherini – potpredsjednica Europske komisije i visoka predstavnica Unije za vanjske poslove i sigurnosnu politiku Cecilia Malmström – europska povjerenica za trgovinu Marianne Thyssen – europska povjerenica za zapošljavanje, socijalna pitanja, vještine i mobilnost radne snage Violeta Bulc – europska povjerenica za promet Elżbieta Bieńkowska – europska povjerenica za unutarnje tržište, industriju, poduzetništvo te male i srednje velike poduzetnike Vĕra Jourová – europska povjerenica za pravosuđe, zaštitu potrošača i ravnopravnost spolova Corina Crețu – europska povjerenica za regionalnu politiku Margarethe Vestager – europska povjerenica za tržišno natjecanje 