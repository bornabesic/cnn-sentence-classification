Tomislav Karamarko krenuo je u akciju rušenja premijera Tihomira Oreškovića, a iako se jutros u središnjici HDZ-a okružio svim HDZ-ovim ministrima (osim Zdravka Marića koji je bio u stranci, ali je morao otići zbog obveza), taj njegov potez nije prošao bez otvorenih kritika i rasprava na Klubu HDZ-a. Zastupnici Gordan Jandroković, Goran Marić i Dražen Bošnjaković, neslužbeno doznajemo, otvoreno su kritizirali tu odluku i iskazali sumnju da Karamarko može prikupiti 76 zastupnika potrebnih za novu većinu. HDZ je unutar Domoljubne koalicije, koja broji 59 zastupnika, jučer prikupio 42 potpisa za opoziv. Od toga ih 40 HDZ-ovih (HDZ ukupno ima 49 zastupnika) i dva HSP-a AS. Ni BUZ ni Hrast ni HSLS ni HSS nisu potpisali zahtjev za opoziv. Ladislav Ilčić (Hrast) objasnio je da nije potpisao zahtjev za opoziv Oreškovića jer smatra da Vlada mora nastaviti raditi te da će podržavati samo one poteze HDZ-a koji su dogovoreni s Mostom. Nije se bavio gospodarstvom Pobunjeni zastupnici upozorili su da nemogućnost formiranja nove većine znači nove izbore na kojima može jedino profitirati SDP. Jandroković je, kažu nam izvori iz HDZ-a, postavio pitanje kojih je to 76 zastupnika na koje Karamarko, odnosno HDZ mogu računati. Upozorio je da HDZ-u glavni cilj mora biti to da se SDP ne vrati na vlast, a u slučaju novih izbora to je posve moguće. Jandroković je, saznajemo, postavio pitanje tko će biti odgovoran ako akcija rušenja premijera i preslagivanja vlasti ne uspije. Odnosno, zatražio je da predsjednik HDZ-a u tom slučaju snosi odgovornost. Jandroković je, podsjetimo, nedavno podnio ostavku na mjesto potpredsjednika Kluba zastupnika zbog njegova nefunkcioniranja. Dražen Bošnjaković je, doznajemo od sudionika Kluba zastupnika, upozorio na apsurd da HDZ zajedno sa SDP-om ruši Vladu u kojoj HDZ ima dvije trećine ministara. I Bošnjaković je izrazio sumnju da HDZ može skupiti 76 ruku u Saboru, a onda su novi izbori logičan slijed. – Te izbore HDZ teško može dobiti, pobjedu ćemo na pladnju prepustiti SDP-u – upozorio je Bošnjaković na Klubu zastupnika. Oba zastupnika govorila su kako je moguće očuvati saborsku većinu HDZ-a i Mosta jer je to jedini jamac da neće biti novih izbora. I Goran Marić navodno je govorio na tragu toga da treba očuvati postojeću većinu jer u preslagivanje malo tko vjeruje. Sva trojica zastupnika, unatoč kritici, ipak su potpisala zahtjev za pokretanje procedure smjene premijera Oreškovića jer su tako odlučila stranačka tijela – Predsjedništvo i Središnji odbor. Na njihovu raspravu Tomislav Karamarko navodno je odgovorio neka mu vjeruju, neka imaju povjerenja, da se na novoj većini radi, ali da u tome ne može sudjelovati 20 ljudi. Informacija da šest do deset zastupnika HDZ-a neće potpisati Oreškovićevu smjenu pojavila se još jučer ujutro, spominjali su se Tuđman, Jandroković, Bošnjaković, Anušić, Krstičević, Žulj, Pintarić... I informacija se nije pokazala potpuno netočnom jer su navedeni uglavnom imali prigovor na tu akciju iako su naposljetku potpisali ili nisu bili na Klubu. Jedino je Miroslav Tuđman rekao da nije potpisao zahtjev za opoziv, ali da ne želi dalje ništa komentirati dok se ta procedura ne okonča. Osim HDZ-ovih zastupnika, doznajemo da su protiv opoziva i dva HSLS-ovca te HSS, a nitko iz tih dviju partnerskih HDZ-ovih stranaka jučer nije bio na klubu HDZ-a i partnera. U obrazloženju zahtjeva za smjenu Oreškovića HDZ ga je optužio da ne zna da premijer nije kancelar, štoviše pišu da je držao političku napetost u RH kako bi stjecao osobnu moć. I da je htio uvesti kancelarsku diktaturu uz pomoć represivnog aparata. Osim toga, HDZ optužuje Oreškovića da se nije bavio gospodarstvom, nego kadroviranjem u represivnom aparatu. Jučer je varaždinski HDZ zatražio Karamarkovu ostavku u Vladi jer smatraju da je to jedino rješenje političke krize, poručio je šef varaždinskog HDZ-a Damir Habijan. Smatraju da stranka ne može biti talac jedne osobe, pa tako ni Karamarka. Milošević traži ostavke Glavni tajnik HDZ-a Domagoj Ivan Milošević odmah je uzvratio da očekuje njihove ostavke. Jučer se dalo naslutiti da HDZ-u nije primarni cilj srušiti Vladu i razvrgnuti koaliciju s Mostom, nego rušiti premijera. HDZ-ov ministar blizak Karamarku nagoviješta da HDZ nije odbacio mogućnost da Vlada Mosta i HDZ-a nakon Oreškovićeva opoziva nastavi raditi. Prioritet je srušiti Oreškovića, ali, rekao nam je ministar, nakon toga ne treba odbaciti mogućnost da i Karamarko i Petrov odu te da Vlada nastavi raditi. Uvjeren je taj ministar da bi takva Vlada mogla nastaviti dalje. To se poklapa s informacijama Večernjeg lista koje smo objavili u ponedjeljak, da članovi Predsjedništva (i oni koji su bili uz njega) smatraju kako Karamarko mora otići iz Vlade ako ne presloži većinu, a da HDZ njegov odlazak mora naplatiti premijerskom pozicijom. U obrazloženju HDZ-ova zahtjeva za opoziv Tihomira Oreškovića osam je razloga zašto premijer više ne uživa njihovo povjerenje. Najnevjerojatnija je konstatacija da je premijer uz pomoć represivnog aparata htio uvesti kancelarsku diktaturu. – Nije se bavio gospodarstvom, socijalnim pitanjima, otvaranjem novih radnih mjesta, zaustavljanjem iseljavanja mladih i drugim poslovima od prioritetnog interesa za RH. Umjesto toga bavio se kadroviranjem u represivnom aparatu, držao je političku napetost u državi u interesu stjecanja osobne političke moći, a kad je trebalo održavati važne sjednice Vlade, odlazio je u SOA-u na razgovore o kojima nije želio ništa reći svojim potpredsjednicima ni ministrima – piše u obrazloženju HDZ-a te se zaključuje kako je spominjanjem SOA-e od nje napravio političko tijelo. Spočitnuli su mu u tom obrazloženju otkazivanje prošlotjedne sjednice Vlade u posljednji trenutak te ustvrdili da, osim pokazivanja “nevjerojatne razine političke neodgovornosti”, pokazuje da ne zna ni ustavni poredak Hrvatske ni naš parlamentarni politički sustav. – Ne zna da premijer nije kancelar. Tražio je ostavke lidera stranaka o čijoj podršci ovisi njegov mandat, to svjedoči o odsutnosti Oreškovićeve volje da surađuje s predstavnicima stranaka koje su mu dale povjerenje – zaključuju u HDZ-u. 