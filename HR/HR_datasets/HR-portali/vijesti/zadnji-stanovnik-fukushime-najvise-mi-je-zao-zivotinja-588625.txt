Foto: AFP "NISAM lud. Ne bojim se radijacije. Puno više strahujem od opasnosti da mi netko uskrati cigarete. Jako volim cigarete, kad bi mi ih netko oduzeo odmah bih se razbolio", kazao je Naoto Matsumura, posljednji stanovnik okolice Fukushime, u razgovoru s reporterima AFP-a.  Matsumura tvrdi kako je umoran od optužbi da nije normalan zbog svoje odluke da sam ostane u području iz kojeg je japanska vlada dosad evakuirala desetke tisuća ljudi nakon curenja radioaktivnih materijala iz nuklearke Fukushima.  Životinje trebaju moju pomoć, ali nemam dovoljno hrane za njih  Matsumura je odbio otići iz zagađenog područja te je naposljetku isposlovao dozvolu vlade da ostane. Danas u principu živi kao "Pale sam na svijetu" - u krugu od 20 kilometara oko njega nema nijednog drugog čovjeka, a nema ni struje. Jedina veza s ostatkom svijeta mu je mobitel.  Smisao svog života Matsumura vidi u brizi za životinje koje su njegovi susjedi ostavili iza sebe, jer se boji da neće preživjeti zimu i nestašicu hrane. "Životinje trebaju ljude, a nemam dovoljno hrane za njih. Trebaju sklonište i hranu, a ja im nemam što ponuditi. Za to se trebala pobrinuti vlada, ali oni se boje doći ovamo. Vido sam mnoge životinje koje su umrle od bolesti i gladi", kazao je posljednji "Fukushimac".  Na spavanje odlazi u sedam navečer, jer struje nema  Međutim, u puno boljoj situaciji nije ni sam Matsumura. On uglavnom jede hranu iz konzervi jer je svjestan da je hrana iz zemlje zagađena. Trenutno pretražuje napuštene kuće u potrazi za ugljenom i drvima, jer nadolazi zima koja bi mogla biti oštra. Kaže kako na spavanje ide već u sedam navečer jer nema ni struje. S vremena na vrijeme Matsumura ode u grad po cigarete i hranu, a usput znanstvenicima donese gljive iz zagađenog područja kako bi na njima vršili testiranja.  Kaže kako osobno ne osjeća nikakve znakove bolesti i opet napominje kako je gore životinjama, koje trebaju pomoć. "Jedini krivac za ovu tragediju je ta prokleta nuklearna elektrana. Nadam se da se nikad više neće pokrenuti", zaključuje hrabri Matsumura.