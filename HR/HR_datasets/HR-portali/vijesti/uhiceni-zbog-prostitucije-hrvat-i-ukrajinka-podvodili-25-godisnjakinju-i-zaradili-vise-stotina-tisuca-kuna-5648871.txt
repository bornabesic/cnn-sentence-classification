Zagrebačka policija uhitila je 37-godišnju Ukrajinku i 44-godišnjeg hrvatskog državljanina zbog sumnje da su od 2013. podvodili 25-godišnju hrvatsku državljanku te organizirali spolne usluge muškarcima, na čemu su zaradili nekoliko stotina tisuća kuna. Muškarca i ženu tereti se da su do 16. veljače počinili 46 kaznenih djela prostitucije, izvijestila je u petak zagrebačka policija, koja je istražila taj slučaj u suradnji s Općinskim državnim odvjetništvom. U domovima, drugim prostorima i vozilima koje su osumnjičeni koristili policija je pronašla više mobitela, telefonskih kartica raznih operatera koje su koristili za dogovor, prijenosno računalo i novac za koji sumnja da potječe od prostitucije.