Investicijski fond u vlasništvu Zsolta Hernádija, direktora MOL-a traženog u Hrvatskoj (ali nedostupnog hrvatskim vlastima) zbog sumnje da je podmitio bivšeg premijera Ivu Sanadera, koristio je novac iz fondova EU za financiranje web stranica koje posreduju u nuđenju seksualnih užitaka, na što su europski revizori imali primjedbe i zbog čega je Europska komisija uskratila Mađarskoj dio novca iz fondova. Otkriva to, na temelju dokumenta europskih revizora, mađarski novinski portal Direkt36. Kupovali i nekretnine Tvrtka Gran Private Equity, za koju istraživački novinari Direkta36 tvrde da je u vlasništvu Zsolta Hernádija, odabrana je kao jedna od privatnih tvrtki zaduženih za implementaciju europskog programa JEREMIE u Mađarskoj, a jedno od poduzeća kojemu je Gran usmjerio europski novac zvalo se Dating Central Europe. Riječ je o poduzeću koje, kako piše u dokumentu europskih revizora, upravlja internetskim stranicama za upoznavanje osoba, ali i za “seksualne odnose/usluge”. Europski revizori upozorili su 2015. Hernádijev fond Gran Private Equity da se mora pobrinuti “ne samo da su sve investicije u skladu s važećim zakonskim odredbama nego i da pri svakoj investiciji uzme u obzir etičke i reputacijske aspekte”. U dokumentu se izrijekom tvrdi kako ulaganje u Dating Central Europe ne izgleda kao ulaganje koje je uzelo u obzir etički i reputacijski aspekt jer je dio poslovanja tog poduzeća povezan sa seksualnim uslugama.   Istraživački novinari mađarskog Direkt36 prije su, u ožujku ove godine, objavili da je Hernádijev fond Gran preusmjerio oko 2,7 milijuna eura na projekte dvaju start-up poduzeća u vlasništvu Györgya Bacse, direktora u MOL-u za kojeg Direkt36 piše da je također i Hernádijev rođak, te Istvána Garancsija, za kojeg isti izvor piše da je blizak premijeru Viktoru Orbánu i da je Hernádijev poslovni partner. György Bacsa potrošio je dobiveni novac na kupnju nekretnina, koje je poslije dao u najam banci, umjesto na inovativne projekte, što je bio osnovni smisao i cilj europskog programa JEREMIE. Nisu u rodu György Bacsa je, inače, u svibnju 2012. bio svjedok obrane na suđenju Sanaderu jer je kao pravni savjetnik u MOL-u sudjelovao u zaključenju međudioničarskog ugovora u Ini. Na pitanje tužiteljice tada je odgovorio da nije u rodu s Hernádijem.  >> Orbán uvodi 'zaštitne logore' za migrante Mađarski premijer Viktor Orbán oštar je protivnik EU kad je riječ o promicanju liberalnih europskih vrijednosti, no radovi mađarskih istraživačkih novinara pokazuju da je istovremeno i veliki ljubitelj EU kad je riječ o novcu iz fondova koji se mogu preusmjeriti na njemu bliske biznismene i prijatelje. Europski povjerenici u Komisiji jučer su raspravljali o Orbánu i Mađarskoj zbog kontroverznog zakona protiv Srednjoeuropskog sveučilišta i zbog Orbánove inicijative pod nazivom “Zaustavimo Bruxelles”. – Želimo pitati Orbána: gdje vi želite biti u EU, želite li uopće dijeliti europske vrijednosti, i što su one po vama – rekao je potpredsjednik EK Frans Timmermans.