Samo su krajnje politički naivni mogli vjerovati da će Zoran Milanović, nakon što je na unutarstranačkim izborima hametice porazio svojeg stranačkog oponenta Zlatka Komadinu te u potpunosti preuzeo kontrolu nad SDP-om, bez kazne ostaviti one koji su bili na suprotnoj strani. Nakon što je novi-stari šef na stranačkoj konvenciji dodatno učvrstio svoj utjecaj u vrhu stranke i Glavnom odboru, slale su se poruke da neće biti osvete ni odmazde prema poraženima, onima koji su u unutarstranačkoj utakmici do kraja skinuli rukavice i Milanovića optuživali da je središnjicu pretvorio u plemstvo koje nema dodira s običnim ljudima, odnosno članstvom, njegove metode obračuna s neistomišljenicima uspoređivali s goebbelsovskim te ga isticali kao glavnog krivca za to što je SDP izgubio vlast od nikada goreg HDZ-a. No, poslijeizborni mir u najvećoj oporbenoj stranci nije dugo trajao i Milanović je još jednom potvrdio da ne može sam protiv sebe. Kao što se i u proteklih devet godina “elegantno” rješavao onih koji su mu u jednom trenutku bili unutarstranački protivnici, isti obrazac primjenjuje i sada. Splitski gradonačelnik prva je žrtva. Ali, vjerojatno ne i zadnja. Godinu dana prije lokalnih izbora Predsjedništvo stranke, u kojemu je čak 15 Milanovićevih pristaša, odlučilo je raspustiti cijelu organizaciju i pripremiti novog čovjeka za gradonačelničkog kandidata. Ivo Baldasar se, nemušto su pokušali uvjeriti javnost, a neki od njih i sebe, “vrijednosno i svjetonazorski” odmaknuo od SDP-a, a unutar splitske organizacije odnosi su nepovratno narušeni. Čak i da je sve to što navode istina, debelo su zakasnili s kažnjavanjem splitskoga gradonačelnika i tamošnje organizacije. Jer, da je zaista razlog Baldasarova isključenja svjetonazorsko udaljavanje od SDP-a, onda je iz stranke trebao odletjeti prije više od godinu dana kada je prvi put poslao vijenac na ustaški spomenik HOS-u, i to na dan utemeljenja NDH. Tada su se svi pravili da ne vide što Baldasar radi. Kao što nisu vidjeli ni kada je ne tako davno, dosta nakon Baldasarova vijenca, Milanović banalizirao postrojavanje Glavaševe “crnokošuljaške” garde na Markovu trgu kako toga nepravomoćno osuđenog ratnog zločinca ne bi okrenuo protiv sebe za slučaj da mu bude potreban kod slaganja Vlade. Koalicija s Glavašem vjerojatno ne bi Milanoviću predstavljala nikakav svjetonazorski problem. Na Iblerovu su se trgu protekle tri godine, otkad je Baldasar na čelu glavnog grada Dalmacije, pravili da ne vide ni da u gradsku upravu uhljebljuje i lijeve i desne i kerumovce i HDZ-ovce te da vodi lokalnu politiku kojom se želi svidjeti svima. Za Baldasara je to postao krimen tek nakon što se uključio u unutarstranačku kampanju i pretvorio u jednog od najžešćih Milanovićevih kritičara. Prije tri godine bio je “stari njemački dizel motor koji, kada ga upališ, treba vremena da uhvati radnu temperaturu, ali kad krene, ne staje”, a danas više ne vjeruju da “takav” Baldasar može dobiti izbore u Splitu. Šteta što tu staklenu kuglu koja mu je rekla da će Baldasar izgubiti izbore Milanović nije izvadio nakon parlamentarnih izbora pa da u njoj konačno vidi istinu koju si sam ne želi priznati - da je on izgubio vlast na državnoj razini. Zajedno s pola svojega Predsjedništva jer su većina članova donedavno bili ministri u Vladi. Ali, svoju odgovornost ne žele mjeriti istim aršinom kao Baldasarovu. Sjetili su se sada u vrhu SDP-a da je Baldasar prevršio svaku mjeru i s uhljebljivanjem političkih pristaša, ali i oponenata kako bi na dulji rok zacementirao svoju poziciju poteštata. Kao da isto nisu radili i oni - pa, samo u APIS-u zaposlili su 115 članova Foruma mladih SDP-a. Ili kada je, primjerice, isto ovo što radi Baldasar radila sada već bivša sisačka županica Marina Lovrić Merzel koja je koalirala s pravašima i osnivala savjetnička vijeća koja nisu služila ničemu drugom osim čistoj političkoj korupciji jer je novcem poreznih obveznika plaćala njihovu podršku u Županijskoj skupštini. Baldasaru u krimen broje i to što nije pokazao na što je potrošio silnih 2,1 milijardu kuna koje mu je država osigurala za projekte u gradu dok je Vladu vodio SDP. Šteta što Marinu Lovrić Merzel, kada je kupila službeni Audi vrijedan oko pola milijuna kuna, nisu pitali nije li taj novac mogla potrošiti za neki projekt, recimo za gradnju vrtića. Naravno da nisu jer Marina Lovrić Merzel, za razliku od Baldasara, nikada nije rekla niti jednu jedinu riječ protiv stranačkog šefa, nego je uvijek bila njegova vjerna sljedbenica. Da je to ostao i Baldasar, umjesto što se stavio u službu Komadinine kampanje i nekim istupima, preko svake mjere, napadao stranačkog šefa, ni njemu se ništa ne bi dogodilo. Kao što se godinama ništa nije događalo Milanu Bandiću, iako je Milanović jako dobro znao za sve njegove marifetluke. Tek kad se Bandić okrenuo protiv SDP-a i odlučio kandidirati za predsjednika države, pokazali su mu prst dolje. Odjednom je Bandić od “najboljeg gradonačelnika” postao crna kaljuža i oličenje korupcije. Rušenjem Baldasara Milanović je ponovno na sebe preuzeo odgovornost za rezultate lokalnih izbora u Splitu. Isto kao što je prije tri godine to učinio u Zagrebu kada je kao gradonačelničkog kandidata mimo volje lokalne organizacije nametnuo Rajka Ostojića. I izgubio. Isto će mu se dogoditi i sada jer je Baldasar već najavio da se u SDP ne vraća, ali i da od izbora za gradonačelnika ne odustaje. I nema nikakve dvojbe da će SDP-ovu kandidatu, tko god on bio, uzeti dio glasova i onemogućiti pobjedu. SDP-u bi se lako moglo dogoditi da od velikih gradova vlast zadrži samo u Rijeci. No, kada je osveta u pitanju, Milanovića očito nije briga za cijenu.