Foto: Vedran Tolić/ Index, 123rf LJETO nam se nezaustavljivo bliži, šesti mjesec kuca na vrata, a temperature posljednjih dana to i dokazuju.   Slično vrijeme nastavit će se i sljedećih dana, a temperature će se penjati i do 30 stupnjeva.   U Zagrebu nas tako čeka sunčan i više nego topao početak tjedna. U utorak bi se najviša dnevna temperatura trebala popeti do 29 stupnjeva Celzijevih. No, od srijede nas čeka promjena koja će rezultirati nestabilnim vrijeme i oborinama. Ipak, temperatura neće osjetno pasti. Slično vrijeme očekuje se u četvrtak, a vrhunac oborina Zagrepčani će gledati u petak. Za vikend, kako sada kaže sedmodnevna prognoza DZMZ-a, možemo očekivati razvedravanje uz poneki oblak na nebu nad glavnim gradom.   Slično će biti i na istoku zemlje. U Osijeku vrhunac ovotjednih vrućina dolazi u srijedu, i tamo će se temperatura penjati do 29 stupnjeva. Mjestimične oborine očekuju se samo u četvrtak, a to neće utjecati na temperaturu. Cijeli tjedan će biti jako vruće. U cijeloj Slavoniji će, dakle, naoblake i oborina biti najviše sredinom tjedna, ali ponegdje, kao u Vukovaru primjerice, pretežno oblačno vrijeme produžit će se sve do vikenda. No, nakon četvrtka ne bi trebalo biti oborina.  S istoka zemlje idemo na zapad, u Istru. Tamo će uglavnom cijeli tjedan biti sunčano, ali nešto malo manje toplo nego na kontinentu. Tako će u Rovinju oblačno biti tek u utorak, a ostatak tjedan bit će sunčano, toplo i vedro s temperaturama do 24 stupnja. Slično će biti u Puli i nedalekoj Rijeci.   Oborine bi također trebale zaobići Dalmaciju, i u Splitu će većina tjedna biti sunčana. Nebo bi se tek u petak i subotu trebalo prekriti tmurnim oblacima, ali temperature će se kretati oko visokih 27 stupnjeva. Jasno, riječ je o najvećim dnevnim temperaturama, jutra i večeri će ipak biti nešto svježija. U svakom slučaju, u tjednu pred nama mnogi će otvoriti sezonu kupanja, no planove za to u Dalmaciji za vikend bi mogli pokvariti oblaci.