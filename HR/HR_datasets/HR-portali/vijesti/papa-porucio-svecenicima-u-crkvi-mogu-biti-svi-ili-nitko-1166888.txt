Serena, govorila si o jednoj od najružnijih stvari koja postoji među nama: diskriminaciji! Reći: ti nisi kao ja, odlazi (...) Mislim na svećenika koji ne prihvaća sve osobe. Kažem mu: Zatvori svoja vrata jer u Katoličkoj crkvi mogu biti svi ili nitko, kazao je papa Franjo tijekom susreta s djecom s Downovim sindromom, a jedna mu se djevojčica požalila da se ne osjeća dobrodošla u svojoj župi i da ne razumije zašto ne može primati pričest. Bilo je to u lipnju 2016. kada je u Rim došlo dvadesetak tisuća bolesnika i invalida na njihov jubilej u Godini milosrđa. Slično se dogodilo i s malim Adamom iz Gradišta kraj Županje. Franjo je podsjetio kako je Pio X. (1903.-1914.) poručio crkvenim čelnicima da pričest mogu primati i djeca, ne samo odrasli, a u to vrijeme mnogi su govorili kako djeca ne razumiju. Jubilejem bolesnika označen je vrhunac Godine milosrđa koji je u prosincu 2015. proglasio papa Franjo, želeći istaknuti važnost koju bolesnici i invalidi imaju u kršćanskom nauku i zauzimanju Crkve za njih. Na svakoj općoj audijenciji u prvom redu sjede invalidi i bolesnici, koje papa nakon propovijedi s mnogo nježnosti dolazi prve pozdraviti. “Način na koji živimo bolest i invalidnost je indikator ljubavi koju smo spremni ponuditi“, kazao je Franjo 10. travnja ove godine u susretu s bolesnom djecom u bolnici Bambin Gesù. Način na koji se suočavamo s patnjom kriterij je naše slobode davanja smisla životnom iskustvu. Valja ići dalje od lijekova, jer liječenje je ponajviše u nježnosti, u ljubavi koju treba pružiti. “Svaki je bolesnik ljudsko biće te se tako prema njemu treba i odnositi”, podsjetio je Franjo u poruci za Dan bolesnika. Franjo je kazao kako “bolesnici i ljudi s invaliditetom imaju neotuđivo dostojanstvo i misiju u životu. Nikad ne postaju jednostavno predmeti.” Koliko se osoba s invaliditetom otvara životu kada osjete da su voljeni? Isus razumije našu nemoć, jer ju je osobno isprobao, pa je apsolutno nerazumljivo i nevjerojatno da se svećenik prema nekoj “drugačije sposobnoj osobi” može drugačije ponašati.      