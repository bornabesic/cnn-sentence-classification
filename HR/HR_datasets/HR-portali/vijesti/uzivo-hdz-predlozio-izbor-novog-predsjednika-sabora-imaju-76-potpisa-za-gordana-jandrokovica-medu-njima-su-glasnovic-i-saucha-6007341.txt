Gordan Jandroković je sa 76 glasova ”za”, 13 protiv i uz bojkot SDP-ovaca i Mostovaca, postao novi šef Sabora! Time je HDZ, barem privremeno, osigurao većinu. A još ujutro, na sjednici Odbora za Ustav, poslovnik i politički sustav, na kojoj se trebalo razriješiti kako će se sjednica nastaviti i tko će je voditi, bilo je sve neizvjesno. Sve dok HDZ nije pokazao potrebne potpise, a SDP povukao svoje prigovore i prijedlog. - Imamo 76 potpisa za imenovanje Gordana Jandrokovića – objavio je šef Kluba HDZ-a Branko Bačić. - Potpisali su nam svi naši dosadašnji koalicijski partneri iz kluba manjina, tu su kolege iz HSLS-a i HDS-a, te Željko Lacković, Marin Škibola, Željko Glasnović i Tomislav Saucha – naveo je Bačić. A posljednji potrebni potpis HDZ-u, uz onaj Tomislava Sauche, dao je general Željko Glasnović koji je dan ranije, kad se glasovalo o povjerenju ministru financija Zdravku Mariću, napustio sjednicu. Iako je najavljivao da HDZ-ovci ne mogu računati na njega, i Glasnović se preko noći predomislio. - Četiri dana pritisaka. To je doživio Glasnović, a na kraju su mu poslali ministra branitelja Tomu Medveda. General na generala. Na kraju su ga privolili da potpiše za Jandrokovića – ispričao nam je izvor iz HDZ-a kako su došli do ključnog, 76 potpisa. Ovo je ugovor koji su potpisali Glasnović, Plenković, ministar branitelja Medved i državna tajnica Bušić. Detaljnije o uvjetima tog ugovora i reakcijama na njega pročitajte OVDJE. Saborska sjednica nastavljena je oko 13 sati, a potpredsjednik Sabora Željko Reiner utvrdio je da je prisutno 77 zastupnika. Predložio je i dopunu dnevnog reda – razrješenje šefa Sabora, te izbor novog predsjednika. Božo Petrov ubrzo je razriješen s mjesta šefa Sabora sa 103 glasa ”za”, četiri suzdržana i jednim protiv. A nakon stanki koje su zbog aktualne situacije zatražili najprije Mostov Nikola Grmoja, a potom i zastupnici iz SDP-a, HNS-a, HDZ-a, Živog zida i SDSS-a, uslijedila je žestoka rasprava. U sabornicu je malo prije 13 sati stigao i Tomislav Saucha, iako su u jutarnjim satima mediji najavljivali kako će on zbog zdravstvenog stanja razgovor s predsjednicom Kolindom Grabar Kitarović obaviti telefonski. Prije ulaska u sabornicu koju nije napuštao do izglasavanja, kratko je prokomentirao zašto je dao potpis: "Potpisao sam za Jandrokovića zato što podržavam stabilnost rada Sabora". Bujicu kritika na okolnosti u kojima je HDZ skupljao potpise izgovorio je predsjednik Kluba SDP-a Arsen Bauk. Uz ogradu da je Jandroković svojim vođenjem sjednica Sabora kao potpredsjednik bio jedan od boljih, Bauk je dodao: - Ako ne i najbolji potpredsjednik, da se ne naljuti kolega Milijan Brkić. Pojedinačno je prozvao Ivicu Mišića, Marina Škibolu, Tomislavu Saucha i Željka Glasnovića koji su dali glas HDZ-u. - Jeste li većina koja podržava Vladu ili samo tehnički - zapitao je povišenim tonom Bauk kolege i zagrmio: - I ako mi ne odgovorite, čega se bojite? Je li vas sram možda? Javite se za repliku! Ako vas je sram, ja ću shvatiti, i mene bi bilo na vašem mjestu, vikao je Bauk i poručio da SDP zbog svega neće glasati protiv ni suzdržano nego neće uopće.Predsjedavajući Željko Reiner upozorio ga je da je prešao granicu. - Ova Vlada većinu nema, jer većina nije skupljena na način koja podrazumijeva demokratsku volju birača. Oni koji su glasali za SDP-ovu listu, ne bi im palo na pamet da će Saucha podržavati HDZ – izjavio je Pernar. Scenu zbog koje će Bauk zatražiti stanku kako bi se smirile strasti izazvao je Gordan Maras. Počeo je vikati kako on nije onaj koji je potpisivao proglas da neće sa Srbima, a danas drugačije, aludirajući na Glasnovića, a to što mu je on uzvratio ostalo je izvan dosega mikofona. Ali bilo je povod da Maras zatraži od Reinera da izbaci Glasnovića jer mu prijeti: - Izbacite ga van, njega ne želite izbaciti jer vam treba glas, rekao je Maras. Intervenirao je Reiner: 'Smirite se, ne derite se'. Da će Mostovci biti suzdržani najavio je Robert Podolnjak. On je ustvrdio da ovaj izbor predsjednika Sabora nema demokratski legitimitet jer 76 potpisa svjedoči o ad hoc skupljenoj kvazi-većini, ružnom preslagivanju u hodu usred mandata. - U ovom trenutku ne postoji Vlada u skladu s Ustavom, ne postoje ministri, postoje državni tajnici koji nisu odgovorni Saboru, upozorio je Podolnjak i zapitao zašto se uz izbor predsjednika Sabora, ako već većina postoji, ne biraju i novi ministri i ujedno odgovorio: - Ovo najbolje pokazuje da parlamentarne većine nema. - Maske su danas pale i samo slijepi ne vjeruju, poručio je dojučerašnji šef Sabora Božo Petrov. Pozvao je HDZ da, ako drži do legitimiteta, predlože ministre. Ako to ne naprave i ako budemo morali čekati drugi krug lokalnih izbora, onda danas svjedočimo najtužnijem danu i prijevari svih građana Hrvatske. Ivan Pernar prozvao je Željka Glasnovića: - General Glasnović bit će licemjer bude li glasao za Jandrokovića. HDZ mu je obećao da će plaćati neke mirovine, ja mu poručujem da neće, jer HDZ laže. Apeliram na njegovu savjest, rekao je Pernar i pozvao ga da ne glasa za Jandrokovića. - Ako ne pritisnete zeleno svjetlo ući ćete u povijest kao čovjek koji je lupio šakom o stol i reći – neće komunisti udbaši voditi Hrvatsku – rekao je Pernar, na što mu je Glasnović uzvratio: - Mister Pernar, papiga najbolje govori, a najgore leti. Ja ne trebam savjetnika za savjest. Jeste li se ikad ustali i rekli da su Hrvati iz BiH zapostavljeni? Moja je savjest čista, a Bruna Esih je čista srca. Vi imate samo spiku i um, a dušu nemate, rekao je Glasnović. Jandroković je ispred sabornice potvrdio da glasovanje o novim ministrima neće biti na dnevnom redu prije izbora: - Imali smo sastanak gdje sam primijetio da većina klubova želi dođe do prekida i stanke, te da prva sjednica bude nakon lokalnih izbora. Sukladno poslovniku, predsjednik Sabora je taj koji će utvrditi, a ja smatram da treba doći do smirivanja situacije, okrenimo se lokalnim izborima. Jandroković se nasmijao na opasku da je on jedini profitirao u cijeloj situaciji, budući da je zasjeo u fotelju godinu i pol ranije nego što je bilo dogovoreno: - Ah, slušajte, možda je to i teret. Ja bih radije da je sve išlo po dogovorenom planu, ali kolege iz Mosta su odlučili drugačije. O ispunjenim željama Glasnovića u zamjenu za glas Jandrokoviću: - Svaki od zastupnika glasao je po savjesti, ali naravno da je bilo političkih dogovora. Ipak, ovaj dogovor je legitiman i mi ćemo sve potpisano ispuniti - rekao je Jandroković i na kraju progovorio o 'neobičnoj suradnji' SDP-a i Mosta: - Bilo smo svjedoci te suradnje, pogledajte njihov način kako su djelovali prema suparnicima, koliko je bilo pritisaka, uvreda. Oni su zadnji koji bi trebali prigovarati.