Oporbena Demokratska stranka Srbije (DSS) poslala je u parlament prijedlog rezolucije o genocidu nad Srbima, Židovima i Romima u Nezavisnoj Državi Hrvatskoj (NDH) tijekom Drugog svjetskog rata. Predsjednica DSS-a Sanda Rašković Ivić izjavila je novinarima da je predložena rezolucija "dug žrtvama i povijesnim činjenicama”. – Potaknuti smo činjenicom da Srbija prema ovom zločinu nad Srbima nije istaknula nikakav stav. Mi ga dugujemo, jer se broj žrtava pokušava falsificirati, od Tuđmanovih 35.000 do današnjih dvije tisuće ljudi koji se spominju kao žrtve u hrvatskim medijima – rekla je Rašković Ivić. Ističući da u jugoistočnoj Europi "nema pomirenja bez suočavanja sa prošlošću" ustvrdila je da rezolucija nije usmjerena prema današnjoj Hrvatskoj. Rašković je ocijenila da je zločin nad Srbima, Židovima i Romima u NDH  “smišljen i planiran genocid kako je definirano Konvencijom o sprečavanju i kažnjavanju genocida”. DSS u prijedlogu rezolucije poziva članice EU i države na čijem teritoriju su počinjeni zločini da osudom genocida pridonesu pomirenju. Također se traže izmjene kaznenog zakona kojima bi genocid nad Srbima, Židovima i Romima u NDH postao kazneno djelo, a oni koji ga negiraju bili sankcionirani. Stranka predlaže da srbijanska vlada odredi datum za Dan sjećanja na žrtve genocida u NDH, kada bi se u školama u Srbiji organizirao poseban školski sat povijesti. Predviđa se i gradnja "Memorijalnog kompleksa srpskim žrtvama genocida" čiji bi dio bio znanstveno-istraživački i obrazovni institut za utvrđivanje broja žrtava i proučavanje zločina nad Srbima. U rezoluciji se također predlaže obilježavanje svih mjesta zločina, masovnih grobnica i jama u koje su bacane žrtve, rekla je  Rašković Ivić. >>Dačić žestoko napao Hrvatsku pa zaključio: Blokira nas EU, a ne Velika Britanija i Hrvatska 