Foto: Hina PREDSJEDNICA Republike Hrvatske Kolinda Grabar-Kitarović rekla je na sigurnosnom forumu „2BS“ koji se održava u Budvi u Crnoj Gori da je obaveza lidera zemalja regije koje su već članice Europske Unije i NATO da vrate pozornost na jugoistočnu Europu. "Potrebno je poticati vrijednosti koje su nam prirodne, a ne nametnute" "Naša je obveza uvjeriti EU i NATO da se vrati pozornost na ovu regiju jer samo obećanje članstva više nije dovoljno. Potrebno je učiniti konkretne korake. Potrebno je uz gospodarske i socijalne reforme koje se predviđaju čvrsto stajati na političkim reformama i poticati one vrijednosti koje nam nisu nametnute već koje su prirodni dio i naših svjetonazora", kazala je Grabar-Kitarović. Sudjelujući na panelu zajedno s predsjednicima Crne Gore i Slovenije Filipom Vujanovićem i Borutom Pahorom, hrvatska je predsjednica izjavila da bi se procesom proširenja EU na zemlje jugoistočne Europe EU kompletirala. "Podržavamo Crnu Goru i BiH, koju treće snage vuku u suprotnom pravcu" "Čestitam Crnoj Gori prijem u NATO i nastavit ćemo vas podržavati i na putu ka EU, kako bi izbjegli zamke na koje smo mi nailazili u procesu pridruženja", poručila je hrvatska predsjednica ističući da je "sada neophodna podrška i Bosni i Hercegovini da čvrsto stane na put euroatlanskih integracija". "Ono što je iznimno bitno da svi mi podržimo institucije BiH, čvrsto i odlučno, u njihovoj namjeri i odluci na putu euroatlanskih integracija. Vakuum koji je do sada stvoren nedostatkom interesa EU i NATO-a za stanje u toj državi ispunjava se interesima trećih država i trećih snaga koje vuku BiH u suprotnom pravcu", kazala je predsjednica Grabar-Kitarović. Pahor: Potreban je dijalog i nova etapa suradnje s Moskvom Predsjednik Slovenije Borut Pahor rekao je da je zbog krize EU jasno da proširenje neće ići onako kako je planirano, te će da vjerojatno poslije Crne Gore i proširenje NATO-a biti usporeno. Zbog toga, kako je kazao, dužnosnicima EU prenosi stav da pitanje ulaska zemalja regije nije "tehničko već bitno političko pitanje". "Kao što je NATO shvatio da ulazak Crne Gore nije samo neko tehničko pitanje već političko, strateško pitanje. To što je NATO napravio u vezi proširenja na Crnu Goru, mislim da nedostaje EU u odnosu na zemlje zapadnog Balkana" kazao je Pahor. Predsjednik Slovenije pozvao je Bruxelles da učini sve kako Balkan ne bi ponovo postao sigurnosni problem, jer su odnosi u regiji pogoršani, a proširenje Europske unije nece ići brzo. "Mislim da nam je potreban dijalog s Moskvom i neka nova etapa suradnje s tom zemljom", rekao je Pahor. Vujanović: Bili smo jedina država izvan NATO-a od Portugala do Turske Crnogorski predsjednik Filip Vujanović kazao je da je ulazak njegove zemlje u NATO korak bliže EU. On očekuje od Rusije da prihvati činjenicu da je Crna Gora u Savezu. "Bili smo jedina država na Mediteranu od Portugala do Turske koja nije članica NATO-a. Mi smo, dakle, i po svom geopolitičkom položaju dio euroatlantske zajednice", rekao je Vujanović.