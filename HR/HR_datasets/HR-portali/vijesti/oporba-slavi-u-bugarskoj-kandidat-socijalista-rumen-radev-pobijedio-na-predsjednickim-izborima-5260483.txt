Rumen Radev, kandidat oporbenih bugarskih socijalista sklon Rusiji, pobijedio je na predsjedničkim izborima u Bugarskoj u nedjelju s 59,35 posto glasova, pokazali su službeni rezultati izbornog povjerenstva, koji još uvijek nisu konačni. Kandidatkinja premijera Bojka Borisova i njegove konzervativne stranke GERB,  Cecka Cačeva osvojila je 36,17 posto glasova, priopćilo je izborno povjerenstvo na temelju prebrojanih 99,33 posto glasova. Konačni službeni rezultati bit će objavljeni u srijedu, a novi predsjednik preuzet će dužnost 22. siječnja. General Radev (53), bivši  je zapovjednik zračnih snaga sklon ukidanju europskih sankcija Moskvi. Njegova pobjeda mogla bi približiti Bugarsku Rusiji i time izazvati nezadovoljstvo Europske unije i NATO-a, smatraju analitičari. Radev te strahove odbacuje i ističe da je on "general NATO-a formiran u Sjedinjenim Državama" i da Bugarska nema alternative do pripadnosti EU-u i NATO-u. On je rekao u nedjelju da želi "dobar dijalog s predsjednicima SAD-a i Rusije". Bugarski premijer Bojko Borisov najavio je u nedjelju da će podnijeti ostavku nakon poraza kandidatkinje vladajuće stranke desnog centra na predsjedničkim izborima.