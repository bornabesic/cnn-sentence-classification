U povodu obilježavanja 25. obljetnice državnosti Republike Hrvatske u subotu na Pantovčaku, u organizaciji cijelog državnog vrha, održan je svečani prijem na kojemu su predsjednica Republike Kolinda Grabar-Kitarović te predsjednici Hrvatskog sabora i Vlade, Željko Reiner i Tihomir Orešković, pozvali na zajednišvo koje je donijelo Hrvatskoj samostalnost, ali je i danas važno za napredak i razvoj zemlje. Svečani prijem u povodu četvrt stoljeća hrvatske državnosti okupio je oko dvije tisuće uzvanika - među kojima su bili čelnici Sabora i Vlade, predstavnici diplomatskoga zbora te brojni uglednici iz hrvatskoga političkoga, javnoga i kulturnoga života, no na prijemu nije bilo predstavnika SDP-a, a niti prvog potpredsjednika tehničke Vlade Bože Petrova (Most). Predsjednica Grabar-Kitarović u prigodnom obraćanju ustvrdila je da je puno postignuto u proteklih 25 godina hrvatske državnosti, no i da je puno izazova pred nama, vezano uz gospodarski rast i demografsku obnovu, za koje nam je potrebno zajedništvo. "Vjerujem u uspjeh i našu zemlju. Sve možemo postići ako radimo zajedno. Ostavimo prošlost povjesničarima i okrenimo se budućnosti. Imamo potencijala, da bismo ih proveli trebaju nam hrabrost, vizija i strategija", poručila je predsjednica koja je obraćanje završila riječima: "Vjerujem u te, zemljo moja Hrvatska". Predsjednik Hrvatskoga sabora akademik Željko Reiner u svom je govoru parafrazirao riječi američkoga političara Martina Luthera Kinga rekavši kako smo uspjeli ostvariti san o kojemu je sanjao taj poznati političar. Istaknuo je kako je njegova generacija imala san, o slobodnoj demokratskoj Hrvatskoj, te dodao kako Martin Luther King nije doživio da vidi ostvarenje svoga sna, ali smo mi u Hrvatskoj dočekali da naš san postane stvarnost. Zahvalio je svima koji su zaslužni što je taj stoljetni san Hrvata postao stvarnost. "Ta stvarnost je neprocjenjiva, ali san je samo djelomično ostvaren. Mi danas imamo slobodu, neovisnost i demokraciju, ali još uvijek nemamo prosperitet i standard građana kakav smo sanjali. Uvjeren sam da ćemo zajedništvom postići i taj ostatak sna", istaknuo je predsjednik Sabora. Predsjednik tehničke Vlade Tihomir Orešković također je naglasio uspjehe postignute u proteklih 25 godina. "Hrvatska je danas slobodna, neovisna i demokratska država zahvaljujući svima onima koji su dali svoj život i zdravlje za slobodu. Ne smijemo nikada zaboraviti njihovu žrtvu", rekao je Orešković. Dodao je kako je Hrvatska "mala demokracija" koja ima ogroman potencijal koji se tek počeo realizirati. "Želimo stvoriti dinamičnu ekonomiju i modernu državu koja će stvarati nove vrijednosti i građanima omogućiti dostojan život. Siguran sam da ćemo zajedno to uspjeti stvoriti", poručio je Orešković čestitavši još jednom svim građanima Dan državnosti. Prijem, u zajedničkoj organizaciji Vlade, Sabora i Ureda predsjednice Republike, okupio je predstavnike političkih stranaka (HDZ-a, HNS-a, Hridi, Mosta...), ministre i saborske zastupnice, diplomate, predstavnike vjerskih zajednica, vojnih vlasti, civilnih udruga, pravosuđa, zdravstvenih i kulturnih ustanova, te brojne poznate sportaše, glumce, pjevače i druge javne osobe. Zamjenik predsjednika HDZ-a Milijan Brkić u izjavi novinarima pozvao je da se na današnji dan "ne forsiraju podjele" koje su, kako je rekao, imaginarne naravi. "Potiču ih oni koji nažalost ne žele dobro ni Hrvatskoj ni hrvatskom društvu. Hvala Bogu, imamo hrvatsku državu i sada se moramo boriti za nju, za kvalitetu života i urediti je onako kakva bi trebala biti, po mjeri čovjeka", rekao je Brkić. Predsjednik HNS-a Ivan Vrdoljak rekao novinarima da je vrijeme velikih podjela, po njegovu mišljenju, prošlost. "Postigli smo puno, ostvarili samostalnost i velike političke ciljeve. Danas imamo nove izazove i nove fokuse. Mislim da je svima jasno što bi trebalo biti u budućnosti - ne politička prepiranja, već osiguranje ljepše i bogatije Hrvatske", rekao je novinarima predsjednik HNS-a na svečanom obilježavanju Dana državnosti. Na prijemu su bili mnogi uglednici iz političkog, poslovnog, kulturnog, sportskog i vjerskog svijeta kao što su Milan Bandić, Luciano Moše Prelević, Josip Bozanić, Branko Roglić, Ivan Tolj, Dražen Klarić, Boris Trupčević, Goran Gavranović, Anja Šovagović Despot, Ivan Zvonimir Čičak, Zvonimir Šeparović, Iva Majoli, Zvonko Kusić, Ljubo Ćesić Rojs... >> Petrov: Žrtva branitelja obvezala nas je na promjenu smjera Hrvatske. Orešković: Pokazali smo zajedništvo u prijelomnim trenucima >> Obilježen Dan državnosti u Vukovaru: Političari nisu znali iskoristiti ono što su im branitelji dali 