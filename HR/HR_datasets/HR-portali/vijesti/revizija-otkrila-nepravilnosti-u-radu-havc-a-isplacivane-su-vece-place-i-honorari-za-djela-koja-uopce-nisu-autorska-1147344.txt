Ravnatelj Hrvatskog audiovizualnog centra (HAVC) Hrvoje Hribar rekao je kako je iznenađen upravo objavljenim negativnim mišljenjem Državnog ureda za reviziju o radu HAVC-a za 2015. godinu. Državnoj reviziji pokazali su, kaže, sve prijašnje revizije, od internih, onih Ministarstva do nezavisnih te ustvrdio da ni jedan od tih nalaza "ove, navodne nepravilnosti nisu smatrali pogreškom ili grijehom". Hribar smatra kako revizija ne uviđa glavni temelj čitavog sustava političke neovisnosti HAVC-a, "a to je da o programu odlučuje Hrvatsko audiovizualno vijeće, temeljem kojih odluka onda ravnatelj potpisuje ugovor s korisnikom". "Revizija je, na način koji je prilično originalan, vidjela da bi ustvari ministar kulture trebao potpisati sve odluke vezane uz proizvodnju hrvatskog filma", ustvrdio je. Ministrica kulture Nina Obuljen Koržinek izjavila je za Novu TV kako će u slučaju HAVC-a, kao i u svakom drugom slučaju, postupiti u skladu sa zakonom te "vrlo pažljivo proučiti sve nalaze i poduzeti sve korake koji se od nje očekuju". Bruno Kragić, predsjednik novog Upravnog odbora HAVC-a, koji će u ponedjeljak imati prvu konstituirajuću sjednicu, rekao je za HRT da će se na toj sjednici razmotriti primjedbe navedene u izvješću i krenuti u njihovo rješavanje, s obzirom da je Upravni odbor tijelo koje imenuje i razrješuje ravnatelja. U mišljenju revizije navodi se, među ostalim, kako je tijekom 2015. Hribar raspolagao sredstvima na temelju zaključenih ugovora, u iznosima iznad 50 tisuća kuna, bez odluke Upravnog odbora, a za iznose iznad 200 tisuća bez suglasnosti osnivača, Ministarstva kulture. Zaključeno je i da financijski izvještaji HAVC-a često ne iskazuju objektivno i istinito rezultate poslovanja te stanje imovine i obveza, da Financijski plan Centra ne sadrži prihode iskazane po vrstama, rashode i izdatke predviđene za trogodišnje razdoblje, te obrazloženje prijedloga. Među nepravilnostima su i plaćanje parkirnog mjesta iako HAVC nema službeno vozilo, obračunavanje plaća po višim koeficijentima od propisanih, omogućivanje korištenja mobilnih telefona za 15 vanjskih suradnika i isplaćivanje autorskih honorara za poslove koji nisu autorska djela. S obzirom da nije donesen Nacionalni program za razdoblje od 2015. do 2019., svi drugi akti koji su doneseni na temelju njega nisu u skladu sa Zakonom, napominje se. Prema reviziji, nisu osigurani pokazatelji na temelju kojih je moguće dati ocjenu mogu li i na koji način odabrani projekti i programi u 2015. na temelju javnih poziva, pridonijeti razvoju hrvatske kulture te nije moguće pratiti opravdanost troškova namijenjenih financiranju projekata i programa. Nepravilnosti utvrđene revizijom, "dijelom su posljedica nedovoljno učinkovitog sustava unutarnjih kontrola, te su utjecale na izražavanje nepovoljnog mišljenja", zaključuje se u mišljenju. Na Izvješće o reviziji od 10. siječnja ove godine, HAVC je dostavio prigovor koji nije prihvaćen, te je ono konačno. >>U Milanovićevoj Vladi isplaćeno 307.785 kuna za inozemne dnevnice. Saucha: Sve ću prijaviti DORH-u 