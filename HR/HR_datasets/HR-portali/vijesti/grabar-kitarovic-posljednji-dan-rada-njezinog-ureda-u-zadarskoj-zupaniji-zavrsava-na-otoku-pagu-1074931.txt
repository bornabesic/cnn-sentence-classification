Hrvatska predsjednica Kolinda Grabar Kitarović sudjelovala je jučer na Gospodarskom forumu otoka Paga u Novalji, na kojem su uz nju bili i predstavnici diplomatskih misija i međunarodnih organizacija akreditiranih u Hrvatskoj te 160 gospodarstvenika s otoka Paga. Svoje gospodarsko-razvojne projekte predstavili su predstavnici Zadarske i  Ličko-senjske županije,  gradonačelnik Paga Željko Maržić, Novalje Ante Dabo, načelnik općine Povljana Ivo Pogorilić te načelnik općine Kolan Šime Gligora. Uvod u Gospodarski forum bila je diplomatska čajanka u Vrtovima lunjskih maslina, jedinstvenom botaničkom rezervatu tisućljetnih autohtonih maslina, od čijih je listića proizveden čaj, s etiketom originalnog otočkog proizvoda, a koji su gosti tom prigodom mogli kušati. Po završetku Gospodarskog foruma, koji je uz predstavljanje resursa i osmišljenih projekata protekao u druženju gostiju i domaćih poduzetnika, okupljeni su se preselili na Trg Bazilika u centru Novalje gdje su djeca iz KUD-a Naška izvela prigodni program.   Gospodarski skup u Novalji završio je druženjem u hotelu Loža.  Predsjednica Grabar Kitarović je rekla kako posljednji dan rada njezinog ureda u Zadarskoj županiji završava na otoku Pagu. Zahvalila je diplomatskom zboru na dolasku, vjerujući da su prepoznali perspektivu tog kraja te poručila kako se nada da će se vratiti i kao prijatelji i gosti, ali i pomoći u pridobivanju investicija za budući razvoj otoka. Istaknula je važnost prometne povezanost otoka s kopnom, zdravstvenu i drugu skrb kao i kvalitetne internetske veze te rekla da će o tome razgovarati s resornim ministrima i s predsjednikom vlade. >>Predsjednica Grabar-Kitarović nazočila inauguraciji Hashima Thaçija >>Kolinda Grabar Kitarović: Ne smijemo mirno i šutke gledati kako nam otoci ostaju pusti 