Usred ofenzive iračke vojske na Mosul, drugi najveći grad u državi koji je više od dvije godine pod kontrolom džihadista ISIS-a, CNN je zabilježio trenutak topline u ratnom vihoru. Jedan časnik iračke vojske, član elitne Zlatne divizije specijalnih snaga, bio je stacioniran u blizi kontrolne točke Bartella, nekih 25 kilometara istočno od samog Mosula, kad je među ljudima koji su napuštali rubne dijelove grada spazio poznata lica.  U koloni izbjeglica ovaj je časnik, prezimena Salam, ugledao svoju majku, oca, brata i nećaka od kojih je bio odvojen otkad je ISIS preuzeo kontrolu nad Mosulom 2014. godine. Nakon što je zagrlio roditelje i brata, Salam je dignuo malog nećaka u naručje i pao s njime na koljena, obasipajući ga poljupcima.   Kasnije je Salam za CNN rekao da je njegova obitelj napustila svoju kuću sat vremena nakon što su došli džihadisti koji su civilima naredili da se vrate u granice samog grada, još uvijek pod njihovom kontrolom. Njegov je otac zamolio džihadiste da ma udaju nekoliko minuta da skupi svoju obitelj u kući, a kad je on došao do njih koalicijske su snage počele bombardirati položaje ISIS-a. Obitelj je iskoristila priliku i pobjegla prema položajima iračke vojske. Ovaj je časnik otkrio CNN-u da su protekle dvije i pol godine bez obitelji bile "noćna mora" i da još uvijek ne može vjerovati da su živi.