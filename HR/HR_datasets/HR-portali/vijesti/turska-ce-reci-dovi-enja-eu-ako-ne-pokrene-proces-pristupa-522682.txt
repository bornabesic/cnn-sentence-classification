Turska će reći "doviđenja" Europskoj uniji ukoliko ona ne otvori nova poglavlja pregovora o pristupu Ankare, rekao je u utorak turski predsjednik Recep Tayyip Erdogan. "Ne preostaje vam drugo nego da otvorite poglavlja koja niste otvorili", rekao je Erdogan u govoru u Ankari. "Ako ih otvorite, jako dobro. U suprotnom, doviđenja". Kriza s Turskom dosegnula je vrhunac u ožujku, tijekom kampanje za referendum o proširenju ovlasti predsjednika Erdogana koji optužuje njemačke i nizozemske čelnike za nacističke i fašističke postupke nakon zabrane skupova u njihovim zemljama na kojima su trebali sudjelovati članovi turske vlade. Većina država članica EU-a kritizira masovne čistke pokrenute nakon neuspjelog državnog udara, kao i uhićenja čelnika prokurdske oporbe, intelektualaca i novinara. Turski predsjednik Erdogan u utorak se vratio u članstvo svoje stranke AKP, nakon što je službeno prekinuo veze s tom strankom kad je izabran za predsjednika države 2014., kao što predviđa ustav. U skladu s jednom od odredbi ustavne reforme koja je izglasana na referendumu 16. travnja, ponovno može postati njezin član. Ta mjera omogućuje Erdoganu da na izvanrednom kongresu 21. svibnja ponovno postane predsjednikom Stranke pravde i razvoja (AKP) čiji je bio suosnivač 2001. i koja 15 godina dominira turskom političkom scenom i pobjeđuje na svim izborima od 2002. Erdogan je službeno prekinuo veze s AKP-om kada je u kolovozu 2014. izabran za predsjednika, ali je zadržao veliki utjecaj na stranku. Turski tv-kanali izravno su pratili predsjednički konvoj na putu do sjedišta stranke čije pročelje resi divovski portret šefa države. Turski predsjednik je zatim potpisao dokument kojim se službeno potvrđuje njegov povratak u redove AKP-a, praćen pogledima stotina zastupnika i članova stranke koji su pjevali himnu. "On se vraća u gnijezdo, AKP koji je osnovao", rekao je premijer Binali Yildrim. "Dobrodošao, počašćeni smo vašim dolaskom". Erdoganovi kritičari upozoravaju da ta mjeru ukida predsjedničku nepristranost, na što on odgovara da je utemeljitelj republike Mustafa Kemal i sam bio na čelu stranke dok je upravljao Turskom. Tijekom izvanrednog kongresa 21. svibnja AKP će imenovati Erdogana svojim novim čelnikom, rekao je u utorak premijer Yildrim, koji je trenutno na čelu stranke. 