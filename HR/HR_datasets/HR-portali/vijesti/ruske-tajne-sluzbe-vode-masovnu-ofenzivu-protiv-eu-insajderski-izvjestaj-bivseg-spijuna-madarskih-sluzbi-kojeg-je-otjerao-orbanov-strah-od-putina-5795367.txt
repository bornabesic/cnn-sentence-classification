Bivši visokorangirani mađarski obavještajac izjavio je kako ruske tajne službe predstavljaju vrlo visoku prijetnju cijeloj Europi, te kako je u Mađarskoj prisutno nekoliko stotina ruskih operativaca. Bivši izvršni šef operacija mađarske civilne protuobavještajne službe Ferenc Katrein napustio je obavještajnu zajednicu 2013. nakon 13 godina rada, jer se više nije slagao s vodstvom, i od tada živi u inozemstvu. Vodeći mađarski nezavisni portal Index.hu razgovarao je s Katreinom u neimenovanoj stranoj zemlji, koji im je prenio svoja iskustva iz mađarskog Ureda za zaštitu ustavnog poretka (AH), gdje je primarno bio zadužen za kontrašpijunažu te borbu protiv ekstremizma, radikalne desnice i međunarodnog terorizma. Iako se kroz intervju trudio ne kritizirati izravno svoje bivše kolege i šefove, osudio je praksu rotiranja međunarodno priznatih stručnjaka na druge pozicije unutar tajne službe u ime 'optimizacije'. Diplomatski je objasnio i zašto je sam napustio AH. - Osjećao sam da se profesionalne vrijednosti i principi kojih se držim nisu ostvarivali u zadnjem periodu moje službe. Smatrao sam da se ne bih mogao identificirati sa stvarima koje ne odgovaraju mojem profesionalnom pristupu, rekao je. U proteklih nekoliko godina, potvrdio je, promijenio se politički stav Mađarske spram Rusije, te su mađarske tajne službe bile izložene političkoj blokadi. Na pitanje koliko je trenutno ozbiljna ruska prijetnja Europi na ljestvici od jedan do deset, rekao je: 'Devet ili deset, najviša razina.' - Protiv Europske unije se vodi ofenziva tajnih službi, a operacije čiji je cilj širenje utjecaja, u kojima Rusi imaju ozbiljno profesionalno iskustvo i tradiciju, su velik dio te ofenzive. Rusija ima utjecaj na pogoršavanje izbjegličke krize, pogotovo tako što ju iskorištava za propagandu i jačanje utjecaja, kazao je Katrein. Komentirao je i izjavu bivšeg premijera Ferenca Gyurcsanyja, koji je rekao kako u Mađarskoj trenutno boravi 600 do 800 ruskih agenata. - Termin 'agent' je profesionalno vrlo netočna. Ako je pričao o aktivnim, operativnim obavještajcima, taj je broj daleko prenapuhan. No ako brojimo cijelu mrežu osoba povezanih s ruskim obavještajnim službama, koje služe ruskim interesima, taj se broj čini realističan. - Točan broj znaju samo agencije koje su ih poslale, mađarske protuobavještajne agencije govore jedino o 'osobama osumnjičenima za špijunažu', tako se kategoriziraju diplomati i nediplomatsko osoblje akreditirano u ambasadama. Osim tradicionalnih pozicija koje nude diplomatski imunitet, vrijedi zabilježiti osobe koje su povezane s raznim državnim tvrtkama, zračnim prijevoznicima, putničkim agencijama, kulturnim centrima, obrazovnim institucijama i državnim medijima, prema procjeni profesionalnih protuobavještajaca, rekao je Katrein i procijenio kako oko 30-40% djelatnika ruske ambasade spada u 'osobe osumnjičene za špijunažu'. - Teško je reći točan broj, jer tajne službe razmišljaju regionalno, a ne o pojedinim državama. Može se dogoditi da diplomat koji je akreditiran u Mađarskoj djeluje kao obavještajac pod diplomatskim imunitetom u susjednim državama. Katrein je objasnio i koji je bio cilj vježbi koje je paravojna Mađarska nacionalna fronta (MNA) provodila pod pokroviteljstvom ruske vojne tajne službe GRU. MNA je provodila vježbe s airsoft oružjem zajedno s ruskim diplomatima, koje su mediji povezali s GRU-om. Njihov je cilj, vjeruje se, bilo 'podizanje spremnosti na akciju', a Katrein napominje kako 'akcija' može značiti mnogo stvari, od ometanja javnih usluga do činjenja javnih zločina. - Sve to je vrlo pogodno za testiranje sigurnosnog sustava države i njezinih vlasti. Tko, kada, kako i s kojim snagama reagira na takve akcije, tko sudjeluje u njihovom suzbijanju, koja je hijerarhija donošenja odluka, i koji je proces donošenja odluka - mnogo toga se može otkriti uz pomoć takvih akcija, rekao je. Iako su mađarske obavještajne službe znale da je MNA povezana s GRU-om, paravojna skupina raspuštena je tek nakon ubojstva policajca u selu Bonyju, a grupu je raspustio policijski protuteroristički centar TEK. Katrein žali što tajne službe nisu bile više proaktivne, već je glavna odgovornost za prevenciju spala na ministarstvo unutarnjih poslova, no nije mu jasno zašto je došlo do toga. - Ne postoje profesionalni razlozi koji bi to objasnili. Vjerojatno nismo htjeli direktan sukob sa stranom obavještajnom agencijom ili državom, rekao je Katrein, i pojasnio kako je vjerojatnije da se mađarska državna politika bojala sukoba s Vladimirom Putinom nego da su se tajne službe bojale sukoba s GRU-om. Tvrdi da je jedan od najvećih profesionalnih izazova otkrivanje duboko infiltriranih operativaca, koji mogu učiniti najveću štetu. - Ruske službe poznate su po tome što misle 10 do 20 godina unaprijed. Izgrađuju karijere agenata koji su naseljeni u ciljanim državama u područjima za koja misle da će biti bitna na dulji rok - politika, energetika, pravo, pravosuđe, sigurnosne službe, znanost, mediji, itd. Nakon što su dužnosnici mađarske vlade javno izjavili kako vjeruju da George Soroš prijeti nacionalnoj sigurnosti Mađarske više nego Kremlj, Katrein je rekao kako u AH-u ne postoji odjel koji prati Soroševe nevladine udruge. - Ne želim se praviti da sam neki neustrašivi protuobavještajac, ali ne plaše me nevladine udruge poput Helsinškog odbora ili Mađarske unije za ljudska prava, i ne skrivam se u kutu od njih. Ne mogu ih zamisliti kao organizacije koje pripremaju nasilnu promjenu vlasti. Ali ja također ne mislim ni da je borba protiv korupcije pokušaj rušenja ustavnog poretka, rekao je. Osudio je i takozvane sigurnosne stručnjake koji na državnoj televiziji napadaju NATO, tvrde kako je izbjeglička kriza kontrolirana invazija i kako bi policija trebala smjeti pucati na granici, ili odbacuju tvrdnje da se Rusija uplela u američke predsjedničke izbore kako bi pomogla Donaldu Trumpu. - Vrlo je teško nekome s bogatim iskustvom u ovom polju ostati tiho kad čuju takve izjave. Vrlo je lako procijeniti orijentaciju ove takozvane grupe profesionalanaca. Oni koji se smatraju stručnjacima dok paničare i pričaju o ratu i invaziji nisu stručnjaci, već nešto drugo. Morate izaći van i vidjeti je li rat. A ako nije, razmislimo malo o tome, rekao je.