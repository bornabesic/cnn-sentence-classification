Papin apel vladi i društvu Venezuele za sprečavanje nasilja i poziv na molitvu za Makedoniju Na početku podnevnog nagovora u nedjelju 30. travnja na Trgu sv. Petra u Vatikanu papa Franjo rekao je kazao kako iz Venezuele ne prestaju pristizati dramatične vijesti o eskalaciji sukoba, poginulima, ranjenima i zatvorenima. Iskazao je solidarnost s obiteljima žrtava i obećao moliti za poginule, izvijestio je Radio Vatikan. U isto je vrijeme uputio i apel venecuelskoj Vladi i svim sastavnicama venezuelskoga društva kako bi se izbjeglo svako daljnje nasilje, kako bi se poštovala ljudska prava, a rješenja za tešku humanitarnu, društvenu, političku i gospodarsku krizu, potražila u pregovorima. Povjerivši nakanu mira, pomirenja i demokracije u toj zemlji, Presvetoj Djevici Mariji, okupljene je pozvao na molitvu za sve zemlje koje prolaze kroz teškoće, posebno spomenuvši Makedoniju. Podsjetivši zatim kako je u Veroni u subotu blaženom proglašena Leopoldina Naudet (Node), utemeljiteljica Sestara Svete Obitelji, Papa je nazočne pozvao na sudioništvo u radosti i zahvali sa spomenutom kongregacijom. Kako se kršćanska formacija temelji na Božjoj riječi, papa Franjo podsjetio je da je ovu nedjelju u Poljskoj “Biblijska nedjelja”, kad se po župskim crkvama, u školama i u medijima, javno čita ulomak iz Svetoga pisma te je čestitao na spomenutoj inicijativi. Papa je zatim zahvalio članovima katoličke akcije, koje je prije podnevnog nagovora primio u audijenciju, na njihovoj prisutnosti te preko njih pozdravio i njihove obitelji, djecu, mlade i starije osobe, potičući ih na daljnji napredak. Pozdravivši zatim sve okupljene na ovoj marijanskoj molitvi, posebno je spomenuo vjernike iz Španjolske, Hrvatske, Njemačke i Portorika, te ih pozvao da se obrate Mariji i da joj zahvale – na poseban način – za upravo završeno apostolsko putovanje u Egipat. Sveti Otac je Gospodina zamolio da blagoslovi sav egipatski narod, egipatske vlasti, kao i kršćanske i muslimanske vjernike te da Egiptu udijeli mir. Nakon molitve Kraljice Neba, Papa je okupljenome mnoštvu udijelio blagoslov te ih otpustio. 