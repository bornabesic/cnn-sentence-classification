Damir Malora uskoro će peti put postati otac. Supruga treba roditi za desetak dana, i jedina stvar koju joj Damir brani jest čitanje vijesti s internetskih portala i listanje dnevnih novina. - Bojim se da joj se nešto ne dogodi. Ovo su stresne situacije, ne samo za vozače, već i za njihove obitelji. Tako da se vodim onom, što manje zna, to bolje. Vjerojatno bi mi zabranila odlazak na posao - kaže. Damir je vozač koji radi za Uber od prvog dana otkako je ovaj svjetski digitalni taksi servis sredinom listopada prošle godine stigao u Zagreb. U godinu dana odvozio je više od 5000 vožnji, ima 200-tinjak stalnih korisnika i poslom je i više nego zadovoljan. No zadovoljstvo je kratko splasnulo u proteklih nekoliko dana otkako su vozači Ubera doživjeli velike neugodnosti. I on sam imao je neugodnosti, psovali su mu majku, prijetili, no na takve provokacije ostao je hladan. Prvo su njegovog kolegu verbalno napali velikogorički taksisti ispred Zračne luke dr. Franjo Tuđman, da bi u ponedjeljak navečer šestorica huligana maskirana fantomkama na ulici ispred zagrebačkog Filozofskog fakulteta divljački nasrnuli na automobil čiji je vozač bi suradnik Ubera, razbili stražnje staklo i u automobil ubacili zapaljenu krpu. Vozač se spasio u posljednji čas, a policija još uvijek traga za napadačima. - Mogu se samo suosjećati s kolegom. I dalje se nadam da to nema nikakve veze s Uberom, no to je pitanje za policiju. Slično je doživio i moj kolega na parkiralištu kod Autobusnog kolodvora. No takve stvari se događaju kada se u gradu pojave novi igrači i kada se ukine monopol - priča Damir dok sjedimo u društvu još dvojice vozača Ubera. Oni ne žele javno govoriti, a kada ih pitam zašto, uglas odgovaraju. - Ne treba nikome moja slika i ime pa da prođemo kao dečko kod Filozofskog - kažu. Iznenadila ih je, dodaju, podrška putnika, koji se posljednjih tjedan dana voze Uberom. U šali dodaju da im iz zagrebačkog i velikogoričkog Udruženja rade besplatnu promociju svojim nedoličnim izjavama i prozivanjem. Priča s Autobusnog kolodvora dogodila se u veljači ove godine kada je Damirov kolega, Uberov vozač, stao na Botićevom trgu i krenuo prema stranci koja ga je čekala kraj Autobusnog kolodvora. Čim je izašao iz automobila, nekoliko starijih tipova posegnulo je za kamenjem. - Razbili su mu stražnje staklo. Podnio sam kaznenu prijavu, no štetu nitko nije platio. Kada vam ukinu monopol, imate se pravo ljutiti. No kao što se smirio rat zagrebačkog taksi Udruženja i Cammea, smirit će se i ovaj. Gledajte, 80 posto taksista je super. No uvijek ima onih koji su jako lijepo živjeli od ovog posla deranjem putnika, i kojima sada, naravno smetaju jeftiniji - spušta loptu Darko. Uberovi vozači u Hrvatskoj, prema tvrdnjama iz te hrvatske podružnice, dnevno prijave do pet neugodnosti. Pa i jučer dok smo razgovarali, jedan od vozača nazvao je našeg sugovornika i rekao mu kako je upravo doživio neugodnosti na Plesu. - Pleso je jedna od najvatrenijih točaka jer smo na terenu velikogoričkih taksista. Gotovo nema vožnje, da tamo ne doživiš verbalni napad - priča jedan naš sugovornik. Dva dana prije nego su napali njegovog kolegu na Plesu, kojeg su opkolila četvorica taksista, a jedan mu pokazao stražnjicu i zaprijetio kako će mu razbiti šajbu, dok mu je drugi poručio kao će mu j.... dijete, verbalno su napali i njega. Osim Plesa, ovi Uberovi vozači ističu još tri najkritičnije točke u gradu gdje su učestala meta ljutite konkurencije. Na prvom mjestu svakako je križanje Gajeve i Tesline ulice gdje je i inače stajalište zagrebačkih taksista. Druga lokacija je kružni tok kraj katedrale, dok je treća na Savskom mostu. Uberovci mi tvrde da su psovke na njihov osobni i na račun njihove obitelji tamo svakodnevica, uz prozivanja da su ilegalci koji ne plaćaju porez i kradu iz novčanika starih taksista. - Gosti hotela i hostela u centru grada mole nas da ih dovezemo najbliže do Trga bana Jelačića. A to je baš mjesto kod taksi stajališta u Gajevoj. Meni je jedan taksist udario vrata, dok su me jednom zagradili da nisam mogao odvesti stranke. U prvom slučaju sam pozvao policiju koja je došla za 45 minuta, no taksist koji me je udario već je bio u bijegu. U drugom slučaju, stranke su odlučile izaći iz mog vozila jer nisu imale vremena čekati da završi natezanje - kaže naš sugovornik. U priču se ubacuje i Damir, dodaje kako stari taksist zapamte automobile Ubera na toj lokaciji jer ispred njihovih očiju uzimaju ili dovoze putnike. - Nekoliko puta sam molio putnike da ih dovezem do jednog obližnjeg raskrižja samo kako ne bi imali neugodnosti - kaže drugi sugovornik. Pokraj katedrale je ista priča. Uberovci se pitaju kako je moguće da tamo stoje taksisti kada nema službenog stajališta. Njihovim obiteljima, priznaju, nije lako gledati na takve sukobe. Naš treći sugovornik na molbu supruge odlučio je raditi samo dnevne smjene. - Iako bi nam zarada bila veća, odlučio sam u dogovoru sa svojom obitelji ne voziti noću. Imam suprugu i troje djece i ne želim da se sami moraju financirati ako se meni nešto dogodi - kaže. Svi naši sugovornici imaju tvrtke i posluju na način da Uberu iznajmljuju vozilo s vozačem. Korisnik vožnju plaća Uberu, Uber uzme dio svoje provizije, dok ostatak odlazi tvrtki. Vlasnici tih tvrtki pak mogu imati više automobila, koje onda na tjednoj bazi mogu iznajmljivati drugim vozačima. - Onaj koji želi raditi može zaraditi i dvije prosječne plaće. No tada nema igranje bele i šaha ili rješavanja listića za kladionicu na stajalištima. No takav način rada za one koji godinama tako taksiraju teško je promijeniti - ističu naši sugovornici. Cammeo taksi i EKO taksi osudili su napad nepoznatih napadača na vozača Ubera. Ivan Pakšec iz Cammeo taksija kaže da susojećaju s napadnutim vozačem jer su i oni na početku svog rada u Zagrebu bili meta raznih napada. - U svojim početcima nailazili smo na žestoke otpore zagrebačkih taksista. Od vrijeđanja do fizičkih napada. S vremenom se situacija smirila. Na Radio taksistima je tada ostalo da se pokušaju prilagoditi i da pokušaju biti konkurentni - kaže Pakšec. Ivana Šimundić iz EKO taksija smatra da se na tržištu moraju boriti kvalitetom, a ne nasiljem. - Mi kao tvrtka nikada ne bismo dopustili takvo ponašanje naših radnika. Ujedno, upravo zbog ovog incidenta, važno je da svi imamo jednake uvjete na tržištu i da pravila struke budu jednaka za sve. Na taj bi se način prijevoznici na tržištu borili kvalitetom, što bi u konačnici bilo najbolje za naše kranje korisnike - rekla je I. Šimundić, a s njom se slaže i Pakšec. (piše: Matija Boltižar) Na Facebooku je osvanula stranica Bojkot “Radio Taxi Zagreb” na kojoj administator poziva građane da bojkotiraju Radio Taxi Zagreb, ali i ostala taksi udruženja koja žele držati monopol u pojedinom gradu. “Potaknuti nedavnim pokušajem ubojstva vozača Ubera u Zagrebu pokrenuli smo ovaj page kojim pozivamo na bojkot usluga Radio Taxi Zagreb, VG Taxi i ostalih taksi udruga koje u 21. stoljeću žele monopol nad uslugom gradskog prijevoza putnika, a da su pri tome vrlo često izuzetno neugodni i bezobrazni prema vlastitim putnicima, frustrirani jer su napokon, pojavom konkurencije, morali cijene prilagoditi tržištu i početi normalno obavljati svoj posao”, piše na stranici. Ujedno pozivaju građane da im šalju svoja neugodna iskustva koja će zatim anonimno objavljivati na stranici. (piše: Matija Boltižar)