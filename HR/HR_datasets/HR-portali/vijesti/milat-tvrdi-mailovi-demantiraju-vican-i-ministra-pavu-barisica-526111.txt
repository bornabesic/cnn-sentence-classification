Josip Milat, gostovao je u petak u Novom danu N1 televizije i komentirao izbor nove voditeljice Ekspertne radne skupine za provedbu kurikularne reforme. - Moram konstatirati da cijeli postupak nije bio baš transparentan. Prije svega, ne stoji činjenica da smo imali mjesec dana da se pogledaju dokumenti, jer ja posjedujem kopije mailova koje smo dobivali iz ministarstva, a prvi datira od 17. svibnja, četiri dana prije izbora, u kojemu se najavljuje da ćemo imati mogućnost uvida. Tad smo dobili samo imena, 18. svibnja nam je rečeno da ćemo moći pogledati, a 19. svibnja smo imali mogućnost vidjeti - rekao je Milat.   - U mailu od 17. svibnja stoji da je dokumentacija opširna i da se moramo strpjeti da bi se moglo to napraviti. U mailu koji je kasnije istog dana došao od savjetnika ministra dobili smo imena 125 ljudi, samo imena, ne i materijale. Osamnaestog smo dobili obavijest da su fotokopirani materijali, da će nam biti poslani, pa nam je poslije vraćeno da neće - rekao je Milat. Na pitanje kako komentira izjavu voditeljice Dijane Vican da su svi dokumenti bili dostupni na uvid članovima Povjerenstva, Milat je rekao: - Ili nije bila ničim informirana ili naprosto ne govori istinu, jer u mailovima izrijekom stoji da je prvi put spomenuta mogućnost da možemo vidjeti dokumente 17., a 18. poslijepodne gospođa Puljiz je uputila mail u kojem predlaže da se vide u ponedjeljak prije sjednice. Kako je moguće da to bude rok od 30 dana ako je jedan dan prije početka sjednice dana mogućnost uvida? Vjerojatno nije ministar bio obaviješten, ali je činjenica da nismo imali mogućnost detaljnijeg uvida, za svih 12 članova Povjerenstva nismo dobili nikakve dokumente ni mogućnost da ih vidimo, morali smo glasovati na riječ. Prijedlog člana uže skupine bio je da se Povjerenstvo izjasni o izboru voditelja tajnim glasovanjem, taj prijedlog nije uspio. Očito svi dokazi upućuju da nije bilo transparentno, da nismo imali mogućnosti. Ja sam bio onaj koji je izjavio da neću glasati za članove Povjerenstva, jer dva poznajem, pa ne mogu glasati, a ostalih deset ne poznajem, pa pogotovo ne mogu glasati za njih. Podsjetimo. dan nakon što je objavljeno da je Jasminka Buljan Culej imenovana novom šeficom za provedbu kurikularne reforme, pala je prva ostavka. Josip Milat, član Posebnog stručnog povjerenstva podnio je ostavku na članstvo u Posebnom stručnom povjerenstvu za provedbu Strategije obrazovanja znanosti i tehnologije. Član Stručnog povjerenstva i bivši ministar obrazovanja, Vedran Mornar, najavio je mogućnost ostavke u spomenutom povjerenstvu, objavila je N1 Televizija. Mornar je mogućnost ostavke najavio ako se pokaže da ima još nepravilnosti u odabiru voditeljice i članova Ekspertne radne skupine za provedbu kurikularne reforme.