Peking je u subotu optužio SAD da destabilizira azijsko-pacifičku regiju nakon izjava novog američkog ministra obrane o otocima na koje pravo polažu Japan i Kina. Trumpov ministar obrane James Mattis, poznat po nadimku 'Bijesni pas', potvrdio je u Tokiju da je arhipelag Senkaku (Diaoyu na kineskom) u Istočnom kineskom moru pokriven vojnim savezom SAD-a i Japana. Na konferenciji za tisak s japanskom kolegicom, Mattis je u subotu kazao da će "SAD nastaviti priznavati japansku upravu nad otocima čime se primjenjuje članak 5 Ugovora o američko-japanskoj sigurnosti". Na maleni nenastanjeni arhipelag pravo polažu i Kina i Japan. Reagirajući na izjavu, kinesko ministarstvo vanjskih poslova ocijenilo je da je japansko-američki ugovor "proizvod Hladnog rata" koji ne smije "zadirati u teritorijalni suverenitet Kine i njezinih legitimnih prava". "Pozivamo američku stranu da usvoji odgovoran stav, prestane s pogrešnim izjavama o suverenitetu nad Diaoyuom i izbjegne još veće kompliciranje tog pitanja destabilizirajući regionalnu situaciju", izjavio je glasnogovornik ministarstva Lu Kang. Diaoyu je "nerazdvojivi dio kineskog teritorija od davnih vremena", zaključio je on.