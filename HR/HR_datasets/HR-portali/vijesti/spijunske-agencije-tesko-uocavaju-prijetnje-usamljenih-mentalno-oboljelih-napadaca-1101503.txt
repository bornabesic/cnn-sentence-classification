Posljednji napadi na civile u SAD-u i Europi ukazali su na problem u naporima obavještajne zajednice da nadzire osumnjičene ekstremiste i spriječi masovna ubojstva, ocijenili su za Reuters američki, britanski i francuski protuteroristički dužnosnici. Ti napadi imaju zajednički nazivnik - provode ih napadači koji imaju povijest mentalnih oboljenja, s malo ili bez izravnih veza s ekstremističkim skupinama, rekli su dužnosnici. Zbog pravne i strateške perspektive protuteroristički istražitelji globalno su usredotočeni na zavjere ekstremističkih skupina s poznatim ideologijama, kao što je Islamska država (IS). U Sjedinjenim Državama, zakoni čija je svrha zaštititi građane od vladinog špijuniranja mogu ograničiti istrage koje se vode o pojedincima ako nije dokazana njihova povezanost sa stranim terorističkim skupinama. Protuteroristički dužnosnici rekli su Reutersu da su svi napadači u posljednjem valu masovnih ubojstava imali povijest očitih mentalnih bolesti. To uključuje masovnu pucnjavu u gay noćnom klubu u Orlandu na Floridi; ubojstvo britanske parlamentarke u sjevernoj Engleskoj; ubojstva policajaca u Baton Rougeu u Louisiani i Dallasu u Teksasu; napad kamionom u Nici na Dan pada Bastille i pucnjavu u trgovačkom centru u Muenchenu u petak. Taktike u takvim napadima u velikoj su suprotnosti s napadima u Parizu u studenome prošle godine i u Bruxellesu u ožujku, koje su provele skupine militanata izravno povezanih s IS-om. Postojeći sustavi prikupljanja obavještajnih podataka o ekstremistima nisu uspostavljeni da identificiraju pojedince s poviješću mentalnih oboljenja koji dolaze u kontakt s ljudima ili propagandom koja ih može potaknuti na nasilje, kazali su dužnosnici. Protuteroristički dužnosnici u SAD-u i Europi govorili su pod uvjetom da oni i njihove organizacije ostanu anonimni. Prije napada u Orlandu počinitelj je gledao džihadističku propagandu na internetu i to vjerojatno onu Islamske države. Međutim, istraga nije pružila dokaze  da je on bio povezan s IS-om ili drugim militantnim organizacijama.  Francuski istražitelji uhitili su pet navodnih suučesnika u napadu u Nici, ali zasad nisu našli dokaze da su napadom upravljali strani militanti, rekli su američki protuteroristički dužnosnik i francuski dužnosnik. Slučaj napadača iz Orlanda, Omara Mateena, možda je najbolji primjer poteškoća u otkrivanju i sprječavanju napada počinitelja koji imaju povijest mentalnih oboljenja. Savezni dužnosnici priznali su da je FBI istraživao Mateena otprilike deset mjeseci 2013. i 2014. nakon što se on navodno hvalio pred kolegama na poslu svojim vezama s al Kaidom i drugim militantnim skupinama. Dok je bio pod istragom, FBI je stavio njegovo ime u tri vladine baze podataka, a svrha jedne od njih je pokrenuti dodatni nadzor ako osoba prođe kroz kontrolu u zračnoj luci ili na granici. Međutim, budući da nije pronađen dokaz da Mateen ima bilo kakve stvarne veze s militantima, FBI je zatvorio istragu i njegovo je ime uklonjeno iz baza podataka, rekla su dva američka obavještajca za Reuters dodajući da su te odluke donesene u skladu sa zakonima čija je svrha ograničiti vladin nadzor nad američkim građanima. Ni CIA niti Nacionalni protuteroristički centar ne smiju prikupljati i zadržavati informacije o američkim osumnjičenicima kojima nisu dokazane veze s međunarodnim terorističkim skupinama. Otprilike tri tjedna prije nego što je napravio pokolj u Orlandu, Mateen je rekao poznaniku da je iscrpljen jer je bio budan cijelu noć zbog istraživanja psihijatrijskog lijeka. Mateen je također rekao toj osobi, kako doznaje Reuters, da se boji da postaje psihotičan. Američki dužnosnici su također izjavili da istražuju ulogu koju su možda imali problemi s mentalnim zdravljem u ubojstvu policajaca u Baton Rougeu i Dallasau. U oba slučaja su napadači pokazivali znakove očitih mentalnih poremećaja i ekstremna stajališta prije nego što su izvršili napade. "Kada netko tko ima problema s mentalnim zdravljem pukne, obično postoji neki vanjski poticaj za to...", rekao je Paul Pillar, bivši analitičar CIA-e. "Identificiranje onih koji bi mogli počiniti takve napade i sprječavanje napada uvijek će biti jako teško."  Organizirane terorističke skupine dovoljno je teško pratiti i zaustaviti, ali samoradikalizirani pojedinci s poviješću mentalnog oboljenja predstavljaju u potpunosti novu vrstu terora, rekao je šef CIA-e i Agencije za nacionalnu sigurnost Michael Hayden. "Gotovo da mogu reći da sam i ja prestravljen. Ovaj fenomen, kako ga ja vidim, omogućuje osobama s istinskim problemima, onima koji su stvarno opasni, da potraže razlog koji daje smisao njihovoj otuđenosti", istaknuo je Hayden. >>Hrvati u Münchenu: 'Vozim se vlakom, gledam ljude oko sebe i pitam se nesvjesno - jesu li to oni?' 