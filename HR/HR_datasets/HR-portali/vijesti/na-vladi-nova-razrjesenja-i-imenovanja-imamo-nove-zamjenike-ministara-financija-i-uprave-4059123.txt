ZAGREB - Saša Drezgić novi je zamjenik ministra financija, a Žarko Katić zamjenik ministrice uprave, odlučila je u srijedu Vlada na zatvorenom dijelu sjednice.    Banski dvori priopćili su da je na osobni zahtjev razriješen zamjenik ravnatelja Hrvatskog zavoda za zdravstveno osiguranje Davor Katavić.    Razriješene su dosadašnja predsjednica, zamjenica predsjednice i članice Upravnog odbora Zaklade "Hrvatska za djecu" Milanka Opačić, Iva Prpić, Adriana Mastelić, Blanka Žic Grgat, Dubravka Marušić, Tatjana Šimac Bonačić i Ana Komparić Devčić. Novom predsjednicom imenovana je nova ministrica socijalne politike i mladih Bernardica Juretić, zamjenikom predsjednice Ante Babić, a članovima Upravnog odbora Josip Sarić, Ivana Bošnjak, Ana Močić Pavić, Nada Murganić i Marko Sladoljev.    Donesena je Odluka o zastupanju Vlade RH u Skupštini društva Hrvatski operator tržišta energije, kojom se opoziva dosadašnji član Skupštine Mario Ferić te ovlašćuje Zdeslav Matić da kao novi član zastupa Republiku Hrvatsku u Skupštini spomenutog društva.    Đurđa Bićanić razriješena je dužnosti pomoćnice ravnatelja Hrvatskog zavoda za mirovinsko osiguranje za pravne, kadrovske i opće poslove, a Dejan Vukelić razriješen je dužnosti pomoćnika ravnatelja za informatiku. Novim pomoćnikom za pravne, kadrovske i opće poslove imenovan je Ivan Pavković, a pomoćnikom za informatiku Luka Ljubičić.    Vlatka Lemić razriješena je dužnosti ravnateljice Hrvatskog državnog arhiva. Vršiteljem dužnosti ravnatelja, do imenovanja ravnatelja temeljem provedenog postupka po natječaju, imenovan je Mario Stipančević.