Državni radio Sjeverne Koreje nedavno je u trajanju od dvije minute emitirao nizove brojeva što je mnoge podsjetilo na metodu koju su koristili tijekom ere Hladnog rata kada su svojim špijunima slali šifrirane poruke. - Broj 35 na stranici 459. Broj 55 na stranici 913 - dio je poruke koju je pročitao ženski glas 24. lipnja, objavili su njihovi susjedi iz Južne Koreje.  Voditeljica programa brojeve je opisala kao "pregled zadataka iz fizike (u nastavnom planu i programu) za članove geoloških ekspedicija diljem zemlje" te kao "praktične zadatke matematičkih lekcija (u nastavnom planu i programu) članove ekspedicije tima broj 27". Informaciju o čitanju brojeva objavili su Ministarstvo ujedinjenja i Nacionalna obavještajna služba Južne Koreje. Niti jedna institucija nije navela smatra li da su ove informacije bile namijenjene agentima na terenu, a neki stručnjaci iz Seula smatraju kako Sjeverna Koreja ovako pokušava voditi psihološki rat, javlja AP. Yoo Dongryul, voditelj Instituta liberalne demokracije u Seulu, smatra da je ovo pokušaj obmanjivanja te da se oni ne bi oslonili na staromodan način. Kazao je i kako Sjeverna Koreja koristi sofisticiraniju metodu poznatu kao stenografija u kojoj su tajne poruke skrivene unutar audio i video datoteke. >> Sjeverna Koreja neće koristiti nuklearno oružje, ako joj ne zaprijete 