Tajnica u Vladi premijera Andreja Plenkovića i krunska svjedokinja u slučaju 'dnevnice' Sandra Zeljko, jutros je premještena na drugo radno mjesto u državnoj službi, izvan zgrade Vlade, doznajemo iz Banskih dvora. Premijer je to odlučio nakon što je pokrenuta i interna istraga u Vladi zbog isplate sumnjivih putnih naloga koja je pokazala da su se sumnjive transakcije s novcem za putovanja događala u mandatima Zorana Milanovića, Tihomira Oreškovića i aktualnog premijera. Kako doznajemo od izvora iz Banskih dvora, na sumnjivim putnim nalozima Plenkovićeve Vlade su i potpisi njegovog predstojnika ureda Davora Božinovića, no nema informacija je li te naloge uistinu potpisivao on ili je riječ o krivotvorinama. Podsjetimo, jučer je premijer Plenković na konferenciji za medije, uz prisustvo glavnog državnog odvjetnika Dinka Cvitana, otkrio kako se isplaćivanje dnevnica za fiktivna putovanja najvjerojatnije nastavilo i nakon odlaska Zorana Milanovića s premijerske pozicije. Tomislav Saucha, koji je službeno zasad jedini osumnjičeni, sam je kontaktirao DORH nakon što je otkrio sumnjiva imena na listi službenih putovanja u 2016. godini. Saucha je na svoju ruku kontaktirao dvije osobe s liste, bivše kolegice, koje su mu otkrile kako nisu bile ni na kakvim putovanjima. Prije pritvaranja u Remetincu, Saucha je kolegama u SDP-u rekao: - Ovo je ozbiljan slučaj. Bit će moja riječ protiv njezine, misleći upravo na Sandru Zeljko, svoju bivšu tajnicu, koja je prije toga radila i za Vladu Jadranke Kosor, a nakon Sauche za Vlade Tihomira Oreškovića i Andreja Plenkovića. Detalji interne istrageNakon što je početkom prošlog mjeseca pokrenuta istraga DORH-a o isplatama za putne naloge u vrijeme Milanovićeve Vlade, premijer Plenković je od dvojice najbližih suradnika usmenim nalogom zatražio da provedu diskretnu provjeru jesu li se takve stvari događale i nakon Milanovićeve Vlade, kaže za Hinu izvor u Banskim dvorima. Istragu tako nije proveo postojeći Vladin ured za unutarnju kontrolu već "dvojac od povjerenja" premijera Plenkovića, a njihova je istraga pokazala da su sumnjivi putni nalozi postojali i nakon dolaska Vlade premijera Tihomira Oreškovića, ali i za vrijeme sadašnje, Plenkovićeve Vlade. Obrazac je bio sličan onome zbog kojega je u istražnome zatvoru na tjedan dana završio Saucha, odnosno na spornim nalozima nalaze se i potpisi predstojnika Oreškovićeva Ureda Nevena Zelića, kao i sadašnjeg predstojnika Ureda premijera Davora Božinovića. U Vladi zbog utvrđenih nepravilnosti najavljuju revidiranje cijelog procesa isplate putnih naloga u kojem je, slikovito rečeno, previše ruku od Banskih dvora do Ureda za opće poslove (UZOP), koji putne naloge isplaćuje za Sabor, Vladu i Ured predsjednice Republike. Stoga je, doznaje se, moguć i potpuno novi ustroj Vlade. Zeljko, koja je u Banske dvore došla u vrijeme premijerke Jadranke Kosor, za sada je jedina premještena, a u Vladi kažu kako njezina suspenzija ili eventualni otkaz ovise o tome postoje li protiv nje dokazi državnih institucija koje su zadužene za istragu afere s putnim nalozima. Vladin izvor kaže kako ih DORH za sada nije tražio dokumentaciju o putnim nalozima prije i nakon Milanovićeve Vlade. (Hina)