Korčulanska policija pritvorila je 26-godišnjaka i 23-godišnjakinju zbog sumnje da su na tom otoku proizvodili i prodavali marihuanu te je besplatno nudili maloljetnicima (učenicima), a zbog čega su kazneno prijavljeni i 19-godišnjak te jedan maloljetnik. Dubrovačko-neretvanska policija je izvijestila da je višemjesečna istraga korčulanske policije rezultirala kaznenim prijavljivanjem četiri osobe, sve zbog kaznenih djela vezanih uz droge. Muškarac (26) i žena (23) osumnjičeni su da su sadili indijsku konoplju i od nje proizvodili marihuanu, koju su potom prodavali. Temeljem naloga dubrovačkog Županijskog suda, policija je u srijedu na području Vela Luke i Čare pretražila dvije kuće koje osumnjičeni koriste, gdje je pronašla i oduzela više od tri kilograma marihuane i dvije drobilice. Na području Vela Luke pronađena je i njihova plantaža indijske konoplje, na kojoj je bilo zasađeno 12 stabljika visine od 60 do 110 centimetara. Istragom je utvrđeno i da je spomenuti 26-godišnjak dio marihuane besplatno dao maloljetniku koji je "travu" dalje preprodavao ili je besplatno davao na uživanje većem broju učenika škole koju i sam pohađa. Policija je i kod njega pronašla i oduzela mu manju količinu te droge. Policija je utvrdila i da je jedan 19-godišnjak u zadnjih mjesec dana tom i drugim maloljetnicima besplatno davao marihuanu, koji su oni uživali u njegovu vozilu. Kod njega je policija pronašla tri zasađene stabljike indijske konoplje, visine od 23 do 75 centimetara. Zbog sumnje da su počinili kaznena djela neovlaštene proizvodnje i prometa drogama te omogućavanje trošenja droga, policija je kazneno prijavila maloljetnika, 19-godišnjaka i 26-godišnjaka, dok je 23-godišnjakinja kazneno prijavljena zbog neovlaštene proizvodnje i promet drogama. Dvojac u dobi od 23 i 26 godina je uz kaznene prijave predan pritvorskom nadzorniku Policijske uprave dubrovačko-neretvanske, dok su ostali kazneno prijavljeni u redovnom postupku.