Konferencije za novinare američkog predsjednika Donalda Trumpa ne prestaju biti tema u medijima, a na posljednjoj je Trump prilično spremno odgovarao kad su mu počeli postavljati pitanja o njegovoj supruzi Melaniji Trump. Melania se od inauguracije držala podalje od javnosti, no kako piše CNN, Trump je iskoristio priliku stati u njenu obranu. ‘Mislim da ona sjajno predstavlja ovu zemlju, ali se zanimljiva stvar događa. Nepravedno je ocrnjuju. Ja je poznajem dugo vremena, ali stvari koje govore su jako nepravedne’, rekao je. Melaniju Trump optužili su nepravedno da je radila kao eskort dama protiv čega se borila i na sudu. Jedan je slučaj dobila, a neki su još u toku. ‘Reći ću vam ovo. Ona će biti fantastična prva dama, bit će sjajna predstavnica žena’, rekao je i dodao da ima puno povjerenje u nju da će obavljati svoje dužnosti kako treba jer ona osjeća ‘snažnu povezanost sa ženskim problemima i poteškoćama’: ‘Sigurno će puno govoriti u njihovo ime.’ Dodao je i da će Melaniji pri ruci uvijek biti i njegova kćer: ‘S njom će raditi i pomagati joj Ivanka, koja je divna osoba i sjajna, sjajna žena. One to ne rade zbog novca, zbog plaće, već zato što tako osjećaju, obje.’   Predsjednik je potvrdio da će Prva dama i njihov 10-godišnji sin Barron doseliti u Bijelu kuću kad dijete završi školsku godinu u New Yorku: ‘Teško je ispisati dijete iz škole samo nekoliko mjeseci prije kraja.’ U srijedu je Melania obavila svoje prve službene dužnosti u Bijeloj kući kad je primila suprugu izraelskog premijera Benjamina Netanyahua i s njom obišla Smithsonianov Nacionalni muzej afroameričke povijesti i kulture. Prva je dama nakon toga na Twitteru objavila zahvalu gđi Netanyahu uz zajedničku fotografiju.