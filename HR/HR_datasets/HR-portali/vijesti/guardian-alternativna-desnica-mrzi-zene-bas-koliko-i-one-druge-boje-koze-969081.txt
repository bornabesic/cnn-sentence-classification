Ilustracija: 123rf NOVINAR Guardiana Matthew N. Lyons u nedavnom članku iznosi mišljenje o iznimno mizoginim stavovima alternativne desnice. U nastavku prenosimo dijelove njegove priče. "Alternativna desnica mali je pokret koji pomaže u širenju politike krajnje desnice. Podupire je Steve Bannon, glavni strateg američkoga predsjednik Donalda Trumpa i bivši rukovoditelj portala Breitbart News, koji je Bannon prozvao "platformom za alternativnu desnicu." Osim što provodi politiku Bijele kuće, alternativna desnica nastoji i utjecati na promjenu političke kulture. Već su poznati rasistički stavovi krajnje desnice, ali sada se sve više promiče nadmoć muških pripadnika bijele rase, a malobrojne pobornice te politike prihvatile su svoj podređeni položaj. U sklopu te struje, patrijarhalni stavovi, npr. u vezi s pobačajem, postaju sve ekstremnijim. Pobačaj se smatra metodom eugenike, iskorjenjivanja "defektnih" beba, uključujući i one druge boje kože. Ali protivnici i pobornici takvih stavova unutar alternativne desnice slažu se s time da to nije ženin izbor te da ona nema vlast nad svojim tijelom. Koliko sam shvatio, o tome se do sada oglasila jedino kršćanska desnica. Kršćanska desnica prvi je veliki pokret u povijesti Sjedinjenih Američkih Država kojemu je muška dominacija u centru programa. U 40 godina pokrenula je niz patrijarhalnih inicijativa, uključujući i onu prema kojoj žena muškarca treba zvati "gospodarem". Alternativnoj desnici i kršćanskoj desnici zajedničko je to da razlike između rodnih uloga temelje na, kako kažu, urođenim razlikama između muškaraca i žena te da smatraju da se iste trebaju agresivno isticati za dobrobit cijelog društva, jer je prirodno da muškarci imaju vlast nad ženama. Tvrde i da je glavna uloga žena u društvu podržavati i brinuti o muškarcima te odgajati djecu". Kršćanska desnica "Osim toga, veoma se razlikuju. Kršćanska desnica temelji svoja uvjerenja na poštivanju Biblije i Božjeg zakona, dok se alternativna desnica više oslanja na evolucijsku psihologiju, ili na bilo što što podupire bijelu rasu. Žena prema kršćanskoj desnici ima podređenu, ali ključnu ulogu u obitelji koja je tradicionalna. Ako su poslušne kućanice i majke, muževi će ih nagraditi ekonomskom sigurnošću i ljubavlju. Feminizam smatraju prijetnjom tradicionalnoj obitelji. No, istovremeno su preuzeli i neke feminističke stavove, npr. da pobačaj "iskorištava" žene. Usto, potiču žene da imaju više samopouzdanja i da govore javno, ali samo kada to služi promicanju patrijarhata. Različite grane pokreta dozvoljavaju ženama različite razinu slobode. Kod jednih žene smiju biti na visokim pozicijama, dok drugi pak naglašavaju da moraju biti podređene. Ipak, svi ovise o npr. ženskim književnicama, koje promiču patrijarhalne stavove među ženama te ih tako pridobivaju".  Alternativna desnica "Alternativna desnica, s druge strane, želi ženama oduzeti pravo glasa i smatra ih potpuno nevažnima. Ne trude se novačiti žene, a na tvrdnje da im žene ne žele ni pristupati zbog mizoginije i seksualnoga uznemiravanja, odgovaraju da ženama ne odgovara agresivno političko angažiranje. Usto, iako naizgled podržavaju tradicionalnu obitelj, zapravo im je nevažna. Bijele supremaciste obilježava seksualna grabežljivost, anti-feminizam i manipuliranje ženama. Homoseksualni književnik Jack Donovan tako tvrdi da obitelj postoji samo kako bi mogle postojati tzv. muške bande i sanja o sustavu gdje bi vladale takve grupe muškaraca. Takvo muško prijateljstvo koje se temelji na nasilju proizašlo je iz fašizma, jer je i tamo dužnost žene-majke obveza prema narodu i rasi. Takvi stavovi mogu nas podsjetiti na to da ideologija muške nadmoći može poprimiti i oblik kojemu se ne bismo nadali", navodi Lyons.