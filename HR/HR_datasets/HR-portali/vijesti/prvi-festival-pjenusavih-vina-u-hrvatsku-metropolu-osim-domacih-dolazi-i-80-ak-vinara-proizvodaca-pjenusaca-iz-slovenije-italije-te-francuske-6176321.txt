Zagreb Bubbles prvi je specijalizirani međunarodni festival pjenušavih vina u Hrvatskoj. Pjenušava vina predstavljaju jedan od najbrže rastućih segmenata vinske industrije, a festival želi postati referentno mjesto s kojeg će proizvođači pjenušavih vina svoje proizvode predstavljati kupcima, poslovnim partnerima i predstavnicima medija iz Hrvatske i inozemstva te promovirati hrvatsko vinarstvo i gastronomiju, no isto tako želi zadržati i snažnu međunarodnu komponentu i upoznavati posjetitelje sa najnovijim svjetskim trendovima. Festival će se održati u subotu, 3. lipnja, s početkom u 11 sati, u prostorima galerije Klovićevi dvori i na platou Gradec smještenima na zagrebačkom Gornjem gradu, povijesnoj jezgri hrvatskog glavnog grada prepunoj povijesnih i kulturnih znamenitosti. Radi se o spojenim lokacijama u neposrednoj blizini najstrožeg centra Zagreba sa pristupom iz nekoliko pravaca. U blizini festivalske lokacije nalazi se nekoliko javnih garaža, shuttle minibus direktno ih povezuje s Trgom Bana Jelačića i Radićevom ulicom te garažom na Tuškancu, dok ih zagrebačka uspinjača povezuje s Ilicom i Donjim gradom.