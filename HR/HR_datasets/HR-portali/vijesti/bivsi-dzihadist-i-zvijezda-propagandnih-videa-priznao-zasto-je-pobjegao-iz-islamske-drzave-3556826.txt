Bivši džihadist Harry Sarfo, koji je rođen u Njemačkoj, a odrastao u Velikoj Britaniji, otkrio je da je odlučio napustiti 'nehumanu' Islamsku državu nakon što je svjedočio kako 'braća ubijaju braću' i 'prijatelji ubijaju prijatelje'. Sarfo (27), koji se trenutno nalazi u zatvoru u Njemačkoj i čeka na suđenje zbog terorizma nakon što se u travnju 2015. pridružio ISIS-u, kazao je kako su u egzekucijama, bombaškim napadima, brutalnim kamenovanjima i dekapitacijama sudjelovala i djeca. Sarfo je u Islamskoj državi proveo tri mjeseca i u tom periodu je pomoću propagandnih videa zvao ljude iz Njemačke da se pridruže toj terorističkoj skupini. Iz Islamske države pobjegao je, kaže, zbog ekstremne interpretacije šerijatskog zakona, a nakon povratka u Europu je uhićen. U intervjuu za Independent, Sarfo je kazao: - Svjedočio sam kamenovanjima, obezglavljenjima, ubojstvima, sakaćenjima... Vidio sam djecu vojnike - 13-godišnje dječake sa samoubilačkim prslucima i kalašnjikovima. Neki su vozili automobile i sudjelovali u smaknućima. - Islamska država ne samo da je ne-islamska, ona je nehumana. Brat je ubio vlastitog brata nakon što je ovaj optužen kao špijun. Naredili su mu da ga sam ubije. Tamo prijatelji ubijaju prijatelje - kazao je bivši džihadist koji tvrdi kako koalicijski zračni napadi samo još više radikaliziraju ljude koji su u tim napadima izgubili članove obitelji. Bivši poštar koji se u Britaniju preselio kao tinejdžer, kazao je kako je trenirao s ISIS-ovcima u Siriji i bio svjedok svakodevnom bombardiranju, kao i da je čuo džihadiste kako planiraju napade na Englesku i Europu. Sarfo je kazao kako ga je grupa privukla zbog svoje ideologije ujedinjavanja ljudi pod istom zastavom. Nakon što je osuđen zbog pljačke, u zatvoru je proveo neko vrijeme s čovjekom koji je regrutirao ljude za Al-Qa'idu, te se nakon puštanja na slobodu javio u džamiju u Bremenu. Safro tvrdi kako ga je loš policijski tretman doveo do toga da se pridruži ISIS-u, jer su stroge sigurnosne mjere 'uništile njegov život'. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!