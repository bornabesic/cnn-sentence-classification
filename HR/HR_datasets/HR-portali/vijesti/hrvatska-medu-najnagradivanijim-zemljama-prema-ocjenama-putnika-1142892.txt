Hrvatska se našla među top 10 najnagrađivanijih zemalja prema ocjenama putnika, a koje ocjenjuju korisnici poznatog portala Booking.com.  Naime, Booking.com dodjelom nagrada "Guest Review 2016" odaje priznanje izvrsnosti svojim partnerima koji korisnicima Booking.com-a omogućuju nezaboravna iskustva u svojim smještajnim objektima. Nagrada "Guest Review 2016" temelji se na više od 110 milijuna ocjena korisnika koje ove godine obuhvaćaju 355.535 objekata u 205 zemalja. Ocjene putnika donijele su najviše nagrada Italiji (18.037), Ujedinjenom Kraljevstvu (16.514), Austriji (12.659), Grčkoj (12.439), Hrvatskoj (12.219) i Poljskoj (10.399). Apartmani, kuće za odmor i vile nalaze se na vrhu liste objekata sa savršenih 10 bodova u 2016. godini, čime takve vrste objekata čine više od 70 posto smještaja koji su primili ovu nagradu. Ovakav podatak ne iznenađuje s obzirom na to da je u nedavnom istraživanju koje je proveo Booking.com, 70 posto ispitanika izjavilo da se na odmoru najbolje provedu kad se na destinaciji osjećaju kao doma, a čak 59 posto ispitanika izjavilo je da vole osjetiti osobnu povezanost s domaćinom ili osobljem smještaja u kojem se nalaze. U Hrvatskoj je 12.219 objekata svih vrsta dobilo nagradu s prosječnom ocjenom gostiju od 8.9. Čak 31 objekt dobio je najviših 10 bodova čime se dokazuje trud domaćina koji svojim gostima žele osigurati nezaboravan odmor. Među najnagrađivanijima se nalaze apartmani i kuće za odmor, što je i u skladu s globalnim trendovima u potražnji smještaja za odmor. Putnici sve više očekuju smještaj krojen po njihovim potrebama, u kojem će se osjećati kao kod kuće. Na vrhu prioriteta prilikom putovanja, putnici ističu stručno osoblje koje je uvijek spremno pomoći (91 posto). Skoro pola (49 posto) ispitanika tvrdi da im ljubazno osoblje bitno utječe na kvalitetu odmora, a druga polovica (42 posto) tvrdi da je ono apsolutno potrebno i da se ne bi dugo zadržavali na lokaciji bez stručnog osoblja. – Više od 110 milijuna ocjena koje su gosti ostavili na platformi Booking.com, pomogle su putnicima pronaći savršeni smještaj te smo našim partnerima koji iznajmljuju smještaj dali uvid u to što putnici žele, očekuju i cijene kada odlaze na putovanja i što bi se moglo poboljšati. Dodjelom nagrade “Guest review 2016” želimo čestititi, zahvaliti i odati počast uloženom trudu i posvećenosti naših partnera u kreiranju savršenih iskustava našim putnicima – rekao je Remco van Zanten, globalni direktor za odnose s partnerima pri Booking.com-u. Top 10 zahtjeva putnika prilikom rezervacije smještaja prema istraživanju koje je proveo Booking.com su udoban krevet (80 posto), veličanstven pogled (60 posto), besplatan Wi-Fi (52 posto), prostrane kupaonice (39 posto), mekani jastuci (35 posto), usluga dostave u sobu (28 posto), vodopadni tuš (25 posto), piće dobrodošlice (21 posto), dovoljno velik ormar i vješalice za kapute (17 posto), rasvjeta (13 posto). >> Moramo već gledati i u 2018., a idemo privući i još više gostiju iz Azije  