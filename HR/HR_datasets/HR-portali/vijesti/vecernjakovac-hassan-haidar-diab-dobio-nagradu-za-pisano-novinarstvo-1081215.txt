Obilježavajući Dan slobode medija, danas su dodijeljene i Nagrade Hrvatskog novinarskog društva (HND) za 2015. Glasovima članova HND-a novinarkom godine proglašena je Elizabeta Gojan s HRT-a, kojoj su protukandidati bili Nataša Božić, Hassan Haidar Diab i Boris Pavelić. O dobitnicima ostalih nagrada odlučivali su ocjenjivački odbori. Tako je prvi put u povijesti HND-ovih priznanja Nagrada za životno djelo Otokar Keršovani dodijeljena jednom fotoreporteru. Ta je čast pripala fotoreporteru Slobodne Dalmacije Fjodoru Klariću. Styria Hrvatska dobila je tri nagrade: za novinarske tekstove i fotografiju objavljenu u Večernjem listu nagrade su dobili novinarka i novinar Večernjeg lista te fotoreporter Pixsella. Nagradu Marija Jurić Zagorka za istraživačko novinarstvo dobila je novinarka Večernjeg lista Sandra Veljković, i to zbog niza tekstova kojima je otkrila skandal o Arbitražnom sudu u Haagu vezano uz spor sa Slovenijom. – Hvala mojoj redakciji koja me trpi i bez koje bi bilo teško. Pozdrav i mojima doma i trpite me i dalje – kazala je. Nagradu M. J. Zagorka za pisano novinarstvo osvojio je novinar Večernjeg lista Hassan Haidar Diab koji je lani izvještavao o dvije najveće svjetske krize – ratnoj i izbjegličkoj. Haidar Diab Večernjakovim je čitateljima donosio reportaže, izvještaje i intervjue s Kosova, iz Mađarske, Srbije, Austrije, Slovenije, Danske, Libanona, Iraka, Irana, Turske... – Iako sam pisao o osjetljivim temama, nikada nisam bio cenzuriran – kaže Haidar Diab koji je bio nominiran i za novinara godine. – Zaista sam i uzbuđen i iznenađen, ali meni je to izuzetno bitna nagrada zbog činjenice da Libanonac pokupi važnu nagradu. Želim zahvaliti svim članovima žirija – malo govorim, kao naš premijer, jer imam tremu. Migrantska kriza o kojoj sam pisao osjetljiva je tema. Zato zahvaljujem upravi Styrije. Ovu nagradu posvećujem svojoj kćeri koja je brinula za mene dok sam bio na putu – kazao je.  Nagrada za novinarsku fotografiju Nikša Antonini pripala je fotoreporteru Pixsella Željku Lukuniću za fotografiju prosvjeda branitelja na Trgu sv. Marka objavljenu na naslovnici Večernjeg lista. Za dokumentarac “Zametnuta kartografija” Zagorkom je za radijsko novinarstvo nagrađena Ljubica Letinić s HR-a, a za TV novinarstvo nagrađena je Maja Medaković s Nove TV za priloge o Milanu i Matiji Basarcu. Nagrada Žarko Kaić za snimateljski TV prilog pripala je ekipi RTL-a za snimku izbjegličke krize iz dokumentarca “Hrvatska: Put spasa?” Za tekstove “Utjecaj TTIP-a na Hrvatsku” Zagorku za internetsko novinarstvo osvojio je Hrvoje Šimičević s portala H-alter.       >>U nepuna dva mjeseca gotovo 70 smjena na HRT-u >>Hasanbegović je dobio poziv za međunarodnu konferenciju o slobodi medija, iako tvrdi da nije 