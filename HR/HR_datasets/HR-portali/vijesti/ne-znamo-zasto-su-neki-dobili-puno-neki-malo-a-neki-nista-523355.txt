Prema informacijama koje dobivamo s terena, dobavljačima je Agrokor platio 15-ak posto starih dugova. Neki dobavljači su dobili 3 posto, a neki 40 posto. Nema javno objavljenih lista i objašnjenja zašto su neki dobili puno, neki malo, a neki ništa. Nismo zadovoljni kako to sad funkcionira i potrebno je reći zašto je nekome plaćeno više. Neki dobavljači dobivaju avansno i opet bez objašnjenja zašto, rekao je za N1 predstavnik dobavljača Agrokora Tihomir Jaić.  Upitan je za izjavu ministrice Dalić koja je rekla da se pregovara o novoj financijskoj injekciji Agrokoru.  - Mene brine ta njezina izjava o likvidnosti, je li to tekuća likvidnost ili pokrivanje dugova. Ako je tekuća znači da Agrokor ne može pokrivati svoje poslovanje. Ako znamo da Agrokor ne plaća kredite, što će se dogoditi kada te kredite krene plaćati? Jako smo zabrinuti - rekao je Jaić.  Dodao je kako su dobavljači Agrokora već duže vrijeme u velikim problemima.   - To su dugovi stari i do pola godine. Od izbijanja krize je prošlo 30 dana i oni su sada za toliko veći. OPG-ovi moraju plaćati poreze i repromaterijal, a njima nitko ne plaća. Većina ih ulazi u minuse, a znamo kolike su kamate na minuse - kaže Jaić. Napominje kako je nepravedno da dobavljači moraju plaćati kamate faktoring društvima, a s druge strane Agrokor ne želi preuzeti te dugove na sebe.  - To bi olakšalo stvar dobavljačima - rekao je Jaić. 