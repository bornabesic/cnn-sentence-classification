Iskazi svjedoka koji su ispitani u USKOK-u, nakon što je USKOK podigao pa povukao optužnicu u aferi Nadstrešnice, zakonit su dokaz i ostaju u spisu, odlučio je Vrhovni sud, odbacivši žalbu optužene Vesne Lubin. Izdvajanje iskaza, među kojima je i iskaz njezina suoptuženika Antona Fabeka, njezina je obrana tražila na sjednici optužnog vijeća u listopadu, no zagrebački Županijski sud taj je zahtjev odbio. Na tu odluku obrana Vesne Lubin žalila se Vrhovnom sudu, koji je pak žalbu odbio, smatrajući da je od trenutka podizanja prve optužnice u aferi Nadstrešnice u prosincu 2014. pa do trenutka podizanja izmijenjene optužnice u lipnju 2016., USKOK radio sve u skladu sa zakonom i svojim zakonskim ovlastima. Nakon ovakve odluke Vrhovnog suda, spis je ponovo vraćen zagrebačkom Županijskom sudu koji će o pravomoćnosti optužnice raspravljati 27. siječnja. USKOK u aferi Nadstrešnice tereti Davora Jelavića, bivšeg pročelnika gradskog Ureda za prostorno uređenje i izgradnju grada, njegovu pomoćnicu Vesnu Lubin, Petka Gavrilovića, direktora tvrtke Gramont, Mladena Siketića, direktora Nering projekta, i Antuna Fabeka, bivšeg predsjednika uprave TŽV Gredelja, za zloporabe kojima je Grad Zagreb oštećen za oko 12 milijuna kuna. Jelavić, osim ove, ima optužnicu i za aferu GUP, koja je pravomoćna.  >> Odbijen zahtjev obrane, spis se seli na Vrhovni sud 