Šef HDZ-a i premijer Andrej Plenković ni nakon večerašnje sjednice Predsjedništva i Nacionalnog vijeća HDZ-a, na kojoj se raspravljalo o strategiji za lokalne izbore, nije se konkretno izjasnio u vezi sa situacijom u zagrebačkoj Skupštini, niti oko toga hoće li njihov kandidat za gradonačelnika biti šef zagrebačkog HDZ-a Andrija Mikulić, koji je pokazao ambiciju za tu ulogu. - Razgovarali smo ne samo o Zagrebu nego o svim jedinicama lokalne samouprave. Moj je stav, a i jedna o temeljnih postavki političke platforme temeljem koje sam dobio povjerenje i članova HDZ-a, a kasnije i birača na izborima za Sabor - poruka političke stabilnosti. Ona je izuzetno važna za HDZ. Kao najsnažnija politička snaga spremni smo kvalitetno izaći na izbore na normalan način. Tamo gdje postoje određena otvorena pitanja u smislu kvalitete prvih čitanja proračuna koji su predstavljeni dogovorili smo se da ćemo razraditi sve detalje u danima koji su pred nama - rekao je Plenković. HDZ, podsjetimo, u četvrtak nije podržao proračun Milana Bandića na prvom čitanju. A kako se neslužbeno večeras moglo čuti, moguće je da će se HDZ predomisliti oko svog plana rušenja Bandića na proračunu. - Ma, bit će tu još svega, mislim da se kalkulira zbog tri Bandićeva glasa u Saboru - komentirao je situaciju jedan od HDZ-ovih članova. Plenković se nije želio izjasniti ni o mogućim kandidatima, rekavši da imaju sasvim dovoljno vremena da se odrede kandidati za župane, gradonačelnike, načelnike... te da će HDZ, kao najveća stranka, imati kandidate u svim velikim gradovima i županijama. - Ne osjećam nikakav pritisak i čini se da su neki drugi istaknuli kandidature. O kandidatima će odlučiti stranačka tijela na načelu supsidijarnosti i teritorijalne nadležnosti kako propisuje Statut i, naravno, u dogovoru s vodstvom stranke... Prvo idemo na cjelovitu strategiju za izbore, a nakon toga ćemo govoriti o našim kandidatima - rekao je Plenković te dodao: - Mene zanimaju pobjednici. Situacija vezana za Zagreb možda bi mogla biti nešto jasnija u utorak, s obzirom na to da bi se trebala održati sjednica predsjedništva Gradskog odbora. U Predsjedništvo HDZ-a, kako je šef HDZ-a izvijestio novinare nakon sjednice, kooptirani su ministar obrane i potpredsjednik Vlade Damir Krstičević, ministrica regionalnog razvoja Gabrijela Žalac, ministar državne imovine Goran Marić te državni tajnik u Središnjem državnom uredu za Hrvate izvan Hrvatske Zvonko Milas. Plenković je rekao kako Vlada ovaj tjedan priprema nacrt proračuna za iduću godinu te da je na sastanku kolege izvijestio o aktivnostima Vlade i o poreznoj reformi. - Pripremamo se za sjednicu Vlade i Sabora na kojoj ćemo idućeg tjedna raspraviti i nadam se u ustavnom roku usvojiti proračun te tako ispuniti dva temeljna cilja - rekao je Plenković, koji je članove stranačkih tijela, doznajemo, izvijestio i da će ministri dobiti koordinatora njihovih medijskih istupa. Spomenimo i da neki članovi nisu baš zadovoljni proširenjem Predsjedništva. - Predsjedništvo i Nacionalno vijeće već neko vrijeme zajedno održavaju sastanke, a to je već previše ljudi, pa su neki kvalitetan razgovor i rasprava gotovo nemogući. Ali, razumijem Plenkovića, želi se okružiti sa što više svojih ljudi - komentirali su neki članovi HDZ-a. Sjednica Predsjedništva i Nacionalnog vijeća, koja je počela oko 17 sati, potrajala je oko dva sata, a poslije se Plenković zadržao s najužim krugom suradnika. U središnjicu HDZ-a u ponedjeljak je došla i ministrica kulture Nina Obuljen, a viđen je i Drago Prgomet koji se u kuloarima također spominjao kao mogući kandidat za gradonačelnika. No, HDZ-ovci kažu da je on tamo bio vjerojatno kao jedan od potpredsjednika Kluba HDZ-a, budući da Plenković na sjednice Predsjedništva i Nacionalnog vijeća običava pozvati čelništvo Kluba te ministre.