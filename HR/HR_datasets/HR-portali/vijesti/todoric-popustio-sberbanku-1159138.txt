Predstavnici najvećih hrvatskih tvrtki – dobavljača Agrokora – u samo 45 minuta sastanka od Ivice Todorića dobili su obećanje da će im platiti dospjela potraživanja. Novac će navodno osigurati Sberbank, iz čega se može zaključiti da je Todorić u konačnici ipak pristao potpisati ruski plan likvidnosti. Nakon rješavanja likvidnosti, uslijedio bi proces restrukturiranja Agrokora, a kako doznajemo, Todorić je na njega spreman. Ta je informacija smirila dio dobavljača koji iz takvog raspleta vide jasniju budućnost poslovanja s Agrokorom. Navodno je i sam Todorić na sastanku najavio jači angažman Rusa u kompaniji, no službeno o tome nitko nije htio komunicirati. Jak tim za sastanak Sastanku je nazočilo tridesetak najvažnijih dobavljača Agrokora, koje je u Konzumu dočekao tim predvođen Ivicom Todorićem, Ljerkom Puljić, Slavkom Ledićem, čelnim čovjekom Konzuma. Saznajemo da je Todorić osobno jamčio da će uskoro platiti dospjele dugove. U idućih nekoliko dana, kažu nam izvori iz krugova dobavljača, obećao je prezentirati jasan i transparentan plan servisiranja dugovanja prema dobavljačima. Dobavljači pak očekuju detaljnu informaciju o stavu financijskih vjerovnika, dakle banaka, kako će tretirati dugove dobavljača i kako misle financijski stabilizirati likvidnost Agrokora. Todorić je dobavljačima pojasnio da bi nakon refinanciranja dijela kredita Agrokor trebao imati i više slobodnog novca pa im stoga i brže platiti nedospjele obveze. Ukupan dug dobavljačima popeo se na više od 16,2 milijarde kuna, a procjenjuje se da je dospjeli dug između dvije do tri milijarde kuna. Toliko bi se trebalo hitno platiti da bi tvrtke koje nose hrvatsku prehrambenu industriju mogle nesmetano raditi. Iako je sastanak prošao u pomirljivom tonu, dio dobavljača drži da je to bila samo predstava za javnost. Neki misle da ništa nije riješeno i da će se iz novog kredita namiriti vjerovnici pa će dobavljači ponovno biti zakinuti. Zato bi voljeli imati jasne garancije banaka jer i oni svojim dioničarima moraju prezentirati plan poslovanja koji uvelike ovisi o Agrokorovim narudžbama. Dobar dio njih u ovom trenutku više vjeruje financijskim vjerovnicima nego postojećem menadžmentu, a najveći im je vjerovnik, Sberbank, najavio da bi moglo doći do zahtjeva o otpisima dugova. Zato žele znati kada će i koliko novca dobiti. Jedan od dobavljača kaže i kako otpisi uopće nisu opcija, a takav stav vlada kod većine. Međutim, dobavljači će vjerojatno ipak morati oprostiti dio duga, kao i ostali vjerovnici Agrokora, jer koncern s obzirom na prihode, zaradu i vrijednost tvrtki, u protivnom neće moći podmiriti svoje kratkoročne dugove. Na naplatu koncernu stiže 3,2 milijardi eura dugova i kamata do 2020. godine, a tu je i više od dvije milijarde dugova dobavljačima. Rusi blaži od Lex Agrokora Ti dugovi ne uključuju ruske kredite koji su prolongirani i počet će se otplaćivati tek nakon 2019. godine. Za njihovo podmirivanje Agrokoru će trebati jak financijer, a jedini koji se nude su Rusi – točnije Sberbank. Todorić je očito popustio njihovim uvjetima, a pretpostaviti je da je procijenio da je to manje zlo od Vladina zakona. Naime, Rusi su mu navodno ponudili zadržavanje članova obitelji u upravi, ali kako smo od početka pisali, traže svog šefa financija koji će pratiti novčane tokove. U sindicirani kredit zovu i banke sa zapadnih tržišta kako bi smanjili reputacijski rizik, a navodno će za likvidnost samo Sberbank otpustiti više stotina milijuna eura. U vlasništvo se zasad neće dirati, ali nakon plana likvidnosti kreće dubinsko restrukturiranje tvrtke u kojem se očekuje i izmjena vlasničke strukture. Ipak, ruska varijanta blaža je od državne jer, ako se donese i aktivira, Lex Agrokor podrazumijeva automatsku promjenu uprave i potpuni gubitak kontrole obitelji Todorić nad Agrokorom.      >> Kurir: Srpski poduzetnik Mišković zainteresiran za Agrokor >> Hajdaš Dončić: Slučaj Agrokor posljedica je loše privatizacije Predsjednik Koncerna Ivica Todorić upoznao je sudionike sa stanjem u Koncernu i planovima za nastavak poslovanja, stoji u priopćenju Agrokora – jedinoj službenoj komunikaciji nakon sastanka. U priopćenju se navodi i da je Todorić zahvalio prisutnim i svim ostalim dobavljačima, njih oko 6000, koji su u proteklom periodu u obostranoj suradnji davali snažnu podršku Agrokor koncernu, da su u koncernu spremni poštovati ugovorene rokove plaćanja te da su obje strane žele nastavak suradnje. – Na sastanku je izražen stav da je najveći teret stabilizacije Agrokora podnijela sama kompanija, a odmah nakon nje upravo njezini dobavljači – stoji u priopćenju. Dobavljači očekuju da će se u procesu restrukturiranja kompanije maksimalno štititi njihovi interesi. Dogovoreno je i da će Agrokor i njegovi dobavljači nastaviti održavati redovitu međusobnu komunikaciju.      