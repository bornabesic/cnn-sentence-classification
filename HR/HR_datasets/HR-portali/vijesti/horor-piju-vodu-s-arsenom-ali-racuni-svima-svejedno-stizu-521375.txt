Unatoč tome što im Vinkovački vodovod i kanalizacija ne isporučuju pitku vodu, mještanima Komletinaca uredno pristižu računi. - Prošla su dva mjeseca otkako smo saznali da nas 28 godina truju vodom koja u sebi ima nedozvoljene količine arsena, željeza, amonijaka i koječega još ne. Cijela Hrvatska zna za naš problem, a oni koji bi ga trebali riješiti prave se da ne znaju ništa - govori Natalija Šutalo, mještanka Komletinaca dodajući kako je apsurdno da im se šalju računi za vodu za koju su u Vodovodu sami napisali da je neispravna. Naime, krajem ožujka Komletinci su s prvotnog izvorišta, u kojem je količina arsena iznosila 140 mikrograma po litri (što je 14 puta više od dopuštenog) spojeni na jedno od izvorišta iz kojih se vodom opskrbljuje Grad Otok, a u kojem je količina arsena 61,8 mikrograma u litri. - Izgleda da smo dobili od dva zla ono manje, jer je Vinkovački vodovod samo šest dana nakon što su nas spojili na drugo izvorište u svom dopisu naznačio da voda nije za piće i kuhanje. Prepušteni smo sami sebi i nikoga ne zanimaju 846 potpisa korisnika javnog vodoopskrbnog sustava kojima tražimo da nam se kaže prava istina - ogorčena je Natalija. Najavljuje da će mještani već u ponedjeljak svoje negodovanje poslati predsjednici, premijeru, svim saborskim odborima, ministarstvima i drugim institucijama koje bi ih trebale zaštiti. - Sa svime ćemo upoznati i DORH jer očito da ovdje i za njih ima posla - zaključuje Natalija. Račune za vodu koje su dobili prije dva dana, a na kojima je naznačeno da imaju pravo na žalbu, mještani Komletinaca ne namjeravaju platiti. Smatraju da nemaju pravo od njih tražiti da plate nešto što nije za ljudsku uporabu. Od Vodovoda će tražiti da im obrazloži račune, odnosno kaže kakvu vodu isporučuje, koja je razlika u cijeni između tehničke i sanitarne vode pošto su sami u dopisu napisali da voda nije za piće i kuhanje. U mjestu su, unatoč tome što su spojeni na drugo izvorište, još cisterne s pitkom vodom. - Htjeli su ih odvesti odmah nakon što su nas spojili na vodovod Otoka, ali nismo to dopustili. I nećemo sve dok nam ne predoče neovisnu analizu na kojoj jasno piše kakvu nam vodu isporučuju - rekla je Natalija dodavši da nitko u Komletincima ne pije vodu iz vodovoda, već je kupuju, a neki po nju idu u susjednu BiH. - Sramota je ovo što su nam napravili. Kako ih samo nije stid poslati nam račune za vodu kojom nas truju. Još nisam čuo da netko plaća otrov - rekao je Petar Lovrić dok je njegov sumještanin Jakov Ivančević kazao da za Komletinčane nikoga nije briga. - Prepušteni smo sami sebi. U ovome je zakazao cijeli sustav, sve nadležne inspekcije. Nitko ne vodi brigu o malom čovjeku, pa ni kad je zdravlje u pitanju - rekao je Ivančević dok je točio vodu koju nosi kući za piće i kuhanje kao u ratna vremena. Jela Perković je baš kao i svi njezini sumještani dobila je račun za vodu koju nije pila.   - Ne znam na temelju čega su nam poslali račune. Prema računu koji je meni stigao moram platiti 422 kune, a vodu za piće kupujem - rekla je očajno Jela. Mještani Komletinaca ne vide skori izlaz iz ove krize, no sve su sigurniji da je pred njima pravna bitka koju neće moći voditi bez dobrog odvjetnika. Njega u narednim danima planiraju angažirati da im pomogne ostvariti njihova prava.      