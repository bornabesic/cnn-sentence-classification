Šef HDZ-a Andrej Plenković obratio se novinarima tik do ponoći te zahvalio svima koji su glasali na ovim izborima, a posebno je čestitao HDZ-ovim kandidatima na sjajnim rezultatima drugog kruga lokalnih izbora. - Danas smo vidjeli da je prosječna izlaznost bila oko 40%, sve je to očekivano obzirom na ljetno vrijeme, rekao je Plenković te redom pozdravio izborne pobjednike na strani HDZ-a. - Zajedno s našim partnerima HDZ je osvojio 12 županija, posebno čestitam Anušiću u Osječko-baranjskoj županiji. HDZ vodi u svih pet slavonskih i svih pet dalmatinskih županija. Kad je riječ o gradovima, HDZ je osvojio 62 grada od 127. Meni se čini da su ove brojke sasvim jasne. Posebno želim čestitati nizu kolega na sjajnim rezultatima, pobjede u Daruvaru, Dubrovniku, Metkoviću, Karlovcu, Ozlju, Oroslavju, Senju, Đakovu, Požegi, Kutini, Imotskom, Makarskoj, Šibeniku... Od četiri velika grada, jedino smo u Splitu mogli napraviti iskorak, prema tome je najsjajnija pobjeda ona Andre Krstulovića Opare, rekao je Plenković, a potom se osvrnuo na političku situaciju u državi. - Što se tiče nacionalne razine, vidjeli smo odaziv na ovim izborima, sve stranke će napraviti vlastite analize, HDZ je pripravan za sve scenarije. Poruka strankama je takva da svi oni koji žele za Hrvatsku suočavanje na odvažan način sa krupnim političkim pitanjima, financijama, socijalom, pitanjima sigurnosti, pozivam ih na razgovore, o gospodarstvu, o demografskoj revitalizaciji, o ulaganju u obrazovanje. Sve su to teme programa naše Vlade. Dio su naše političke odgovornosti. Oni koji se žele pridružiti, dobro su došli. Sutra opet otvaranmo nacionalne teme, mislim da ćemo donijeti najbolja rješenja, rekao je Plenković.