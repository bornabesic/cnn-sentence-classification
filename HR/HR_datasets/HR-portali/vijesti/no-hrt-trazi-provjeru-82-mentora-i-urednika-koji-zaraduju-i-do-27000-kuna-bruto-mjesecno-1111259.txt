Nadzorni odbor (NO) HRT-a osnovao je povjerenstvo za ispitivanje i zakonitosti novih zapošljavanja na HRT-u  te najavio preispitivanje svih ugovora o djelu, agencijskog zapošljavanja te ugovora stalno zaposlenih, a posebni naglasak, kako Hina saznaje, bit će na ugovorima čak 82 angažirana komentatora-mentora, novinara-mentora, savjetnika-mentora i izvršnih urednika s prosječnom mjesečnom bruto plaćom između 20 i 27 tisuća kuna. Nadzorni odbor HRT-a donio je odluku o povjerenstvu nakon posljednjeg natječaja za dvadesetak različitih radnih mjesta među kojima su i dva komentatora-mentora koje je uprava HRT-a raspisala prošlog mjeseca, a kako Hina saznanje, NO je donio zaključak kojim se obustavlja sklapanje novih ugovora, ali ne i sam natječaj. Osim toga, kako se saznaje, Nadzorni odbor zalaže se i da se prije dolaska novih ljudi na javnu radioteleviziju, provede revizija svih radnih mjesta i poslova uključivši i one vanjskih suradnika i onih koji su na HRT došli preko agencijskog zapošljavanja. U sklopu zatraženih podataka o tome koliko ljudi ima na određenom radnom mjestu, zatraženi su i podaci o isplati dodataka na osnovni ugovor o radu zaposlenika HRT-a, a pogotovo onih na visokim rukovodećim mjestima na čelu programa javne radiotelevizije i u Informativno-medijskom servisu HRT-a. Prema posljednjim javno objavljenim podacima o plaćama zaposlenika HRT-a za prvi kvartal 2015., bruto mjesečna plaća komentatora-mentora iznosi 19.841 kunu, izvršnog urednika 23.215 kuna, savjetnika-mentora 24.322 i novinara-mentora čak 26.695 kuna. Navedene odluke Nadzornog odbora uslijedile su nakon prošlomjesečnog zaključka da u kojem se ističe da  provođenje planiranih 126 zapošljavanja nije planirano u godišnjem programu rada ni u financijskom planu HRT-a ove godine. Ističući i kako plan zapošljavanja nije sadržan u temeljnom planskom dokumentu HRT-a za ovu godinu, NO je naglasio i kako nije predviđen novac za njegovu provedbu – naročito ne za 126 umjesto planirana 92 nova radna mjesta. Iako su u NO tvrdili da razumiju želju uprave HRT-a predvođene vršiteljem dužnosti Sinišom Kovačićom da zapošljavanjem isprave, kako su isticali, protupropisno postupanje bivše Radmanove uprave koja je koristila zaposlenike s ugovorom na djelu, u Nadzornom odboru zahtijevaju da Kovačićeva uprava obustavi sve aktivnosti za sve natječaje za nova radna mjesta dok se to zajednički ne raspravi i ne uskladi s temeljnim planskim dokumentima HRT-a za ovu godinu. S HRT-a su na dosadašnje istupe NO-a vezane uz nova zapošljavanja isticali kako  ne komentiraju 'unutarnju komunikaciju između pojedinih tijela Hrvatske radiotelevizije',  te su naglašavali kako će 'svi natječaji koji su u tijeku biti provedeni u skladu s godišnjim planom zapošljavanja i potrebama javnoga medijskog servisa, a sve u skladu sa Zakonom o Hrvatskoj radioteleviziji'. >> Vlada produljuje mandat v. d. ravnatelja Siniši Kovačiću na čelu HRT-a 