Nakon dugih i predugih mjeseci ispunjenih kakofonijom svakovrsnih, smislenih i besmislenih stranačkih poruka odašiljanih sa svih strana političkog spektra, u finišu lokalnih izbora jučer je naposljetku zavladala tišina. Zovu je predizbornom šutnjom, a potencijalni nositelji vlasti u utrci za glasovima birača uglavnom je se, izmučeni aktivnostima, i pridržavaju pa i građani takve tihe subote dočekuju s olakšanjem, što valja pozdraviti, no istodobno valja otvoriti i raspravu koliko je li uopće svrsishodna? Uistinu, trebaju li građanima nakon intenzivnog razdoblja medijskog bombardiranja, često prljavih kampanja, silnih pa i agresivnih nasrtaja politike na njihovu svakidašnjicu, ta 24 sata da o svojim odabirima promisle u kratkotrajnom miru, jesu li subote pred izlazak na birališta od presudna značenja? Pusta predizborna istraživanja, naime, toliko su već puta pokazala da birači i mimo kampanje imaju svoje čvrste odabire temeljene na ideologijama odabranim pa i izgrađenim davno prije susreta s glasačkim listićem. I kada je poznato da Državno izborno povjerenstvo ne može učiniti ama baš ništa da bi se kaznilo one koji predizbornu šutnju krše te da su sve vlasti u protekla dva i pol desetljeća propustile propisati stroge sankcije za sve prekršitelje, pa čak i zatvorske kazne, što su predlagali neki ugledni pravni stručnjaci, nije li inzistiranje na predizbornoj šutnji i na taj način besmisleno? Osim što omogućuje pojavnost i medijsku pozornost udrugama poput GONG-a, u konačnici, koja je svrha ovog instituta u 21. stoljeću dok, osim nacionalnih televizija koje mahom poštuju stranačku tišinu, postoji i cijeli niz medijskih platformi poput društvenih mreža, mobitela ili blogova gdje kandidati mogu uredno komunicirati svoje potencijalne birače, pa i 24 sata uoči izlaska na birališta, od čega ne prezaju već godinama? Je li u globalno umreženom komunikacijskom svijetu šutnja uopće moguća? Uistinu, čemu predizborna šutnja koja služi samo tome da bi se kršila?