Vrhovni sud odbio je zahtjev obrana za izdvajanje iskaza svjedoka koji su u Uskoku ispitani bez nazočnosti odvjetnika. Riječ je o aferi "Štandovi", u kojoj su optuženi Milan Bandić, Ivica Lovrić i Zdenka Palac. Uskok ih tereti za pogodovanje građanskoj inicijativi U ime obitelji.  Žalbe su odbačene kao neosnovane. Osporavajući zakonitost zapisnika o ispitivanju navedenih svjedoka ispitanih pred zamjenikom Ravnatelja Ureda za suzbijanje korupcije i organiziranog kriminaliteta (Uskok), Bandić i Lovrić ističu da državni odvjetnik, iako mu je odredbama ZKP-a dano pravo na provođenje prethodnog postupka, zbog kumulacije funkcija u tom stadiju postupanja ne zadovoljava kriterije Europskog suda za ljudska prava u pogledu neovisne i nepristrane „druge zakonom ovlaštene službene osobe“, tim više što državni odvjetnik u kasnijoj fazi postupka postaje stranka u postupku. Žalitelji, dakle, smatraju da činjenica što oni i njihovi branitelji nisu obaviješteni o mjestu i vremenu ispitivanja svjedoka upućuje na postupanje suprotno Ustavom i međunarodnim pravom garantiranim pravima obrane, jer je već u fazi istrage potrebno omogućiti ispitivanje svjedoka optužbe. Vrhovni sud ističe pak da je državno odvjetništvo sukladno članku 124. Ustava RH samostalno i neovisno pravosudno tijelo koje je, između ostaloga, ovlašteno i dužno postupati protiv počinitelja kaznenih i drugih kažnjivih djela, s time da je, na temelju članka 2. stavka 1. Zakona o Uredu za suzbijanje korupcije i organiziranog kriminaliteta, Uskok posebno državno odvjetništvo, na čije ustrojstvo i djelatnost se primjenjuju odredbe Zakona o državnom odvjetništvu, ako odredbama ZUSKOK-a nije što drugačije propisano. Provodeći prethodni postupak u konkretnom predmetu, Uskok je u svemu postupio sukladno navedenim ustavnim i zakonskim odredbama o položaju te ovlastima i dužnostima državnog odvjetnika, odnosno Uskoka u hrvatskom kaznenom postupku. – Prvostupanjski je sud pravilno utvrdio da se ovdje ne radi o nezakonitim dokazima u smislu članka 10. stavka 2. ZKP/08., zbog čega je pravilno odbio prijedloge žalitelja za izdvajanje zapisnika o ispitivanju navedenih svjedoka, kao nezakonitih dokaza. U svakom slučaju, ovi dokazi prikupljeni od strane Uskoka u istrazi bit će podvrgnuti strogoj ocjeni vjerodostojnosti, ako optužnica bude potvrđena, jer se, bez neposrednog ispitivanja tih svjedoka na raspravi i omogućavanja obrani da iskoristi pravo na postavljanje pitanja, na takvim dokazima ne može isključivo ili u odlučujućoj mjeri temeljiti osuđujuća presuda – navodi se u obrazloženju. >> Optužnica protiv Bandića u slučaju 'Štandovi' nije potvrđena. Traži se izuzeće iskaza nekih svjedoka >> Bandić opet na sudu zbog štandova za udrugu 'U ime obitelji' 