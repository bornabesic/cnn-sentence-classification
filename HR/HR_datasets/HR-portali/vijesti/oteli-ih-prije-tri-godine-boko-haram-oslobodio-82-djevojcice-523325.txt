Pripadnici terorističke skupine Boko Haram oslobodili su 82 učenice iz skupine od preko 200 djevojaka koje su oteli u travnju 2014. u sjeveroistočnome gradu Chibok, objavili su u subotu dužnosnici.  Djevojke su oslobođene putem pregovora s vladom, objavio je dužnosnik koji je tražio da ne bude imenovan. Vojni izvor rekao je da su djevojke u mjestu Banki blizu granice s Kamerunom gdje će obaviti liječnički pregled prije nego budu prevezene zrakoplovom do Maidugurija, glavnoga grada države Borno. Džihadistička skupina Boko Haram pobunu je počela prije osam godina i nema naznaka da bi je mogla okončati.  Oko 220 djevojčica bilo je oteto iz škole u napadu izvedenom tijekom noći prije tri godine.  Više od 20 djevojaka bilo je oslobođeno u listopadu zahvaljujući dogovoru u kojem je posredovao Međunarodni Crveni križ. Neke su uspjele pobjeći ili su spašene, no za 195 se vjerovalo da su još zatočene prije današnjeg oslobađanja. Nigerijski predsjednik Muhammadu Buhari rekao je u travnju da vlada pregovara o oslobađanju preostalih zatočenica.  Iako je otmica iz Chiboka najpoznatija, skupina Boko Haram otela je tisuće odraslih osoba i djece, a mnogi od tih slučajeva prošli su medijski nezapaženo i zanemareni su.  Boko Haram je ubio više od 20.000 ljudi i raselio više od 2 milijuna otkako je počeo pobunu kojom teži uspostaviti islamski kalifat na sjeveroistoku Nigerije.  Iako vojska tvrdi da je ugušila pobunu, veliki dijelovi sjeveroistoka, posebice država Borno još su izloženi prijetnjama militanata, a samoubilački napadi i oružani napadi pojačali su se od završetka kišnog razdoblja krajem 2016.  