Polako se raspliće slučaj monstruoznog ubojstva Denisa Pašića (3) u Puli, koji je u četvrtak pokopan u Velikoj Kladuši. Podsjetimo, za njegovo ubojstvo policija sumnjiči njegovu majku Chiaru Pašić (32) i maloljetnicu (14) za pomaganje.   Teta ubijenog dječaka, Kadifa, kazala je za Provjereno Nove TV da su oni prijavljivali slučaj Centru za socijalnu skrb i kako se i sam otac, koji se trenutno nalazi u zatvoru, bojao za sina. Navodno je tragedija mogla biti spriječena jer je Denisovoj majci Chiari oduzeta poslovna sposobnost, ali ne i skrb nad trogodišnjim djetetom. Nadalje, Provjereno navodi kako je trogodišnjaka majka navodno trovala tabletama i opijala rakijom, sve dok ga na kraju nije zadavila i odbacila u plićak u Puli. Maloljetnica (14) koja je osumnjičena za pomaganje u ubojstvu je štićenica doma, otprije je problematična i sama je navodno zlostavljano dijete.  - Institucije u Puli su znale da Chiara nije bila sposobna za odgoj djeteta. Priča se da ima dijagnozu bipolarne ličnosti i da se navodno bavi prostitucijom - rekao je za Provjereno anonimni izvor, no to nitko nije službeno potvrdio. Navodno je Chiara preko interneta upoznala i izvjesnog Makedonca zbog kojeg se i riješila sina. Navodno je zbog njezina promiskuiteta i završio i brak s Denisovim ocem.  Chiarina majka potvrdila je da je ona bila loše, i da se to znalo. Trenutno je bila u postupku oduzimanja poslovne sposobnosti, a unatoč tome, institucije su joj dozvolile brigu o malom Denisu.