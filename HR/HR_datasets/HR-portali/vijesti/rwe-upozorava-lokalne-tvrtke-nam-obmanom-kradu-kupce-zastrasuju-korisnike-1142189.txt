Tvrtka RWE Plin prvi je tržišni opskrbljivač plinom u Hrvatskoj koji je ušao na tržište opskrbe kućanstva početkom rujna 2016. te građanima ponudio mogućnost prelaska na pet posto jeftiniji plin. Dosad u segmentu opskrbe plinom ta tvrtka ima 3000 kupaca u kućanstvima i još 1500 među poslovnim subjektima. No u RWE Plinu žale se na dio lokalnih distributera plina koji, kako kažu, teško prihvaćaju dolazak konkurencije i gubitak kupaca. Nedopuštena sredstva – Ti distributeri služe se nedopuštenim sredstvima kako bi obmanuli pa čak i zastrašili korisnike koji su potpisali za RWE Plin. S područja nekoliko županija zaprimamo pozive građana koji su potpisali za RWE Plin, a koje je potom posjetio djelatnik lokalnog pružatelja opskrbe u obvezi javne usluge i obmanuo ih da potpišu dokument kojim raskidaju ugovor s RWE Plinom, iako oni to nisu željeli – tvrde u RWE Plinu. Objašnjavaju da na tržištu opskrbe plinom djeluje ukupno 35 operatora distribucijskog sustava (ODS), od kojih su njih 34 ujedno i opskrbljivači u obvezi javne usluge. U RWE Plinu navode da lokalni distributeri prema krajnjim kupcima koji su odlučili promijeniti opskrbljivača iznose neistine poput one da će dobivati dva odvojena računa, da će im lokalni distributer dodatno obračunavati troškove očitanja i održavanja obračunskog mjernog mjesta, da ne mogu promijeniti opskrbljivača bez dopuštenja ODS-a... Kako objašnjavaju u RWE Plinu, ODS koji je ujedno i opskrbljivač u obvezi javne usluge u postupku promjene opskrbljivača provjerava usklađenost podataka krajnjeg kupca s podacima kojima raspolaže. ODS je pritom dužan osigurati zaštitu povjerljivosti podataka koje je saznao u obavljanju djelatnosti. – Činjenica je da trenutačno četiri lokalna distributera ne poštuje zaštitu povjerljivosti podataka, nego šalju svoje djelatnike u domove kupaca koji su potpisali prelazak na RWE Plin te ih zastrašivanjem i obmanjivanjem sprečavaju da promijene opskrbljivača i u ovom slučaju ostvare uštedu s RWE-om. S terena nam se javljaju građani koji su potpisali prelazak na RWE Plin, s informacijama da djelatnici lokalnih opskrbljivača „idu po selu i šire paniku“ – navode u RWE Plinu. Dodaju da te pozive imaju snimljene i da će oni, među ostalim, biti dokazni materijal u njihovu prigovoru protiv pružatelja opskrbe koji su poslali Hrvatskoj energetskoj regulatornoj agenciji – HERA. U RWE Plinu kažu da dosad imaju dokaze da nedopuštenu praksu provode Međimurje Plin iz Čakovca, Termoplin iz Varaždina, Moslavina Plin iz Kutine i Plinara istočne Slavonije iz Vinkovaca. A u prozvanim tvrtkama negiraju optužbe konkurencije. Tako u Međimurje Plinu navode da nemaju informacije da ih RWE Plin proziva da se koriste nedopuštenim sredstvima i navode da oni podržavaju liberalizaciju tržišta plinom. U Termoplinu pak tvrde do obmane dolazi od agenata RWE Plina. – Prema tvrdnjama potrošača, agenti tvrtke RWE Plin unazad četiri mjeseca kontinuirano obilaze kućanstva Varaždinske županije predstavljajući se kao djelatnici Termoplina, a od potrošača traže da im omoguće pristup i očitanju plinskog brojila. Prema riječima potrošača, posebno onih starije životne dobi, u takvim okolnostima, u dobroj vjeri da se radi o očitanju brojila ili ažuriranja postojećih podataka, potpisuju se različiti obrasci koji u suštini znače promjenu opskrbljivača – tvrde u Termoplinu. U Moslavina Plinu kažu da su tvrdnje RWE Plina na njihov račun neistinite. Tvrde da su oni zaprimili više dojava građana o pojavi prodajnih predstavnika koji obilaze kupce od vrata do vrata koristeći poodmaklu životnu dob, neupućenost i nepažnju građana, lažno se predstavljajući i dovodeći korisnike u zabludu nudeći im na potpis ugovore o oprskrbi plinom. I u Plinari istočne Slavonije odbacuju navode RWE Plina i tvrde da postupaju sukladno pravnim propisima RH. Uputili upozorenja U HERA-i su nam pak kazali da su u posljednjih nekoliko mjeseci zaprimili niz prigovora RWE Plina na postupanje ODS-a na pojedinim područjima u Hrvatskoj, ali navode da je isto tako zaprimljen i niz prigovora od drugih opskrbljivača plinom i ODS-ova na rad RWE Plina. HERA je dosad glede toga, između ostalih, pojedinim ODS-ovima, za koje su utvrđene nepravilnosti, uputila obvezujuće odluke o postupanju, a pojedinim opskrbljivačima plinom i ODS-ovima upućeno je dodatno pojašnjenje s upozorenjem da svoje djelovanje na tržištu plina usklade s pozitivnim propisima, a pod prijetnjom poduzimanja odgovarajućih mjera iz nadležnosti HERA-e. Prekršajne kazne za ODS koji ne postupa sukladno odredbama Općih uvjeta opskrbe plinom iznose od 20.000 do 500.000 kuna, a za odgovornu osobu od 2000 do 15.000 kuna. >> RWE oteo HEP-u 130.000 korisnika