Japansko ministarstvo obrane i vojska pretrpjeli su "vrlo ozbiljan" kibernetički napad koji je omogućio hakerima da prodru u kompjutorski sustav, objavili su lokalni mediji u ponedjeljak.   U incidentu koji se dogodio u rujnu možda su iscurile neke povjerljive informacije, a vjeruje se da je napad izvršio neki "organizirani napadač, možda neka država", objavila je novinska agencija Kyodo navodeći neimenovane ministarske izvore.   "Riječ je o vrlo ozbiljnoj situaciji. Moramo hitno poduzeti mjere kako bi spriječili da se to ponovi", rekao je neimenovani vojni dužnosnik za agenciju Kyodo.   Zasad još nije poznat raspon štete.   Glasnogovornik ministarstva opovrgnuo je izvješće.   Infrastruktura obrambenih informacija, brza i velika komunikacijska mreža koja povezuje vojne baze i kampove, bila je objekt napada, navodi se u izvješću.   Navodno su hakeri uspjeli neovlašteno pristupiti kompjutorima na državnoj akademiji za obranu i na državnom koledžu za medicinu i obranu, koristeći ih kao ulaz za pristup kompjutorskom sustavu.