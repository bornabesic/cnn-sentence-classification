Foto: Zarko Basic/PIXSELL, Nacional  "JOSIP PETROVIĆ, lobist mađarskog MOL-a, preko svoje tvrtke Peritus savjetovanje gotovo pune dvije godine plaćao je usluge tvrtki Drimia, u vlasništvu Ane Šarić Karamarko, supruge prvog potpredsjednika Vlade Tomislava Karamarka", donosi današnje izdanje tjednika Nacional. Svoje teze iz članka o vezama Karamarka i Petrovića potkrijepili su objavom Ugovora. Petrović plaćao savjetovanje o energetici 2500 eura mjesečno  Ugovor je sklopljen 1. veljače 2013. između Petrovićeve tvrtke Peritus Savjetovanje d.o.o. i agencije Drimia u vlasništvu Karamarkove današnje supruge, a tada partnerice Ane Šarić i trajao je do do 31. siječnja 2015. godine. Petrović je za usluge savjetovanja i medijskih analiza na energetskom tržištu plaćao 2500 eura mjesečno. Ukupno je isplatio najmanje pola milijuna kuna, objavio je Nacional.   Podsjetimo kako je izvor sukoba na Vladi između potpredsjednika Bože Petrova i Tomislava Karamarka bio upravo zbog arbitraže Ina-Mol, a čelnik Mosta javno je kritizirao Karamarka zbog njegovog prijateljstva s Jozom Petrovićem. Petrov: Petrović je konzultant MOL-a     "Mislio sam na određene ljude koji se javno hvale kako su u dobrim odnosima s određenim ljudima koji su danas u Vladi. Mogu otvoreno reći, to je gospodin Petrović. On je javno na suđenju Sanaderu rekao da je on konzultant MOL-a. Dakle, radi za drugu državnu stranu tvrtku, ne radi za interese hrvatske tvrtke. I onda se on javno hvali kako je dobar s Karamarkom. Jako su mi to čudne stvari. Ovim putem bih pozvao gospodina Karamarka da se ogradi od toga", rekao je Petrov.   Petrović je tvrdio da ga s Karamarkom veže samo prijateljstvo iz studentskih dana te da radi u interesu Hrvatske. Karamarko je bio prilično ljut zbog pitanja o Petroviću.  Karamarko i Petrović, više od prijateljstva  "S gospodinom Jozom Petrovićem sam u Košarkaškom klubu Zagreb od 91. godine. Prema tome, ja sad da se odričem ljudi zato što svjedoče negdje, a pitanje je kako će svjedočiti. Koliko sam upoznat, svjedočit će u korist Republike Hrvatske. Prema tome, ovo je pitanje deplasirano. Ja vaše urednike ne pitam tko su im prijatelji i na koji način se s njima ponašaju", rekao je Karamarko odgovarajući nedavno za novinarsko pitanje.   Nevladina udruga GONG naglasila je tada kako se prvi potpredsjednik Vlade Tomislav Karamarko mora izuzeti od svih utjecaja na donošenje odluka vezanih uz INA-u sve dok ne regulira potencijalni i percipirani sukob interesa koji proizlazi iz njegovih veza s Josipom Petrovićem, samopriznatim lobistom MOL-a, tvrtke protiv koje je Vlada RH pokrenula arbitražu.   Sada je, čini se jasno, da Petrovića i Karamarka ne veže samo prijateljstvo. Karamarko koristi automobil Drimie Što se tiče tvrtke Drimia, u poznatoj aferi s automobilom dokazano je da Karamarko koristi Mercedes ML u vlasništvu te tvrtke.   "Službeno vozilo moje tvrtke Mercedes ML vozim i u privatne svrhe bez ograničenja. To prate odgovarajući dokumenti. Drimia ima ugovor s najmodavcem vozila i cijena je tržišna. Također, obračunava se porez i prirez. Kad moj partner koristi ovo vozilo, tada ga na korištenje uzima od mene, ne od moje tvrtke, koja nema baš nikakve veze s posudbom automobila Tomislavu koji automobil koristi bez ikakve naknade", objašnjavala je tada Ana Šarić, a danas Karamarko. > Lobist MOL-a platio najmanje pola milijuna kuna Karamarkovoj supruzi da ga savjetuje  > Mostovac Bulj: Pozivam Uskok da istraži Karamarka  > Vrdoljak za Index: Ako su ugovori autentični, Karamarko mora odstupiti  > Puhovski za Index: U pristojnijoj državi Karamarko bi napustio svoju funkciju  > MOST-ov Miroslav Šimić: Karamarko mora dati odgovore, od toga ne može pobjeći  > Petrina za Index: To nije samo sukob interesa, nego i veleizdaja  > Transparency international: Hitno regulirajte lobiranje  > Bojan Glavašević prijavio Karamarka Povjerenstvu za odlučivanje o sukobu interesa  > HDZ zaustavljanjem arbtraže spašava Hernadija i Sanadera  > Povjerenstvo o aferi MOL-Karamarko: "Ovo je potencijalni sukob interesa"  > Maras: Karamarko nikoga ne može uvjeriti da nema interesni odnos s MOL-om > HDZ optužio MOST da stoji iza afere Konzultantica: "Neka Uskok istraži Bulja"  > Kosor za Index o aferi Konzultantica: Orešković ovo ne smije prešutjeti  > Karamarko nije demantirao medije oko afere Konzultantica: "Preko moje supruge vrše pritisak na mene"