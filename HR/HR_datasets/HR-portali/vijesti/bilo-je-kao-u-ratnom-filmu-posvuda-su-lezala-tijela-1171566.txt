Svjedoci su opisali dramatične scene nakon eksplozije na kraju koncerta Ariane Grande u Manchesteru gdje su 22 osobe poginule, a 59 ih je ozlijeđeno.  Andy je bio u predvorju arene gdje je čekao svoju suprugu i kćer kada ga je eksplozija odbacila na pod. Rekao je kako je bilo kao scena iz ratnih filmova, piše BBC. – Kada sam se ustao i pogledao oko sebe, samo su tijela bila okolo. Bilo ih je sigurno 20-30. Ne znam jesu li svi bili mrtvi, ali tako su izgledali – ispričao je on. – Bili su pokriveni krvlju i ozbiljno ozlijeđeni. Prvo što sam napravio je da sam otrčao u arenu pokušavajući pronaći svoju obitelj – ispričao je Andy koji je na kraju pronašao suprugu i kćer i one su bile dobro, no vidio je brojnu "djecu i tinejdžere kako leže na podu i vrište". Gary Walker iz Leedsa i njegova supruga bili su samo nekoliko metara od eksplozije gdje su čekali kćer da izađe iz arene. – Čuli smo zadnju pjesmu nakon čega smo vidjeli jako svjetlo, a zatim smo čuli udarac i vidjeli dim. Osjetio sam bol u stopalu i nozi. Okrenuo sam se prema supruzi koja je stajala kraj mene i ona mi je rekla da mora leći dolje. Imala je ozljedu trbuha i slomljenu nogu. Ja sam imao rupu u nozi od šrapnela, no bio sam iznenađen što sam tako dobro prošao – ispričao je on.  Emma Johnson je pak sa suprugom čekala svoje dvije kćeri u dobi od 15 i 17 godina koje su bile na koncertu. – Bila je definitivno bomba koja je sigurno bila postavljena u predvorju. Stajali smo na vrhu stepenica i staklo je eksplodiralo u blizini gdje prodaju robu. Cijela se zgrada zatresla. Odmah smo potrčali potražiti naše kćeri srećom za nas, svi smo bili dobro – ispričala je ona.