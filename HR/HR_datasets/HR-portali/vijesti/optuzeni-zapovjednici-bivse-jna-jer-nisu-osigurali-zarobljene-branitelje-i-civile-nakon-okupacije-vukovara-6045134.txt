Osječko Županijsko državno odvjetništvo optužilo je dvojicu državljana Srbije za ratni zločin jer nakon okupacije Vukovara nisu osigurali kolonu zarobljenih branitelja i civila koja se po njihovoj zapovijedi kretala gradom pješice i u vozilima do logora u Srbiji, zbog čega su pripadnici njihovih postrojba neometano zlostavljali i ubili mnoge zarobljene branitelje i civile. Zapovjednik bataljuna vojne policije 12. novosadskog korpusa JNA i zapovjednik 1. čete tog bataljuna vojne policije, osumnjičeni su da su ratni zločin počinili 19. i 20. studenoga 1991. u Vukovaru, Trpinji, Borovu Selu i Dalju te u Bogojevu i Srijemskoj Mitrovici u Srbiji. Zločin je počinjen nakon što su snage JNA, Teritorijalne obrane i dobrovoljaca iz Srbije okupirale Vukovar, a civili i pripadnici HV-a i MUP-a koji su bili u skloništima u tvornici Borovu, u zgradama Borovo Commerca i Nove obućare predali se snagama JNA, izvijestilo je Državno odvjetništvo. Sada 55-godišnji zapovjednik bataljuna i 50-godišnji zapovjednik 1. čete bili su zaduženi za osiguravanje zarobljenika i njihova prijevoza do logora u Srbiji, ali to nisu učinili iako su znali da pripadnici srpskih postrojba ulaze u krug skloništa Borovo Commerca i Nove obućare kako bi izdvojili zarobljene branitelje i civile koje će zlostavljati ili ubiti. Okrivljenici se terete i da nisu osigurali kolonu zarobljenih branitelja i civila koja se po njihovoj zapovijedi kretala gradom pješice i u vozilima sve do logora na području Republike Srbije. Dvojica zapovjednika također se terete da nisu spriječili "bilo kakvo približavanje koloni" pripadnika JNA, Teritorijalne obrane i srpskih dobrovoljačkih postrojba, izdvajanje zarobljenika iz kolone te njihovo ubijanje i psihičko i fizičko zlostavljanje, zbog čega su takve nezakonite radnje nastavljene tijekom prijevoza zarobljenika do logora na području Republike Srbije. Ujedno ih se tereti da nisu poduzeli nužne mjere da se zlostavljači zarobljenih branitelja i civila kazne. Zbog takvog postupka, pripadnici srpskih postrojba neometano su zlostavljali i ubijali zarobljene branitelje i civile. Ubili su 49 branitelja i 63 civila, a zlostavljano je bilo 40 branitelja i 38 civila.  Državno odvjetništvo objavilo je inicijale i dob žrtava. Budući da su okrivljenici na području Srbije i trenutačno nisu dostupni hrvatskim državnim tijelima, DORH navodi da su u tom slučaju ispunjeni uvjeti da im se sudi u odsutnosti.