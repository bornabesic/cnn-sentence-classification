Bulj nije štedio Blaženka Bobana Kandidat Mosta nezavisnih lista za župana Splitsko-dalmatinske županije osvrnuo se na izjavu kandidata HDZ-a Blaženka Bobana o ostvarivanju megaprojekata: “Vidim da gospodin Boban obećava tunele i puste infrastrukturne “mega” projekte. Poručujem njemu i njegovima da su dosta bojali tunele i lagali ljudima. Nisu u stanju ni most do Čiova dovršiti u roku, a o Pelješkom mostu čije su gradilište slavno otvorili prvo prije 12 godina, a onda ponovno prije 10 godina, da ne pričamo, jer ispadaju smiješni”, oštro je uzvratio Bulj na priče o novim projektima. “Možete gospodo obećavati brda i doline, ali narod više ne vjeruje u te vaše budalaštine. U ovoj županiji vladate 25 godina i u tih 25 godina ste pokazali samo da ste nesposobni. Žalosno je slušati priče o megaprojetkima od ljudi koji su doveli županiju do ovakvoga stanja, koji su davali koncesije svojim gazdama. Ispada da će asfaltirati more od Splita do Brača!”, kazao je Bulj te zaključio: “Boban niti moje amandmane nije podržao kada su u pitanju škole u Zagori, niti ravnomjeran razvoj cijele županije, niti se borio za sredstva koja su ukinuta u Dalmatinskoj zagori. Ukratko, nije podržao ništa ključno za ovu županiju, a zbog čega ja nisam digao ruku za proračun! Njegov jedini program kao zamjenskog kandidata za župana je zapošljavanje rodbine, a sve što je “mega” ovdje nisu projekti već on – mega lutka na mega daljinskom upravljaču iz Zagreba.”