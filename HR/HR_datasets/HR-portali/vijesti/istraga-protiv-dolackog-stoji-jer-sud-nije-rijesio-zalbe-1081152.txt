Dvanaest je dana prošlo otkako je uhićen Željko Dolački, bivši načelnik Sektora za suzbijanje organiziranog kriminaliteta u zagrebačkoj policiji, a u istrazi se nije dogodilo ništa novo. Dolački je osumnjičen da je inscenirao provalu u svoj ured kako bi prikrio krađu 639.300 kuna, 286.060 eura, 100 švicarskih franaka, 300 juana i 2,04 kilograma zlata. U istražnom se zatvoru nalazi zbog sumnje da bi na slobodi mogao utjecati na svjedoke, no njihovo ispitivanje nije ni počelo jer još nisu pravomoćni ni rješenje o provođenju istrage ni rješenje o određivanju istražnog zatvora. Odvjetnik Veljko Miljević kaže da je žalbe na ta rješenja predao još prošli ponedjeljak, no na zagrebačkom Županijskom sudu doznajemo da je žalba na rješenje o provođenju istrage primljena tek u petak poslijepodne, a žalba na pritvor do sudskog vijeća još nije ni stigla. – Dok se žalbe ne riješe, dokazne radnje ne mogu se provoditi – kaže Miljević. >> Tko je Željko Dolački: Policajac za posebne zadatke >> Uskok tvrdi: ‘Samo je Željko Dolački imao ključ od sefa’