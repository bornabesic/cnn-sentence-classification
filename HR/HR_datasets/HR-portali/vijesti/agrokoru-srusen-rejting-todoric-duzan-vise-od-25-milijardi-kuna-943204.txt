Foto: Hina / Index  AGENCIJA Moody's snizila je kreditni rejting Agrokora s dosadašnjih B2 na B3, a glavni razlozi smanjenja ocjene su slabiji operativni rezultati i visoka razina duga. >> TODORIĆEVA RASPRODAJA Kozmo prodan Muelleru  >> Zašto je Todorić prodao Kozmo? Analitičare Moody'sa brinu pokazatelji duga kompanije, kao i operativni rezultati u prvih devet mjeseci prošle godine. "Snižavanje rejtinga odražava naše stajalište da je mala vjerojatnost da će Agrokor poboljšati pokazatelje zaduženosti koji su u skladu s ocjenom B2 u svjetlu pogoršanja operativnih rezultata u prvih devet mjeseci 2016. godine", navode iz Moody'sa. Moody's prognozira da bi odnos duga / EBITDA (dobit prije kamata, poreza i amortizacije) ove godine mogao dosegnuti 6,9, dok bi za rejting ocjenu B2 on trebao biti ispod 5,5. Dug Agrokora krajem trećeg kvartala prošle godine iznosio je 25,5 milijardi kuna. Ivica Todorić pokušava prolongirati otplate dospjelih dugova. U studenom prošle godine dogovorio je produljenje dospijeća 340 milijuna eura kredita s austrijskom podružnicom VTB banke. Osim toga, u rujnu 2016. produljio je otplatu i kredita od 500 milijuna eura koji mu je odobrila grupa velikih banaka.