Bivši nogometaš Dario Šušak (29), protiv kojeg se na zagrebačkom Županijskom sudu vodi postupak zbog niza razbojstava, već se gotovo mjesec dana nalazi u zatvoru u švicarskom gradu St. Gallenu zbog sumnje da je s članovima zloglasne međunarodne skupine pljačkaša nakita poznatih pod nazivom Pink Panther planirao razbojstvo u draguljarnici u tom gradu. Zaposlio se na baušteli Nekad perspektivni nogometaš NK Croatije iz Sesveta, kako neslužbeno doznajemo, prije nešto više od mjesec dana otišao je u Švicarsku gdje je našao posao kao građevinski radnik, a uhićen je svega nekoliko dana nakon što je došao iz Hrvatske. Švicarski policajci lisice na ruke stavili su mu u jednom tamošnjem kafiću gdje je Šušak sjedio s još trojicom muškaraca, navodno srpskih državljana, a policajci sumnjaju da je u planiranje pljačke bila upletena još jedna osoba koja je u bijegu. Da se Šušak nalazi u zatvoru, potvrdio nam je i zagrebački odvjetnik Milko Križanović koji ga zastupa u postupku na zagrebačkom Županijskom sudu. – Posjetio sam ga u zatvoru i on niječe bilo kakvo sudjelovanje u razbojstvu, a niječe i da je sudjelovao u pripremama za razbojstvo. Tvrdi kako se slučajno našao s tim osobama za stolom te da ih ne poznaje dobro – kaže odvjetnik Križanović. Švicarski istražitelji tek su otvorili istragu nad skupinom razbojnika iz grupe Pink Panther, koja je na području Švicarske i drugih zemalja već izvela više spektakularnih pljački nakita, a tamošnji mediji članove bande sastavljene od osoba iz bivše Jugoslavije opisuju kao vrlo okrutne i nasilne. Što se tiče pripreme pljačke draguljarnice za koju se sumnjiči Šušak, neslužbeno doznajemo da su se u njoj nalazili izuzetno vrijedni dijamanti. Naime, članovi bande imali su dojavu da je jedna izuzetno imućna osoba u tu draguljarnicu položila dijamante i drugi nakit na čišćenje. O kojoj se točno osobi radi i kolika je vrijednost dijamanata, nismo uspjeli doznati. Bio je pušten uz jamčevinu Budući da je na zagrebačkom Županijskom sudu u tijeku postupak u kojem je Šušak optužen da je sa Željkom Vrbatom i Darkom Lučićem počinio pet razbojstava tijekom 2012. i 2013., među kojima je i pljačka Splitske banke u Ulici grada Vukovara iz koje je ukradeno milijun i pol kuna, sud će sada vjerojatno tražiti njegovo izručenje. U tom mu je predmetu bio određen i istražni zatvor koji je u dva navrata ukinut. Kada je prvi put pušten iz istražnog zatvora, Šušak je otišao raditi u Njemačku, no Vrhovni sud ponovno ga je vratio u Remetinec. Njegov branitelj nedavno je ponovno tražio ukidanje istražnog zatvora i pušten je uz jamčevinu od 100.000 kuna. Šušak otprije ima i jednu osuđujuću presudu zbog namještanja utakmica. U slučaju Offside dobio je osam mjeseci zatvora. >> Lažni policajci vozaču iz BiH na autocesti ukrali više od 100.000 eura 