– Ovdje smo kako bismo se prisjetili svih hrabrih trvatskih branitelja koji su od 1991. do 1995. godine zaustavili pakleni stroj koji je imao namjeru razoriti, spaliti i srušiti ideju o samostalnoj Hrvatskoj. Na ovom smo području inicijativu preuzeli već tada, krajem 1991. godine i bili spremni osloboditi zapadnu Slavoniju, što smo na kraju i učinili u briljantnoj akciji Bljesak – rekao je ministar hrvatskih branitelja Tomo Medved na današnjem (utorak) obilježavanju 25. obljetnice vojno-redarstvene akcije "Širinci 92" u tom selu kraj Nove Gradiške. Kod spomen obilježja položeni su vijenci i zapaljene svijeće, a održana je i prigodna komemoracija u spomen na poginule hrvatske branitelje u toj briljantnoj akciji u kojoj je za pet dana borbenog djelovanja poginulo deset, a ranjena su 22 hrvatska branitelja. Govoreći o koracima koje njegovo ministarstvo poduzima za vraćanje digniteta Domovinskog rata, Medved je istaknuo kako je prvi put nakon niza godina u proračunu za 2017. osigurano više od 200 milijuna kuna za implementaciju Zakona o hrvatskim braniteljima, na kojem su radili u zadnjih devet mjeseci. Dodao je kako je iz proračuna vidljivo kako će zbog velike smrtnosti braniteljske populacije težište biti stavljeno na zdravstvenu skrb. - Tu smo osigurali velika sredstva. Stambeno zbrinjavanje je također vrlo važan iskorak, a ono što je posebno važno su rokovi za reguliranje statusa hrvatskih branitelja i hrvatskog ratnog vojnog invalida na osnovu bolesti, koji su ranije bili regulirani kroz zakone. Predvidjeli smo brisanje tih rokova, jer dokazano je da se dugi niz godina nakon oružanog sukoba i proživljenih strahota može pojaviti bolest – istaknuo je Medved. On je dodao kako će medicinska povjerenstva i vještaci utvrditi je li bolest posljedica sudjelovanja u Domovinskom ratu ili ne, ali cilj je administrativno ukinuti barijere i omogućiti ljudima da mogu podnijeti zahtjev i regulirati svoj status.  