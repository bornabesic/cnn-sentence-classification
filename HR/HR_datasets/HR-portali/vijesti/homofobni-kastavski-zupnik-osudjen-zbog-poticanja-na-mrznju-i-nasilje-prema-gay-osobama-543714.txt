Foto: Facebook  KASTAVSKI župnik Franjo Jurčević na Općinskom sudu u Rijeci osuđen je na uvjetnu kaznu zatvora od tri mjeseca s rokom kušnje od godinu dana. Jurčević je osuđen zato što je na svom blogu poticao na nasilje i iskazivao mržnju protiv homoseksualnih osoba.   Sve je započelo prošle godine, nakon nereda na gay paradi u Beogradu, kad je Jurčević podržao napad na Povorku ponosa. Homoseksualce je nazvao psihopatima, a one koji su ih napali "normalnim Beograđanima". Sa sličnom je retorikom Jurčević nastavio i u kasnijim upisima na svom blogu, a nije mu strano bilo ni veličanje Pavelićevog ustaškog režima. Na blogu se zadnji put oglasio prije dva dana, a presudu za sada nije komentirao.   Zbog govora mržnje na blogu protiv Jurčevića je kaznenu prijavu podigla lezbijska organizacija Kontra. Općinsko državno odvjetništvo u Rijeci protiv Jurčevića je podnijelo optužni prijedlog zbog kaznenog djela rasne i druge diskriminacije, a Općinski ga je sud proglasio krivim zbog javne diskriminacije na osnovi spolnog opredjeljenja. Kontra je zadovoljna presudom, te smatraju da je sud na ovaj način javnosti poslao važnu poruku da se poticanje na diskriminaciju i nasilje ne smije tolerirati.