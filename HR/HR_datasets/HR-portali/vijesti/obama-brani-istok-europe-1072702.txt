Američko vojno zapovjedništvo objavilo je kako će od veljače sljedeće godine na području Europe biti raspoređene dodatne snage koje bi trebale prvenstveno biti usmjerene na odvraćanje Rusije od bilo kakvih ekspanzionističkih ili agresivnih poteza na području Europe. Riječ je o tri pune oklopno-mehanizirane brigade s 250 tenkova koje će se smjenjivati u ciklusima od po devet mjeseci, a bit će raspoređene na području Estonije, Letonije, Litve, Poljske, Mađarske, Rumunjske i Bugarske. Oklopni štit Još od 2014. i eskalacije sukoba u Ukrajini te ruske aneksije Krima, američke oružane snage znatno su pojačale spremnost, obuku i opremu postrojba koje su prema ratnom rasporedu zadužene za europsko tlo i služe odvraćanju eventualnih agresora koji bi članice NATO-a mogli napasti s istoka. Kako jedna tipična oklopno-mehanizirana brigada američke vojske broji oko 4500 pripadnika (dakle ukupno je riječ o 13.500 vojnika), američki štit koji će se protezati od Baltika do Crnog mora nije zanemariva snaga. – Američki saveznici vidjet će češću prisutnost američkih oklopnih postrojba, sa znatno više ljudi i znatno više suvremene tehnologije nego dosad. Bitno nam je da se osjećaju mirno i spokojno – ustvrdio je američki general Philip Breedlove predstavljajući odluku o razmještanju snaga na istoku Europe. Saveznici ili suparnici? Rusija zasad ne komentira najave NATO-a, no sasvim je sigurno da nije oduševljena potezom SAD-a. Kremlj se ni jednom riječju do sada nije osvrnuo na buduće razmještanje snaga NATO-a, no izvjesno je da takvi potezi neće poboljšati već narušene odnose između Moskve i Zapada. – Takve jednostrane odluke ni najmanje ne pridonose stabilizaciji stanja, već upravo suprotno, pogoršavaju situaciju. Upravo time povećava se mogućnost izbijanja incidenata koje nitko ne želi. Uostalom, time najviše gube članice NATO-a koje su na istoku Europe jer se one uvlače u rizik mogućih neželjenih incidenata i sukoba. Uostalom, još jedna stvar nam nije jasna, NATO s nama želi surađivati u sklopu borbe protiv terorizma, a s druge strane vidi nas kao prijetnju – kaže pod uvjetom anonimnosti za Večernji list poznati ruski sigurnosno-obavještajni analitičar i ekspert za rusko-zapadne odnose. >> Obama će se neformalno sastati s Erdoganom