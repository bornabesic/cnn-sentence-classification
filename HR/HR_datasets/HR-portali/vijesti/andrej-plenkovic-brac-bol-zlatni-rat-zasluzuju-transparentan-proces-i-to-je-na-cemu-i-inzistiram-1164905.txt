Predsjednik HDZ-a Andrej Plenković je danas u Slavonskome Brodu na novinarska pitanja o koncesiji za Zlatni rat i može li se dogoditi da HDZ odustane od kandidature Zlatka Ževrnje za splitsko-dalmatinskog župana, kao što je to rekao Nikola Grmoja, odgovorio da ne bi komentirao izjave drugih političara te da je njemu najvažnije da se riješi "situacija s Bolom." Andrej Plenković je bio u Slavonskom Brodu na predstavljanju kandidata HDZ-a za lokalne izbore, za slavonskobrodskoga i novogradiškoga gradonačelnika, načelnike 26 općina u Brodsko-posavskoj županiji te župana. Brodsko-posavska Županijska organizacija HDZ-a je treća po snazi u Hrvatskoj, nakon one iz Grada Zagreba i Splitsko-dalmatinske županije, rekao je Plenković, koji očekuje da će osvojiti vlast u županiji i većini jedinica lokalne uprave i samouprave jer je na parlamentarnim izborima 11. rujna HDZ u toj županiji ostvario odlične rezultate. Hrvoje Špicer je kandidat HDZ-a za gradonačelnika Slavonskoga Broda, koji bi nakon 16 godina stranci trebao omogućiti povratak na tu dužnost. Plenković vjeruje da nova generacija političara u lokalnome HDZ-u može biti dodatni element za uspjeh. Župan Danijel Marušić u izbornoj je utrci za treći mandat. Premijer je stranačkim kolegama, a poslije i novinarima govorio o Agrokoru, pri čemu je istaknuo da će Vladin pristup Agrokoru imati transformativni učinak na cijelo hrvatsko gospodarstvo. "Naša mjera, plan, to je ovaj zakon koji vrlo brzo stabilizira situaciju. Nije se dogodila nikakva negativna lančana reakcija. Svježa likvidnost je pristigla, ljudi su dobili plaću, dobavljači se isplaćuju, kreditori su spremni dati nova sredstva Agrokoru. Štitimo pravo vlasništva kompanija u susjednim zemljama. Ono što je najvažnije - hrvatski ekonomski i financijski krvotok je sačuvan, ova situacija nije spriječila ostale pozitivne trendove (rast BDP-a, rast zaposlenosti, smanjenje nezaposlenosti, smanjenje javnog duga", rekao je Plenković i od stranačkih kolega zatražio da - kad dobiju povjerenje na izborima - nastave raditi zajedno sa središnjom državnom vlašću. "Ne bih se upuštao u komentare drugih političara, ono što je važno je da sam naložio upravni nadzor Ministarstvu mora, prometa i infrastrukture da se vidi kako je proveden taj natječaj i sama odluka s tim u vezi koju je donijela županijska skupština. Brač, Bol, Zlatni rat zaslužuju transparentan proces i to je na čemu i inzistiram. Vidjet ćemo kada povjerenstvo koje radi vrlo intenzivno u ministarstvu i donese svoju odluku kako ćemo dalje", rekao je Plenković odgovarajući na pitanje o zahtjevu Mosta da se preispita davanje bolske plaže Zlatnog rata na 15-godišnje gospodarenje zagrebačkoj tvrtki "Sport B" d.o.o . Na dodatno novinarsko pitanje može li se zbog "bolskog slučaja" dogoditi da HDZ odustane od kandidature Zlatka Ževrnje za splitsko-dalmatinskog župana, kao što je danas u Hrvatskome saboru rekao Nikola Grmoja, Plenković je odgovorio: " Meni je najvažnije da riješimo situaciju s Bolom." >> Koncesija plaže Zlatni rat: Ministarstvo imenovalo stručno povjerenstvo >> Plenković naredio nadzor nad dodjelom koncesije za Zlatni rat 