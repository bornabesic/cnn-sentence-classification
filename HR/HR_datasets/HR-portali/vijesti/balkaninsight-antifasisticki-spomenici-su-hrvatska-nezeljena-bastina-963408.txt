NOVINAR portala BalkanInsight Relja Dušek u nedavnom članku izvještava o uništavanju brojnih spomenika u Hrvatskoj koji obilježavaju antifašizam. Polovica spomenika iz Drugoga svjetskog rata, oko 3000 njih, uništena je ili vandalizirana tijekom Domovinskoga rata u 1990-ima, poput spomenika na Petrovoj Gori u središnjoj Hrvatskoj, koji je podignut u sjećanje na ustanak stanovnika Banije i Korduna protiv ustaša i Nezavisne Države Hrvatske. Njegova sudbina, kao i ona spomenika u selu Kamenska i Opuzenu, zabilježena je u dokumentarcu Irene Škorić "Neželjena baština". Film se prvi puta prikazao na Sarajevo Film Festivalu, dok je hrvatska premijera bila u ožujku na Međunarodnome festivalu dokumentarnoga filma. Irena Škorić napravila je taj dokumentarac u sjećanje na to razdoblje po uzoru na belgijskog fotografa Jana Kampenersa, a smatra da je uništenje tih antifašističkih spomenika politički motivirano. Problem s poviješću Antonio Grgić hrvatski je umjetnik koji je napravio izvedbeno djelo "Sjene spomenika" za koje je proučavao spomenike istočne Europe i istaknuo je da Hrvatska jedina ima problem s antifašističkom prošlošću i da je uklanjala spomenike iz tog razdoblja. Velik broj ljudi još uvijek tvrdi da je Hrvatska bila najviše slobodna za vrijeme NDH, a ignorira činjenicu da je NDH bila marioneta nacističke Njemačke. Povjesničarka umjetnosti Snješka Knežević, pak, ne smatra da je država bila upletena u uništavanje spomenika, nego protukomunističke, neonacističke i slične grupe. Grgić je ljut zbog nestanka tih spomenika jer oni predstavljaju, kako navodi, jedno lijepo razdoblje, puno bratstva i zajedništva. Sanja Horvatinčić s Instituta za povijest umjetnosti smatra da ti spomenici imaju prvenstveno međunarodnu i narodnu povijesnu važnost jer predstavljaju određene povijesne ličnosti, a ne samo Josipa Broza – iako neki od njih imaju i veliku umjetničku vrijednost – te da ti spomenici podupiru tvrdnju da je Drugi svjetski rat završio zahvaljujući antifašizmu. Smatra i da je nedorečen stav vlade prema zaštiti tih spomenika odraz zbunjenosti u zemlji i izjednačavanja dviju suprotstavljenih strana.