Iako je sa Županijskog suda u Zagrebu najavljivano da će početkom godine pred Europskim sudom pravde u Luksemburgu pokrenuti postupak koji bi trebao osigurati da članice EU poštuju europski uhidbeni nalog za prvim čovjekom MOL-a Zsoltom Hernadijem, to se još nije dogodilo, a predsjednik suda Ivan Turudić jučer je izdao priopćenje u kojem tvrdi da je za to odgovoran MUP. Slučaj presedan Turudić je, naime, priopćio da Županijski sud još nije odlučio o postavljanju prethodnog pitanja Sudu EU jer europski uhidbeni nalog koji je Županijski sud izdao još u prosincu 2015. “nije pušten u daljnju proceduru”. Tvrdi i da je obavijest o tome Županijski sud dobio tek u siječnju ove godine. Zašto nalog nije pušten u proceduru i zašto je Županijski sud o tome obaviješten sa zakašnjenjem, pitali smo i u MUP-u, a iz odgovora koji smo dobili proizlazi da je glavni “kočničar” njihova postupanja Interpol. U MUP-u obrazlažu da države izvan schengenskog režima nemaju izravan pristup zajedničkom informacijskom sustavu pa europski uhidbeni nalog mogu proslijediti posredstvom sigurnog telekomunikacijskog sustava Europske pravosudne mreže u kaznenim stvarima, što je u domeni pravosuđa, a ne policije, ili putem Interpola, koji je u studenom odbio obnoviti crvenu međunarodnu tjeralicu za Hernadijem. Tvrde da su u komunikaciji s Interpolom poduzeli niz tehničkih aktivnosti da bi se tjeralica obnovila i podsjećaju da je odbijanje tjeralice za Hernadijem presedan, s obzirom na to da su Izvršni odbor, a potom i Generalna skupština preglasavanjem odlučili suprotno preporuci Komisije za kontrolu Interpolovih datoteka. “Ministarstvo unutarnjih poslova u svojim će daljnjim postupanjima koristiti ostale bilateralne i multilateralne kanale komunikacije koji su nam na raspolaganju za ostvarivanje međunarodne policijske suradnje”, poručuju iz MUP-a. Odluku o raspisivanju novog uhidbenog naloga protiv Hernadija Županijski je sud donio krajem 2015., nakon odluke Interpola da neće ponovno raspisati tjeralicu. Interpolovu odluku tada je komentirao i premijer Andrej Plenković, koji je u izjavi za medije Županijskom sudu sugerirao da zatraži prethodno mišljenje Suda EU. Nedostupan pravosuđu Tim se postupkom trebalo stati na kraj postupanjima članica poput Austrije i Njemačke, koje su suspendirale uhidbene naloge hrvatskog pravosuđa pa je Hernadi bez ikakvih problema odlazio na sastanke u te zemlje. Budući da je ranije ukinuta Interpolova tjeralica, a sada na snazi nije ni europski uhidbeni nalog, Hernadi je zasad slobodan čovjek i može nastaviti putovati Europom, iako ga se u Hrvatskoj tereti da je s bivšim premijerom Ivom Sanaderom dogovorio mito od 10 milijuna eura. Za toliko je, prema optužnici, Sanader MOL-u trebao prepustiti upravljačka prava u Ini koja im ne bi pripadala na temelju stečenog udjela. Upravo je Ivan Turudić 2012. Sanadera za to osudio na osam i pol godina. Njegovu je odluku kasnije potvrdio i Vrhovni sud, no pala je na Ustavnom sudu. Hernadi je cijelo vrijeme ostao nedostupan hrvatskom pravosuđu, a Mađarska je obrazlagala da bi njegov kontakt s hrvatskim istražiteljima bio protivan njihovim nacionalnim interesima. >> Zašto Europa ignorira naše zahtjeve - od 627 traženih ljudi izručili su nam tek 139 10. 7. 2013. Nastavljena istraga USKOK je izvijestio da je nastavio istragu protiv Hernadija, koji prije ulaska u EU nije bio dostupan hrvatskim istražiteljima      1. 10. 2013. Raspisana crvena tjeralica Protiv Hernadija je raspisana crvena Interpolova međunarodna tjeralica i europski uhidbeni nalog      15. 12. 2015. Novi uhidbeni nalog Županijski sud u Zagrebu raspisao je treći europski uhidbeni nalog protiv Hernadija      6. 11. 2016.           Interpol odbio obnovu tjeralice Generalna skupština Interpola preglasavanjem odbila zahtjev Hrvatske da se obnovi crvena tjeralica za Hernadijem