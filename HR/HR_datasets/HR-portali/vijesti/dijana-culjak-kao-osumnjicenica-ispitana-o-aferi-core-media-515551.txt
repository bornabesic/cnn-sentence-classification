Novinarka Dijana Čuljak ispitana je, kao osumnjičenica, u Državnom odvjetništvu u Zagrebu o aferi Core media. Njezin se bivši suprug Vladimir Šelebaj kao polovičan vlasnik navedene producentske tvrtke tereti da je s još četvoricom osumnjičenika iz Core medije i Media spota izvukao 16 milijuna kuna. S obzirom na to da je bivša HTV-ova novinarka potpisala tajni ortački ugovor prema kojem sa Šelebajem dijeli vlasništvo Core medije na pola, i ona će se najvjerojatnije naći na optuženičkoj klupi. Na ispitivanju je iznijela svoju obranu, a nije poznato što je rekla. Pretpostavlja se da je ponovila priču koju je nedavno ispričala kao svjedokinja na suđenju Siniši Svilanu. Tada je izjavila da je nesvjesno potpisala tajni ugovor o vlasništvu nad Core medijom te da joj je Šelebaj dao neke papire na potpis što je ona i učinila jer mu je beskrajno vjerovala. Osim toga, govorila da s Core medijom nije imala nikakve veze. Šelebaj tvrdi suprotno i tvrdi da je Core media bila njezina ideja.