Posebni papin izaslanik za Međugorje, mons. Henryk Hoser, ovoga će tjedna doći u Međugorje. Njegov je posjet isprva bio najavljen prije točno mjesec dana, no Hoser se 27. veljače nije pojavio ni u Sarajevu, ni u Međugorju, što su iz nuncijature u Sarajevu opravdali nekih pogreškama pri komunikaciji. No to ništa nije promijenilo na stvari. Objavom Hosera kao posebnog papina čovjeka u Međugorju, čiji će rad biti utemeljen na pastoralnom pitanju, tj. neće zalaziti u sferu ukazanja, pokazalo se da Vatikan ne namjerava obračunati se s međugorskim fenomenom i zatvoriti Međugorje, kako posljednjih godinu-dvije “nabrijavaju” tu temu protivnici Međugorja, osobito uživajući u izokretanju izjave pape Franje o „Gospi u poštanskom uredu“, pripisujući je baš onoj međugorskoj, premda je sam papa nikada nije spomenuo u kontekstu Međugorja. Štoviše, Međugorje je očito na srcu papi Franji, kao što je bilo i njegovim prethodnicima, osobito sv. Ivanu Pavlu II., koji je rekao da bi odavno bio ispovjednik u Međugorju samo da nije papa. Međutim, pred ovim papom je zadaća rješavanja statusa Međugorja. Barem djelomično. Jer je, s jedne strane, dobio nalaze rada komisije koju je oformio papa Benedikt XVI., a s druge strane Crkva ne može ignorirati ono što se u Međugorju događa već 36 godina – na stotine ozdravljenja, tisuće obraćenja i tisuće promijenjenih ljudskih sudbina nakon ponovno otkrivene i obnovljene vjere. Upravo je to potvrdio i mons. Hoser. – Međugorju se neprestano klanja pred Presvetim sakramentom, redovito se ispovijeda, održava pobožnost Križnog puta, dakle događa se sakramentalna praksa koja je u većini župa zapadne Europe zanemarena ili nestala. U tom smislu to mjesto može biti jak poticaj za obnovu vjere u vjernika – rekao je Hoser poljskim medijima. Optimistična je to najava za budućnost Međugorja i zacijelo prvi korak prema rješavanju njegova statusa kao svetišta.  A onda će na red doći i ukazanja. Sve u svoje vrijeme. Mudro i oprezno, kako to Crkva čini. >> Papa Franjo preuzeo brigu  o svetištu u Međugorju >> Mostarsko-duvanjski biskup Perić: Gospa se u Međugorju nije ukazala