Josip Klemm, predsjednik Udruge Specijalne policije Republike Hrvatske i Mile Milošević, predsjednik Udruženja vojnih veterana Srbije, sudjelovali su večeras u Dnevniku Nove TV nakon poziva srpskih ratnih veterana hrvatskim braniteljima na razgovor. Klemm je već ranije izrazio spremnost na sastanak sa srpskim veteranima dok su neke druge braniteljske udruge reagirale mnogo negativnije. Sada je Klemm rekao da će do sastanka s Miloševićem sigurno doći. – Nakon ove emisije, sigurno je da ćemo mi još raspravljati i s udrugama u RH. Trebamo o tome pričati, trebamo se pripremiti za taj sastanak, a svaki dijalog je dobrodošao i sigurno će uslijediti – rekao je Klemm koji je na pitanje smije li u Srbiju odgovorio potvrdno. Klemm je rekao da do agresije na Hrvatsku sigurno ne bi došlo da je devedesetih bilo razumnijih i hrabrijih ljudi koji ne bi dopustili politiku Slobodana Miloševića. – Zbog budućnosti moramo svi smoći hrabrosti, sjesti i ponovno razgovarati – rekao je Klemm. Milošević, koji je u emisiji sudjelovao putem videoveze, rekao je da se potpuno slaže. – Meni je samo žao što do ovog razgovora nije došlo ranije. Pokušavao sam tri, četiri godine doći i razgovarati s vama, pokušavao sam stupiti u kontakt s nekim vašim udrugama, s obzirom na to da smo mi članica Svjetske unije udruga ratnih veterana u Parizu. Koliko znam, više udruga iz Hrvatske također su članice, no nismo uspjeli uspostaviti dijalog i susret. Prema mome mišljenju, ovo je jako bitan i značajan susret, razgovor koji ja i ti vodimo. Smatram da je ovo povijesni susret i sve će biti lakše nakon ovoga – rekao je Milošević, koji je također poručio da je spreman maksimalno pomoći da se pronađe oko 1800 nestalih. – Ima mnogo tema o kojima treba razgovarati. Sigurno ne moramo razgovarati o uzrocima, tko je bio agresor, a tko žrtva. (...) Vidjeli ste danas, evo taj jedan nesretni događaj, kad je poginuo jedan pirotehničar, a sigurno uz dobru volju, na sastancima možemo doći i do nacrta minskih polja, možemo doći i do lokacija gdje se nalaze nestali hrvatski branitelji i civili. Mnogo stvari imamo riješiti, međutim dijalog je potrebno otpočeti. Sigurno ćemo nakon ovog što smo napravili potaknuti državne institucije, potaknut ćemo predsjednicu Republike Hrvatske, potaknut ćemo Vladu koja će biti sastavljena za nekoliko dana da krenu u dijalog sa susjedima, odnosno Republikom Srbijom – rekao je Klemm. Miloševića su novinari pitali zna li iz današnje perspektive za što se borio. – Sad je to jako teško pitanje za što smo se borili. Vjerujte da stvarno ne znam. Kad pogledam i vratim se unatrag i razmislim kako je sve bilo, kako je sve završilo i tko je imao koristi od tog rata, stvarno se pitam zašto sam doista bio u tom ratu, vjerujte mi. Mislim da je ovaj rat iskoristio sve nas koji smo se borili za ovu državu (Srbiju) – rekao je Milošević. >> Josip Klemm odgovorio na poziv veterana iz Srbije 