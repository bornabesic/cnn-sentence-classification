Foto: FaH  SVEUČILIŠTE u Zagrebu raspisalo je natječaj za stručnog suradnika za ljudske resurse. Za ugovor na neodređeno, Sveučilište traži dvije godine radnog iskustva te studij komunikologije i kroatologije.  Takva kombinacija diploma u Hrvatskoj se može dobiti isključivo na Hrvatskim studijima iako nije jasno na koji način navedeno znanje može pomoći u ljudskim resursima, navodi portal srednja.hr koji i otkriva ovu aferu zagrebačkog sveučilišta.  "Akademski naivno, kontaktirali smo Sveučilište i po pitanju mini afere stručnog/e suradnika/ce u Uredu za ljudske resurse čija je primarna funkcija zapošljavanje drugih ljudi (!), ali bez odgovora i nakon pet dana. "Poštenje i transparentnost nisu vrline..."  Znanstveno znatiželjno, zanimalo nas je zašto su navedene dvije diplome potrebne za posao stručnog suradnika u Uredu za ljudske resurse te zašto je natječaj limitiran samo za diplomante Hrvatskih studija.  Čovjek shvati nakon desetak raznih upita da poštenje i transparentnost nisu vrline koji su dio akademije pa niti ekskluzivni natječaj za suradnika/cu ne čudi. Pitamo stoga vas, dragi čitatelji/ce, jeste li svjesni toga ili smatrate da je natječaj u kojem se favoriziraju struke koje nemaju veze s ljudskim resursima, sasvim uredan", piše srednja.hr.  Dakle, ako imate najmanje dvije godine u sustavu visokog obrazovanja i diplomu iz komunikologije i kroatistike, čestitamo - ispunjavate uvjete i možete se prijaviti na natječaj za stručnog suradnika za ljudske resurse zagrebačkog sveučilišta.