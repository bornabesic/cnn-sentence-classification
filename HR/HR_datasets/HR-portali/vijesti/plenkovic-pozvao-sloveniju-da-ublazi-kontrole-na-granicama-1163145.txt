Kako bi stao na kraj gužvama na granici sa Slovenijom uoči uskrsnih blagdana, premijer Andrej Plenković uputio je jučer apel Sloveniji da sa sustavne kontrole na granicama, koja uključuje pregled svih vozila i dokumenata, prijeđe na ciljanu kontrolu, kakvu Hrvatska već provodi i o čemu je, kaže, obavijestila Europsku komisiju. Plenković je na sjednici Vlade izvijestio da je jučer ujutro o tome razgovarao sa slovenskim kolegom Mirom Cerarom i dodao da su ministarstva unutarnjih i vanjskih poslova te njegov kabinet “angažirani u dijalogu i s Mađarskom i sa Slovenijom”. Sustavna kontrola koju provodi Slovenija podrazumijeva skeniranje svakog dokumenta, bez obzira na to je li riječ o državljanima EU ili trećih država, što izaziva dugotrajna čekanja na hrvatskoj granici. Režim ciljane kontrole, na koji je prešla Hrvatska, podrazumijeva pak da će hrvatska granična policija kontrolirati samo ona vozila za koja se pokaže određena indicija da je to potrebno, čime će se, ističe premijer, ubrzati protok s hrvatske strane. – Vjerujemo da će i Slovenija prepoznati negativne efekte u gospodarskom smislu, u smislu frustracije putnika, turista, gubljenja strpljenja i u konačnici potencijalne negativne efekte na gospodarstvo, ne samo naše. Jer mnogi od tih putnika putuju i dalje, pogotovo prije uskrsnih blagdana – naglasio je Plenković. Dodao je da se nada da će biti pronađeno neko privremeno rješenje dok traju blagdani, a Hrvatska će, kaže, činiti sve što je u njezinoj moći da se pronađe i trajno rješenje. Vlada je na jučerašnjoj sjednici obradila čak 35 točaka, a donijela je, među ostalim, zaključak o pristupu web-aplikaciji „Uvid u osobna stanja građana“ na temelju kojega će se tijelima s javnim ovlastima omogućiti uvid u podatke iz svih državnih matica. Državna tijela ubuduće tako ne bi trebala tražiti od građana da im donesu izvatke iz matica rođenih, vjenčanih i umrlih, registra životnog partnerstva ili evidencije o državljanstvu, nego bi sama bila dužna pretražiti njihove podatke. Novoj web-aplikaciji sva bi tijela trebala pristupiti do lipnja, a u Vladi ističu da je to važan korak k ostvarenju proklamiranog cilja o “državi bez papira”.  >> Kaos na granici: Ne sjećam se kada je bila ovolika gužva 