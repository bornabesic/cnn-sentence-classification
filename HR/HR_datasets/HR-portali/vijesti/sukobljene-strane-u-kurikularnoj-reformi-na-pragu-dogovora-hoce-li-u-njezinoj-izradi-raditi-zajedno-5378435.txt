Sve je glasnija ideja da oponenti kurikularne reforme, ali i oni koji su sudjelovali u njezinoj izradi nastave raditi zajedno, ekskluzivno saznaje HRT. Da je to jedino rješenje, slažu se i oni koji su 1990. prvi počeli s reformom školstva koja je zaustavljena, piše HRT.  - Hrvatska masno plaća međunarodna istraživanja o znanju naših učenika, a rezultatima se ne koristimo. Izdvajamo 25 godina novac za reforme školstva, a onda ih međusobno zaustavljamo. E, sad bi bilo dosta - kaže skupina stručnjaka koji su radili na kurikularnoj reformi, ali i oni koji su bili žestoki kritičari.  - Mišljenja sam staro ne odbaciti, uzeti u obzir suvisle recenzije i s tim nastaviti i sigurno je da reforma ne može čekati - rekla je profesorica hrvatskog jezika Dubravka Brezak Stamać. Boris Jokić također je spreman na suradnju:  - Osobno mislim da ne treba ovu reformu odbaciti, na tim dokumentima treba još raditi, oni nisu savršeni. Ako je potrebno doraditi i zajednički raditi mi smo oduvijek bili otvoreni za to - rekao je bivši voditelj Kurikularne reforme. Kažu, netko mora biti glas razuma. Previše je novca i vremena potrošeno. S tim se slaže i Dragutin Rosandić, koji je 90- tih sudjelovao u prvoj reformi školstva. On je dodao kako je zanimljivo da uvijek isti ljudi kritiziraju. Svoj prijedlog zajedničkog rada na reformi obje strane iznijet će premijeru i resornom ministru.