ZAGREB – Matjaža Trampuža (33) iz Slovenije, bjegunca iz talijanskog i slovenskog zatvora, uhvatili su zagrebački policajci dok se šetao po Aleji pomoraca u Novom Zagrebu u utorak u 18.20 sati. Trampuž (policija mu nije navela ime, nap. a.), kojega traže rimski i ljubljanski Interpol, policajcima se učinio sumnjivim, pa su zatražili da im pokaže dokumente.  Kad su zaključili da je riječ o međunarodno traženom bjeguncu, htjeli su mu staviti lisičine, no on se dao u bijeg. U hrvanju s policajcima udario je u retrovizor policijskog automobila, piše u službenom policijskom izvješću.  Odvezen je u stanicu, a zbog ozljede nosa pozvana je Hitna pomoć. Prevezla ga je u KBC Zagreb gdje su liječnici ustanovili teške ozljede. Prema redovitom postupku, istražit će se je li postupano prema zakonu, kažu u PUZ-u. Kada se oporavi, bit će izručen Sloveniji. Matjaž Trampuž bio je u talijanskom zatvoru zbog krijumčarenja ljudi, a u slovenskom zbog krađa i prijevara.  U listopadu 2005. iz talijanskog je zatvora pobjegao s vršnjakom Romanom Habatom i tada 19-godišnjim Ejubom Maliqije. Njih su trojica navodno s pomoću žlice za jelo izbušila rupu u zidu debelom 70 cm koju su sakrila ormarom. Kroz rupu iskrali su se do prostorija pisarnice na prvom katu i skočili kroz prozor, piše Slovensko delo.  Zatim su se spustili u Ulicu Filzi koja je jedan kilometar udaljena od granice sa Slovenijom. Iz zatvora u Novoj Gorici u travnju 2008. Trampuž je s kompanjonom Pavelom Nininom (37) pobjegao kroz zatvorski prozor. Kako bi srušili rešetke prozora i okolni zid zatvorske sobe, poslužila im je metalna noga od stola. Čuvari su nakon tri sata shvatili da ih nema.