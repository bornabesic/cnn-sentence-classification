ČAKOVEC - Predsjednica Republike Kolinda Grabar Kitarović u petak je u Čakovcu ocijenila kako sadašnji sustav županija treba zadržati, ali da njihov rad treba učiniti racionalnim, najavivši da će u utorak u svom uredu na Pantovčaku sa svim hrvatskim županima razgovarati o sustavu županija te potaknuti razmjenu pozitivnih iskustava.    "Racionalizacijom rada županija može se pokazati da su one vrlo funkcionalne",  rekla je Grabar Kitarović za posjeta Međimurskoj županiji u povodu Dana županije, za koju je rekla kako dobro funkcionira i dobro može voditi razvojne projekte koristeći sredstva iz Europske unije.    "Posljedica toga je da se oni negativni demografski trendovi u Hrvatskoj, u Međimurju mijenjaju u pozitivne", istaknula je.     Predsjednica je naglasila kako je to županija bogate povijesti okrenuta budućnosti te izrazila oduševljenje racionalizacijom sustava javne uprave gdje su u županijskom vladajućem timu predstavnici svih glavnih političkih stranaka u Hrvatskoj.    "Vi pokazujete kako svi zajedno možemo dobro funkcionirati kada ideološke razlike ostavimo po strani i kada se bavimo egzistencijalnim, odnosno razvojnim pitanjima", rekla je Grabar-Kitarović i dodala da je to pravi primjer zajedništva o kojem neprestano govori.    Međimurski župan Matija Posavec (HNS) naglasio je kako se ljudi u ovom kraju ne opterećuju prošlošću. "Ne pitamo gdje je tko bio 1941. ili 1971. godine, nego radimo svoj posao", poručio je.    Predsjednica je u Čakovcu položila vijenac i zapalila svijeću kod Spomen zida poginulim i nestalim hrvatskim braniteljima.