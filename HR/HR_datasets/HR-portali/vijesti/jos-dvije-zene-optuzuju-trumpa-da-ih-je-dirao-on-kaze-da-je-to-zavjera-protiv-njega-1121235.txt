Još dvije žene su u petak optužile Donalda Trumpa da ih je neprimjereno dirao, a republikanski predsjednički kandidat tvrdi da su optužbe za nedolično seksualno ponašanje protiv njega dio zavjere da mu se uništi ugled mjesec dana prije izbora. Nove optužbe se pojavljuju dok Trump nastavlja padati u anketama iza suparnice Hillary Clinton uoči izbora 8. studenoga. Istraživanje Reuters/Ipsos ovoga tjedna je pokazalo da zaostaje za Clinton 8 postotnih bodova među vjerojatnim glasačima. Summer Zervos, koja se natjecala u Trumpovu televizijskom reality showu "Pripravnik" 2006. je na konferenciji za novinare rekla kako je Trump pokušao da je privoli da legne na krevet s njim kada se susrela s njim da bi razgovarali o mogućem zaposlenju. "Zatražio je da sjednem do njega. Poslušala sam. Tada me je zgrabio i počeo me ponovno ljubiti vrlo agresivno i stavio svoju ruku na moje grudi", rekla je Zervos. The Washington Post je objavio intervju sa ženom koja je rekla da je Trump gurnuo ruku pod njezinu suknju u krcatom noćnom klubu 1990-tih bez njezine želje, a da ga nikad ranije nije ni srela. "Dodirnuo je moju vaginu kroz donje rublje", rekla je Kristin Anderson u video intervjuu na internetskoj stranici novina. "Ne znam zašto je to učinio. Bilo je to samo zato da bi dokazao da to može", rekla je novinama. Trump je na skupu u petak popodne ljutito odbacio optužbe niza žena protiv njega zadnjih dana, nazvavši te žene "bolesnima" te rekavši kako su optužbe izmišljene. "Ne znam tko su ovi ljudi. Gledam na televiziji mislim da je to ogavno i to se nastavlja, nemaju svjedoka, nema nikoga u blizini", rekao je Trump na skupu u Greensborou u Sjevernoj Karolini. "Neke to vjerojatno rade zbog malo slave, dobiju malo slave besplatno. To je potpuna namještaljka. Sada iznenada nakon mnogo, mnogo godina lažne optužbe se pojavljuju manje od mjesec dana prije jednih od najvažnijih izbora u povijesti naše zemlje", rekao je. Trump je optužio meksičkog milijardera Carlosa Slima da nastoji pomoći Clinton da dobije izbore 8. studenoga preko svoje povezanosti s listom The New York Times. Trump je rekao da Slim, kao veliki dioničar The New York Timesa, pomaže financirati ono što je nazvao Timesovim pokušajem da pomogne Clinton da dobije predsjedničke izbore. Times je objavio tekst u kojem dvije žene optužuju Trumpa da ih je neprimjereno dodirivao.   Ranije u petak republikanski kandidat za potpredsjednika Mike Pence je branio Trumpa. "Znam da će se pojaviti još informacija koje će poduprijeti njegovu tvrdnju da je sve ovo potpuno lažno", rekao je Pence CBS-u. Pence nije dao nikakve pojedinosti o tome kakve će se informacije pojaviti. Trump je isto tako u četvrtak rekao da će objaviti informacije koje pokazuju da su optužbe protiv njega lažne, ali ni on nije ulazio u pojedinosti. >> Tom Hanks Trumpa nazvao neukim egocentričnim blebetalom