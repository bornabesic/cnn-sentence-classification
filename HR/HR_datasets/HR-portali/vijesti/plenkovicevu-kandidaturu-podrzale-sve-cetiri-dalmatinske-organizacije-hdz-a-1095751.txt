 Andrej Plenković u srijedu je za kandidaturu za predsjednika HDZ-a, a potom i za hrvatskog premijera, potporu dobio od četvorice predsjednika dalmatinskih županijskih organizacija stranke: Branka Bačića, Ante Sanadera, Nediljka Duića i Božidara Kalmete.  - HDZ-u želim dati političku vjerodostojnost, aktivnošću i programski svim članovima želim dati novi impuls i vratiti povjerenje birača – rekao je Plenković u Splitu, nakon sastanka s predsjednicima županijskih organizacija iz Dalmacije. Najavio je kako će u predizbornoj kampanji otvarati teme vezane za gospodarstvo, socijalnu problematiku, razvoj i punu integriranost RH u EU, koja je u novoj krizi. -Hrvatskoj treba vodstvo koje pozna izazove s kojima se sreće u svojim granicama i u okviru Europske unije. Treba nam novi impuls koji će znati odgovoriti na izbjegličku krizu, prijetnje terorizmom, produljenu gospodarsku krizu. Sve dobro što smo radili u zadnjih 26 godina, uz počast braniteljima, dr. Franji Tuđmanu i utemeljiteljima treba artikulirati u drugom vremenu i osigurati političku i pravnu sigurnost i gospodarski rast – rekao je Plenković, koji se sinoć družio i s članovima splitske GO HDZ-a.  U Split je došao kako bi sudjelovao na skupu Europskih pučana kojega su organizirali naši europarlamentarci, a četiri će se dana održavati u Podstrani. >>Plenković o Predsjedništvu HDZ-a, izborima za predsjednika stranke, sučeljavanju u kampanji... 