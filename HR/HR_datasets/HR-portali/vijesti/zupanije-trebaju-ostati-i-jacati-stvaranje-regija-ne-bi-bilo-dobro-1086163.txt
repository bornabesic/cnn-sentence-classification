U organizaciji Hrvatske zajednice županija u Vinkovcima je upriličeno druženje s građanima s ciljem da ih se upozna s temom decentralizacije i reforme regionalne (područne) i lokalne samouprave, a onda i promjenama koje bi se mogle dogoditi u svakodnevnom životu građana. - Hrvatske županije u sadašnjim teritorijalnim granicama moraju opstati. Niz je razloga za to od onih povijesnih, političkih  pa i do ekonomskih, rekao je župan Vukovarsko-srijemske županije Božo Galić. Dodao je i kako se zalaže za decentralizaciju koja bi županijama dala veće ovlasti, odnosno, da o stvarima koje planiraju sami i odlučuju i na koncu i odgovaraju za provedbu. - Smatramo da županije trebaju ostati i jačati i da je to bolje za naše građane dok stvaranje regija ne bi bilo dobro. Kada je riječ o opstanku općina, najbolja je varijanta dragovoljno udruživanje pojedinih općina u zajedničkom rješavanju određenih poslova, rekao je Galić. U svojoj izjavi novinarima župan je rekao i da se založio za izmjene zakona o regionalnom razvoju s ciljem da se sve općine u Hrvatskoj izjednače u razvoju kako se ne bi događali slučajevi da se u isti rang stavljaju općine na istoku Hrvatske koje su stradale tijekom rata i općine u drugim dijelovima Hrvatske gdje nije bilo rata i normalno su se razvijale. Uz župana su nazočni bili i pročelnici županijskih upravnih odjela kao i gradonačelnik Vinkovaca Mladen Karlić koji je rekao kako je reforma lokalne samouprave potrebna ali i da se pri tome jasno mora odrediti što svaka općina mora imati i kakvi su financijski potencijali pojedinih općina. >> Natpis 'Dobrodošli u Osječku regiju' postavljen kod Vinkovaca 