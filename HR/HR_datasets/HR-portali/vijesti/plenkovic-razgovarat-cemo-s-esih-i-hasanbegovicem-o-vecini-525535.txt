Premijer Andrej Plenković nazočio je u ponedjeljak 25. obljetnici primanja Hrvatske u Ujedinjene narodre te je nakon toga medijima komentirao lokalne izbore, ali i kompletnu političku situaciju u državi. "Što se tiče izbora, sad smo završili prvi krug lokalnih. Vidjelo se da je HDZ, osim Zagreba, ostvario izvanredne rezultate koji će izgledati još bolje nakon drugog kruga. Danas čujem da imamo čak 44 grada u prvom krugu, još 45 idemo u drugi krug. To su primjeri uspjeha koje HDZ ostvaruje. Mnogi su jučer vidjeli kakve su im dionice i moraju razmisliti koji im je prioritet. HDZ je spreman na sve", kazao je Plenković te dodao da će s parlamentarnim strankama razgovarati o novoj većini.  "Naravno da smo odrađivali neke razgovore, ali u posljednja dva tjedna sve je to malo utihnulo zato što su svi imali neke druge prioritete. Procese ćemo ubuduće voditi u tišini...", dodao je. Plenković je uvjeren da su HDZ-ovi rezultati globalno gledano jako dobri: "Mislim da sam tu realan. Ne moram opjevati rezultate, oni su vidljivi". HDZ je u nekim gradovima i županijama prošao dosta lošije od očekivanog, ali premijera to nije previše zabrinulo. "Pazite, Ževrnja je prije četiri godine u Splitsko-dalmatinskoj županiji osvojio 43 posto. Blaženko Boban je u samo tri tjedna kampanje, koliko ju je vodio, uzeo isti broj glasova. Galić i Dobroslavić imaju dobre šanse slaviti u drugom krugu. U Vrgorcu smo imali mladu i perspektivnu kandidatkinju... Dakle, ništa dramatično se nije dogodilo. Štoviše, prošli smo puno bolje nego što su to neki htjeli prikazati nakon izlaznih anketa", smatra Plenković. Nezadovoljan je jedino rezultatima u Zagrebu. "Prgomet je vodio kvalitetnu kampanju. Činjenica da je došla do te diskrepancije između glasova za listu i za kandidata. Upozorio sam da se mora konzistentno i koherentno glasati za naše kandidate. Zašto su u nekim mjesnim odborima rezultati drugačiji... Tu ćemo morati napraviti temeljnu analizu u gradskom odboru. Mislim da je HDZ napravio bolje rezultate nego 2013. Mogu govoriti samo o izbornom uspjehu, a ostalo su komentari. Svatko tko piše i čita zna o čemu se radi", rekao je Plenković. Bruna Esih i njezina lista, na kojoj je i HDZ-ov disident Zlatko Hasanbegović, u Zagrebu je polučila dobar rezultat, a dvojac je najavio osnivanje nacionalne stranke. Upitan, koliko bi ta stranka mogla uzeti HDZ-ovih birača, Plenković je odgovorio: "Ja to ne znam, to samo izbori reći. Pokazalo se da uživaju simpatije jednog biračkog tijela. Mislim da to nije HDZ-ovo biračko tijelo, tek jedan manji dio". Šef HDZ-a rekao je da će s Esih i Hasanbegovićem razgovarati o novoj parlamentarnoj većini. "Podsjećam da su i Hasanbegović i Esih došli u Sabor zahvaljujući činjenici da su bili na listi HDZ-a. To je polazna točka na koju, siguran sam, i oni vode računa. Razgovarat ćemo s njima. Ja ne vidim što se promijenilo u našoj politici da bi oni imali neke upitnike." Koordinacija proizvođača i dobavljača Agrokora u ponedjeljak je jednoglasno dogovorila zahtjeve vezane uz tretman mjenica Agrokora, kao i nove plasmane njihove robe koncernu te najavila obustavu isporuka robe od 29. svibnja ove godine ne ispune li se do tada njihovi zahtjevi. "Danas su se odvili određeni sastanci, potpredsjednica Dalić je u stalnom kontaktu s povjerenikom, bankama, dobavljačima. Razmotrit ćemo njihove zahtjeve. Siguran sam da je za sve dobavljače situacija bolja sada kada se aktivirao zakon, nego ranije. Ukoliko ima nekih detalja i sumnji, riješit ćemo ih u dijalogu s dobavljačima kao i dosad", rekao je Plenković. Uvjeren je da se ništa neće srušiti ako dobavljači prestanu dostavljati robu. "Očekujem tu i suradnju od strane dobavljača. Postoje neki koji su već s prvim isplatama riješili čitav niz svojih potraživanja. Hrvatska vlada gleda na širi interes. Na to bi se trebali prisjetiti i dobavljači", rekao je.         Tema: Lokalni izbori 2017.