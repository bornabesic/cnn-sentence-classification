Norveška vojska objavila je u utorak da je snimila rusku flotu, uključujući nosač aviona, opaženu uz norvešku obalu na putu za istočni Mediteran. Stacioniran u Severomorsku u Barentsovom moru, nosač Admiral Kuznjecov i sedam brodova u njegovoj pratnji snimljeni su u ponedjeljak u međunarodnim vodama oko Norveške. – Dobili smo informacije da se kreću prema Sredozemlju – rekla je vojna glasnogovornica Elisabeth Eikeland. – Ne događa se često da tako puno brodova u skupini plovi oko Norveške – dodala je. Rusija je u subotu objavila da će Admiral Kuznjecov, nosač zrakoplova iz sovjetskog doba, ojačati rusku vojnu nazočnost u istočnom Mediteranu gdje ruske snage sudjeluju u ratu u Siriji. Kremlj je u utorak objavio trenutačni prekid zračnih napada ruske i sirijske vojske na Alep kao "znak dobre volje". Glasnogovornik Kremlja Dmitrij Peskov rekao je da bi to trebalo omogućiti evakuaciju civila iz pobunjeničkih četvrti toga grada koji je već mjesec dana meta intenzivnog bombardiranja. Rusija očekuje da će se i druge zemlje, koje žele da se riješi sukob u Siriji, pridružiti njezinim naporima za normalizaciju situacije u Alepu, kazao je Peskov. >> Kratkotrajna stanka: Rusija i Sirija prestale s bombardiranjem Alepa 