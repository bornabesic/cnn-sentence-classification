Grad Velika Gorica započeo je s uređenjem i opremanjem azila za napuštene životinje. Za te potrebe kupljeno je zemljište na kojem se trenutno uređuje prostor za brigu i smještaj napuštenih pasa. Buduće sklonište, koje će biti no kill, obišli su gradonačelnik Velike Gorice Dražen Barišić i predstavnice udruge Sigurna kućica koja će biti uključena u brigu oko udomljavanja. - Kao udruga jako smo zadovoljni terenom i vidimo da se radi na najbolji način da se omogući dobra briga za životinje – izjavila je predsjednica udruge Marina Manucci. U početku će na raspolaganju biti 17 smještajnih boksova, od kojih će svaki imati zatvoreni i otvoreni dio ukupne površine 8 četvornih metara. Uređuje se i karantena s osam boksova te ambulanta za prihvat, pregled i njegu napuštenih pasa. Kompleks se prostire na 6 tisuća četvornih metara pa je predviđeno i šetalište za pse kao i mogućnost nadogradnje smještajnih kapaciteta. - Obećao sam da ćemo napraviti no kill sklonište i sa zadovoljstvom mogu istaknuti da smo to i realizirali. Drago mi je da nam se udruga Sigurna kućica pridružila u projektu jer znamo koliko su vrijedni i koliko su do sada učinili u zbrinjavanju napuštenih životinja. Radit ćemo zajedno i siguran sam da ćemo u vrlo kratkom vremenu učiniti puno i napraviti jedno od najboljih skloništa u zemlji – izjavio je gradonačelnik Dražen Barišić. Trenutno se radi i ograda oko cijelog kompleksa, a očekivani završetak svih radova i početak rada skloništa je u lipnju. 