Udruga U ime obitelji upozorila je u petak da bi moguće održavanje prijevremenih parlamentarnih izbora sredinom srpnja, o čemu se piše u medijima, onemogućilo stotinama tisuća građana ostvarivanje njihova biračkog prava zajamčenog Ustavom, jer se nalaze izvan mjesta prebivališta, na odmoru ili sezonskom radu. Po podacima Ministarstva turizma i Hrvatskog zavoda za zapošljavanje, svake godine tijekom srpnja i kolovoza oko 200.000 punoljetnih hrvatskih građana odlazi na ljetovanje, a oko 40.000 građana je na sezonskom radu, navodi udruga u priopćenju. Održavanje izbora u ljeto značilo bi da bi izlaznost, samo prema tim podacima, bila barem 13 posto manja nego na parlamentarnim izborima prošle godine, kada je na birališta izašlo 52 posto birača, pa i manja jer se u ljeto građani ne žele baviti izbornim i političkim temama, kaže se u priopćenju koje potpisuje članica Upravnog odbora Natalija Kanački. "Održavanje prijevremenih izbora u što skorije vrijeme, kako bi nova vlast što prije profunkcionirala, ne smije se ostvarivati nauštrb birača - onih koji izabiru i daju legitimitet svojim političkim predstavnicima", poručuje U ime obitelji. Izbore u ljeto smatraju neprihvatljivima i zato što DIP do sada nije omogućio elektroničko ili dopisno glasovanje, a Ministarstvo uprave i MUP nisu riješili problem neusklađenosti biračkih popisa sa stvarnim prebivalištima građana, što je pokazala i situacija s dovođenjem birača autobusima na glasovanje na lokalnim izborima. S obzirom da su novi prijevremeni parlamentarni izbori sve izgledniji, U ime obitelji traži da se održe u skladu s najvišim demokratskim standardima i europskom praksom, kako bi što više građana moglo na njih izaći, a nova saborska većina i Vlada mogli imati demokratski legitimitet.