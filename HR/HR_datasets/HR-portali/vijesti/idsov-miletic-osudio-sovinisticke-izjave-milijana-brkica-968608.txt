Foto: Hina PREDSJEDNIK IDS-a Boris Miletić je najoštrije je osudio i "šovinističkima" nazvao izjave zamjenika predsjednika HDZ-a i potpredsjednika Sabora Milijana Brkića koji, tvrdi Miletić, smatra da pravo odlučivanja u Hrvatskoj pripada isključivo većinskom narodu, iako u demokratskim europskim zemljama pravo na odlučivanje imaju svi građani tih zemalja. "Najoštrije osuđujem šovinističke izjave zamjenika predsjednika HDZ-a Milijana Brkića koji smatra da pravo odlučivanja u Republici Hrvatskoj pripada isključivo većinskom narodu. Takve su izjave daleko ispod civilizacijskih i demokratskih standarda uljuđene i moderne zemlje kakva bi Hrvatska, nadam se, htjela biti", navodi Miletić u priopćenju.  U Hrvatskoj više od 320 tisuća građana koji nisu hrvatske nacionalnosti Ističe kako u svim demokratskim zemljama Europe, pravo na odlučivanje imaju svi građani te zemlje, dakle svi građani Republike Hrvatske, bez obzira na njihovu nacionalnost.  "Prema službenim podacima Ureda za ljudska prava i prava nacionalnih manjina, u Hrvatskoj živi više od 320 tisuća građana koji nisu hrvatske nacionalnosti. Kao i u svim razvijenijim dijelovima Europe, i mi u Istri vjerujemo da je različitost pravo bogatstvo", naglašava čelnik IDS-a. S ponosom, kako kaže, ističe da u Istri svakodnevno žive to bogatstvo te svi skupa jamče da će se te vrijednosti nastaviti beskompromisno čuvati i njegovati.  Pozvao Brkića na proslavu Dana Europe Miljana Brkića je pozvao da dođe na proslavu Dana Europe u Pulu, koji se obilježava 4. festivalom multikulturalnosti, te da se "sam uvjeri u ljepotu različitosti".  Inače, Brkić je u HDZ-ovoj središnjici izjavio da čelnik SDSS-a Milorad Pupovac i nacionalne manjine neće određivati sastav Vlade, te da je ovo hrvatska država u kojoj uz nacionalne manjine, koje imaju Ustavom zajamčena prava, odlučuju Hrvatice i Hrvati.