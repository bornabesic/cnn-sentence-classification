Ma gdje si, kako si, vidi mu linije – govori liječnica Siniši Vargi, bivšem ministru zdravlja, dok se fotografirao za ovaj intervju ispred KB-a Dubrava. – Vidi me, ovakvu liniju nisam imao od drugog srednje – odgovara Varga, čije su fotografiranje prekidali kolege, pacijenti, poznanici s kojima se rukovao, grlio. Bolnica je to u kojoj je prošao sve – liječničku karijeru, dolazio kao ministar, a nedavno iz nje izašao kao pacijent nakon teške bolesti. Uži su krugovi znali za iznenadno teško zdravstveno stanje bivšeg ministra zdravlja koji se vraća uz poruku: potpuno sam zdrav! Vraća se u javnost i politiku, Zoranu Milanoviću jedini je izbor za mjesto ministra zdravlja u slučaju pobjede Narodne koalicije. I u kampanju se Varga uključuje sutra javnim nastupom u Puli, gdje će predstaviti zdravstveni program spomenute koalicije. Ipak ste se odlučili vratiti, jeste spremni i zdravi? Manje me bilo u fokusu zbog liječenja, ali činjenica je da sam promatrao procese liječenja u svojoj okolini, kako sebe tako i drugih pacijenata. I mogu reći da sam izrazito zadovoljan što se tiče razine stručnosti, ljubaznosti i svih drugih segmenata liječenja. Mogu zahvaliti i liječnicima i medicinskim sestrama i svom dragom osoblju na Institutu za tumore i u KB-u Dubrava što sam sada potpuno zdrav i odlučan ući u predizbornu kampanju. Nije vam izbor bio otići u inozemstvo na liječenje? Nije mi palo na pamet. Ne, u Hrvatskoj je liječenje kao i u Houstonu, Berlinu, Parizu. Je li vas bolest promijenila kao što to inače biva? Naravno da čovjek, da tako kolokvijalno kažem, u tim trenucima razmišlja o smislu života. I nemam dvojbe, spreman sam ići dalje. Dalje krećete sutra, javnim nastupom nakon dosta vremena. Što ćete predstaviti? Okosnica je da hrvatski zdravstveni sustav služi pacijentima te hoćemo očuvati jednaku dostupnost zdravstvenih usluga svim pacijentima po jednakim osnovama bez obzira na materijalno stanje. Rezultati u zdravstvu izrazito su vidljivi i sve što je koalicija HDZ – Most u proteklih sedam mjeseci napravila u zdravstvu otuđenje je od pacijenata. Upravo su se pacijenti dosta bunili na poteze ministra Darija Nakića, primjerice kad je ukinuo vaše programe Plus i 72 sata za oboljele od raka? Program 72 sata započeo je još 90-ih godina. Dobre stvari koje naslijediš od svojih prethodnika, bez obzira na stranačku pripadnost, trebaš nastaviti. Dakle, to nije samo moj program. Sve ćemo to vratiti uz još nekoliko iznenađenja koja sad neću otkriti. Čut će se uskoro. Puno stvari koje je ministar Nakić rekao kasnije je porekao i nije ostvario poput povećanja participacije, ali nekoliko podzakonskih akata koji su mu prošli utjecali su na dostupnost zdravstvene zaštite ljudima. Poput pravilnika kojim je liberaliziran dopunski rad liječnika? I taj, ali i pravilnik o specijalizacijama. Vratit će se kriteriji za dopunski rad jer ne može interes liječnika biti ispred javnog interesa. Kritike liječnika na zdravstvenu vlast nisu se čule posljednjih mjeseci, a vas su svakodnevno kritizirali upravo oni iz struke? Zajednički nazivnik svih tih događaja bila je jedna udruga koja okuplja manji broj liječnika i koja je izrazito politička. Neću im reći naziv jer ih ne želim dalje reklamirati. Jednostavno sam bio i jesam protiv partikularnih interesa bilo koje grupacije. Zdravstvo služi pacijentima, odnosno svim građanima Hrvatske i drukčije ne smije i neće biti. Dok vi to nazivate smanjenjem dostupnosti zdravstva za pacijente, ministar Nakić ih naziva mjerama za zadržavanje liječnika u Hrvatskoj? Činjenica je da sam bio ministar u predizborno vrijeme kada se problem odlaska liječnika preuveličavao više nego što on stvarno jest. Međutim, ponovit ću da smatram kako je šteta za hrvatsko zdravstvo kada i jedan liječnik ode. I zato smo predlagali mjere za ostanak i liječnika i medicinskih sestara te ih sve kanim provoditi. Što si zamjerate iz prošlog ministarskog mandata? Možda smo trebali više komunicirati s građanima, da im objasnimo zašto nešto radimo i koji će biti rezultat promjena koje smo uvodili.      >> Dario Nakić: S tim posebnim nazivom htjelo se ispolitizirati i staviti u dnevnopolitičke svrhe 