Dolazak još nepotvrđenih, ali izabranih saborskih zastupnika s adresom izvan Zagreba na prvu sjednicu Sabora 3. prosinca, koja je munjevito završila u samo pola sata, porezne obveznike koštao je 50.406 kuna. Konkretno, troškovi hotelskog smještaja za dolazak budućih saborskih zastupnika na prvu neuspješnu sjednicu 8. saziva Sabora iznosili su 14.088, a putni troškovi 36.318,50 kuna. Na popisu onih koji su zatražili refundiranje troškova spavanja u hotelu od Sabora nalazi se 24 izabranih zastupnika, odnosno 31 na onom drugom za naknadu putnih troškova. Sve dok se Sabor ne konstituira, formalno-pravno, traje još uvijek mandat zastupnika iz prethodnog saziva, a s njim i prava koja ostvaruju, poput službenih stanova. Prema pravilniku, zastupnici sa saborskim mandatom koji žive na udaljenosti većoj od sto kilometara od Zagreba imaju pravo na stambeno zbrinjavanje; priznaju im se troškovi najma stana do 2500 kuna mjesečno plus još 500 kuna za režije. Eventualnu razliku od tog iznosa podmiruju sami. Još je teško reći koliko će ubuduće mjesečno koštati ti troškovi. S posljednjim izborima dobili smo čak 76 zastupnika koji će prvi put u svojoj karijeri sjediti u saborskim klupama. Neki su izborili još jedan mandat, poput Ingrid Antičević Marinović, koja sada koristi prava na temelju starog mandata pa i nije imala potrebe za novim zahtjevima. - U ovom tranzitnom periodu, dok nova saborska ekipa još nije konstituirana, a stari raspušten, vrijede dvostruka prava; stari zadržavaju sva prava koja su svojim statusom izborili na izborima, a novi, koji to tek trebaju službeno postati, imaju pravo podnijeti zahtjev za troškove puta i smještaja. Budući da još nisu ostvarili pravo da unajme stan, Sabor im odobrava spavanje u hotelu - tumači voditeljica saborske Službe za medije Marina Buntić Juričić. A s raspuštanjem sedmog saziva Sabora stari zastupnici još će godinu dana uživati privilegije po principu šest plus šest, prvih šest mjeseci punu plaću, a preostalih šest pola plaće. Osim ako Most ne ispuni plan o uskraćivanju beneficija.