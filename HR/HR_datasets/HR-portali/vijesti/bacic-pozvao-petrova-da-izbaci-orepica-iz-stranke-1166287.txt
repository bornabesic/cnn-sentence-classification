Predsjednik HDZ-ova Kluba Branko Bačić odgovorio je na prozivku mostovca Nikole Grmoje da Porezna uprava nije od 2007. ušla u Agrokor poručivši kako je Porezna uprava autonomna institucija koja radi po zakonu, a šefu Mosta Boži Petrovu poručio je da bi trebao isključiti iz stranke smijenjenog ministra Vlahu Orepića jer je, kaže, pozivao narod na ulice. "Odakle vam podatak kada i gdje Porezna uprava vrši nadzor? A ako je točno da nije bilo nadzora, postavljam svim ministrima od 2007. do sada pitanje gdje su bili – Linić, Lalovac, Dalić, Šuker", rekao je Bačić nakon stanke u Saboru. Puno ozbiljnije je, kazao je, ono što je napravio razriješeni ministar unutarnjih poslova. "Ne poštujući odluku premijera, tvrdi kako se Hrvatska nalazi u ozbiljnoj krizi i da narod treba promptno reagirati. To je udar na ustavni poredak Republike Hrvatske – pozivati narod na ulicu za rješavanje problema u funkcioniranju Vlade. Za to u Hrvatskoj postoje institucije", rekao je Bačić. Nije li zazivanjem naroda na ulicu Orepić prešao ovlasti, pitao je i pozvao predsjednika Sabora i Mosta Božu Petrova da isključi Orepića i ogradi se od njegovih izjava. U izjavi novinarima u sjedištu Ministarstva unutarnjih poslova, Orepić je jutros kazao da se Hrvatska nalazi u ozbiljnoj političkoj krizi i da "narod više nego ikad treba promptno reagirati jer se radi o svojevrsnoj uzurpaciji vlasti". Bačić je istaknuo kako nije točno da je ministar razriješen kada mu Sabor izglasa nepovjerenje, već onda kad mu premijer iskaže nepovjerenje i razriješi ga, i mi o tome nemamo što raspravljati. "Mi ćemo raspravljati tek kada premijer bude imao većinu i predloži novog ministra, a do tada će njegov posao raditi državni tajnik", rekao je Bačić. 