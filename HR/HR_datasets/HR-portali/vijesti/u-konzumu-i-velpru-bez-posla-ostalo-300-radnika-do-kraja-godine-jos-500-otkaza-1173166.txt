Vlada FBiH jučer je na sjednici raspravljala o informaciji o stanju u tvrtkama na području FBiH koje su dijelom ili u većinskom vlasništvu koncerna Agrokor, piše vecernji.ba. Od ukupno deset tvrtki, u njih sedam Agrokor je većinski vlasnik. Prema informaciji koja se našla pred ministrima u Vladi, hrvatski koncern je, nakon dodatnih zaduženja, započeo izmirivati obveze prema dobavljačima. Preciziran je i rok od 60 dana u kojem će se ubuduće izmirivati obveze. Probleme u poslovanju u FBiH imaju trgovinski lanci Konzum i Velpro, dok čitlučki Ledo i Sarajevski kiseljak iz Kiseljaka posluju stabilno, saznanja su tima Vlade FBiH koji prati stanje. Prema podacima koje su prikupili, od početka godina bez posla je u FBiH ostalo 300 radnika Konzuma i Velpra, a procjene su da će ih do kraja godine ostati još 500. Uz informaciju o stanju u tvrtkama koje su u vlasništvu Agrokora u FBiH, Vlada se posebnim zaključkom obvezala i dalje pratiti stanje u ovim tvrtkama te je zadužila resorna ministarstva pratiti aktivnosti i poduzimati mjere u cilju zaštite dobavljača i zaposlenika. Podržan je i prijedlog za formiranje tima za praćenje stanja vezanog uz Agrokor na državnoj razini. Vlada je, uz to, utvrdila i prijedlog Zakona o borbi protiv organiziranog kriminala i korupcije u FBiH. Jedna od izmjena odnosi se na izmjenu riječi “potvrđene” riječju “podignute” optužnice. Korekcija je urađena jer postoje naznake kako pojedini suci u praksi ne postupaju u odgovarajućim predmetima na osnovi ove odredbe, odnosno ne u smislu odlučivanja o dostavljenom optužnom prijedlogu. Izmjena omogućava izbjegavanje takve prakse i definira postupanje u smislu potvrđivanja odnosno odbijanja optužnog prijedloga. Odlukom Vlade izmijenjena je uredba o postupku verificiranja potraživanja i gotovinskih isplata po osnovi računa stare devizne štednje u FBiH. Ovom odlukom rok za podnošenje zahtjeva produljen je do 30. rujna ove godine, a Agencija je dužna završiti postupak verifikacije najkasnije do 31. prosinca.