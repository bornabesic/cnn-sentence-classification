Nekoliko tisuća simpatizera desne slovenske oporbe okupilo se danas u Ljubljani na skupu protiv vladine politike prema izbjeglicama i migrantimana, gospodarskog stanja i odnosa prema mladima. Oporbeni čelnik i bivši premijer Janez Janša rekao je da je europska politika otvorenih vrata prema izbjeglicama s Bliskog i Srednjeg istoka pogrešna i da se radi o "lažnoj solidarnosti" zbog koje će Europa postati nestabilna. Ako se politika koju podupire i vlada premijera Mire Cerara nastavi, onda će za dvije godine i Europa izgledati poput država iz kojih izbjeglice dolaze, istaknuo je Janša. Dodao je da je najveći problem Slovenije iseljavanje velikog broja mladih ljudi koji u njoj ne vide perspektivu. "Svake godine iz Slovenije se iseli jedna generacija mladih, čime se  zemlja planski uništava, a u isto se vrijeme migrantska kriza koristi da se pojača izborna baza ljevice", dodao je Janša. Na skupu "Obranimo Sloveniju" pročitana je deklaracija o migrantima u kojoj se navodi da je potrebno biti solidaran, ali da solidaran treba biti i prema građanima koji se ne slažu s vladinom politikom, a ne ih napadati. Okupljanje simpatizera desnih stranaka na Trgu republike pred parlamentom kritizirao je premijer Cerar, optuživši oporbene čelnike da potiču ksenofobiju. "Oni izazivaju strah, netoleranciju i negativizam", rekao je Cerar tijekom posjeta domu umirovljenika u gradiću Jesenice. "Mi želimo pokazati da se mogu raditi i pozitivne stvari, a potičemo i solidarnost među generacijama i suradnju. Netoleranciju koja nema povoda ne smijemo poticati", dodao je premijer. >> Šverceri ljudima trguju organima migranata 