Ivica Todorić i njegov sin Ante navodno su jamčili osobnom imovinom za kredit od sto milijuna eura kojim je Agrokor u prvoj polovici ožujka zatvorio porezni dug državi, ali i dio duga dobavljačima, doznaje Tportal iz svojih izvora. Ako je taj kredit zaista podignut, u slučaju nenaplate Sberbank bi se između ostalog naplatio vrijednim nekretninama obitelji Todorić, među kojima je i polovica Kulmerovih dvora koja glasi na Ivicu i Antu Todorića, piše Tportal. Tim je novcem Todorić navodno početkom ožujka platio porezni dug, na što je prema pisanju Tportala otišlo oko 40 milijuna eura, a ostatak je otišao na podmirivanje duga prema dijelu dobavljača. U prilog tome ide i priopćenje poslano iz koncerna 17. ožujka, kao reakcija na sve glasnije medijske spekulacije o poreznom dugu, da Agrokor državi u tom trenutku ne duguje ni kune.  - Novac je došao na poseban račun u Sberbanku s kojeg su plaćeni dobavljači. Založeni su i Kulmerovi dvori i sva ostala privatna imovina Ante i Ivice Todorića - rekao je Tportalu njihov izvor.   Ronald Goršić / Hanza Media Kulmerovi dvori Osim Kulmerovih dvora Todorići su kao vlasnici upisani i na stan na Pantovčaku te dio kuće u Dubrovniku. Ivica Todorić vlasništvo nad obiteljskom rezidencijom Kulmerovim dvorima 2015. podijelio je između sebe i djece, kćeri Ive Balent i sinova Ante i Ivana Todorića. Ako je uz Ivicu Todorića osobnom imovinom za spomenuti kredit jamčio i najstariji sin Ante, kako piše Tportal, polovica Kulmerovih dvora u slučaju nenaplate kredita može završiti u rukama banke. Inače, jučer se pisalo da Sberbank uvjetuje Agrokoru nove kredite kojima bi se omogućila likvidnost koncerna pod uvjetom da stabilizacijski kredit od 100 milijuna eura, koji je odobrio Agrokoru ranije ove godine, bude tretiran kao najstarija tražbina. Iz Tportala pretpostavljaju da je riječ upravo o spomenutom kreditu s početka ožujka za koji je Todorić jamčio i s 18 posto dionica Mercatora. Općinski građanski sud: 'Na toj čestici nema prijedloga čiji bi sadržaj upućivao na upis založnog prava' Prije dva dana na pitanje Jutarnjeg lista o tome postoji li kakva zabilježba na nekretnini na kojoj se nalaze Kulmerovi dvori, iz Općinskog građanskog suda u Zagrebu odgovorili su da postoji zabilježba spora, ali ne i drugih prijedloga koji bi upućivali na upis hipoteke.  - Iz stanja zemljišne knjige za k.o. Šestine proizlazi da je kčbr. 1119 ukupne površine 35355 m2  upisana u ulošku 3626 k.o. Šestine . U navedenom ulošku upisana je plomba Z-16933/17 , a prema sadržaju plombe radi se o prijedlogu Barbare Kulmer – zabilježba spora. Iz navedenog proizlazi da, prema trenutnom stanju u ulošku 3626 k.o. Šestine nema drugih zaprimljenih prijedloga, čiji bi sadržaj upućivao na upis založnog prava (hipoteke ) - odgovorili su iz Suda na pitanje Jutarnjeg.