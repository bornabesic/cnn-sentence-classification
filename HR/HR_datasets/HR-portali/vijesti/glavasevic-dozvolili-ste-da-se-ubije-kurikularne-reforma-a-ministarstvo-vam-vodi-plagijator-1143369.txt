Saborski zastupnici radni dan su započeli objedinjenom raspravom o prijedlogu izmjena Zakona o odgoju i obrazovanju u osnovnoj i srednjoj školi koje su Saboru predložili Vlada, ali i SDP. Naime, postojeći zakon propisivao je obvezu prema kojoj su svi ravnatelji osnovnih i srednjih škola od 1. siječnja ove godine morali imati licencije za svoj rad, međutim do danas nije propisan program za stjecanje licencije niti su propisani postupak i način stjecanja, izdavanja i obnavljanja licencije te nisu stvorene pretpostavke za stjecanje licencije ravnatelja školskih ustanova. Zbog toga je SDP još u prosincu u proceduru uputio svoj prijedlog u kojem se obveza licencija za ravnatelje odgađa s 1. siječnja 2017. na 1. siječnja 2019. godine, no prijedlog do danas nije raspravljen, a u međuvremenu je i Vlada poslala svoj prijedlog zakona kojim se ne prolongira već u potpunosti briše obveza licencija za ravnatelje. - Ovim se predlaže brisanje odredbe koja propisuje da ravnatelj mora imati licenciju za rad, no bitno je naglasiti još tri stvari, obveza licenciranja ostaje na snazi, ravnatelji kojima mandat traje i nakon 1. siječnja ostaju ravnatelji do isteka mandata, dok će one kojima je mandat istekao mijenjati vršitelji dužnosti - objasnio je državni tajnik za obrazovanje Hrvoje Šlezak. Iz Vlade podsjećaju i kako u siječnju i veljači ove godine istječu mandati ravnatelja pedesetak školskih ustanova koje su sukladno statutima školskih ustanova već raspisale natječaj radi izbora ravnatelja, ali ne mogu imenovati ravnatelje. U ožujku i travnju ove godine ističe mandat ravnateljima u više od 50 osnovnih škola, a u razdoblju od svibnja do srpnja ističe mandat ravnateljima u oko 150 srednjih škola. SDP-ova Sabina Glasovac podsjetila je da je njena stranka svjesna problema svoj prijedlog zakona o proceduru uputila kako bi se izbjegao kaos koji sada traje, te time zapravo radila Vladin posao. - Bilo bi pristojno da ste se ispričali jer tek danas dolazite tu kako biste ispravili nemjerljivu štetu koja je nastala, a mogla se na vrijeme spriječiti. Sada više od 60 škola u Hrvatskoj nema ravnatelje jer su provedeni natječaji propisivali uvjet koji nitko nije mogao ispuniti. Ovakva vatrogasna mjera je princip kako se ne radi - rekla je Glasovac državnom tajniku te dodala kako je šteta učinjena nečinjenjem Vlade. Vladi zamjera i što je cijeli članak koji propisuje obveze licencija za ravnatelje u potpunosti izbrisan, umjesto da je stavljena odgoda kako je to SDP predložio. Njen stranački kolega Bojan Glavašević državnom je tajniku zamjerio nevjerodostojno izlaganje. - Ovo je samo mrtvo slovo na papiru. Dozvolili ste da se ubije kurikularne reforma, ministarstvo vam vodi plagijator, državni tajnik krivi manjine za loše rezultate na testovima, a dopustili ste i da se poreznom reformom udari na studente. Dok se obećaju nabavke helikoptera, kupnja Ine..., zašto niste pitali da se osigura i jedna milijarda kuna za učitelje - prigovorio je Glavašević koji je vladajućima prigovorio za nevjerodostojnost. Ivan Lovrinović iz stranke Promijenimo Hrvatsku želio je znati mijenja li se zakonom i odredba da ravnatelji svoje dužnosti mogu obavljati gotovo neograničeno. - Je li zakonom definirano trajanje mandata? Smatram da bi se trebali birati na najviše dva mandata, jer kad su duže na dužnosti, stvara se klima za pogodovanje - primijetio je Lovrinović koji je ustvrdio kako je problem i što je utjecaj lokalnih političkih struktura na imenovanje ravnatelja prevelik, budući da one biraju ravnatelje. S njime se složio i nezavisni zastupnik Tomislav Žagar ustvrdivši kako u njegovoj županiji postoje licencije za ravnatelje. - Izdaje ih HDZ jer ni čistačica ne može dobiti posao ako nije član HDZ-a. Tome treba stati na kraj - naglasio je Žagar koji je upozorio kako škole nemaju novca za bilo što. Državni tajnik Hrvoje Šlezak Lovrinoviću je odgovorio kako će razmotriti njegov prijedlog da ravnatelji svoju dužnost mogu obnašati najviše dva uzastopna mandata. >> EU više neće biti ista nakon izlaska VB. Referendum je bila neoprostiva politička pogreška Davida Camerona 