Foto: Index, Hina, 123rf  NAKON što su danima šutjeli o visini svog poreznog duga, iz Agrokora su danas izvijestili kako dospjelog duga zapravo i nema.  "Agrokor godišnje hrvatskoj državi plaća 3 milijarde kuna poreza, od čega više od polovine ide na PDV, nakon toga veći dio na doprinose, dok je ostatak porez na dobit. Konstrukcije da je Agrokor dužan 6 milijardi kuna značile bi da 2 godine nije platio porez državi, a istina je da na današnji dan Agrokor nema dospjelih obveza što se tiče poreza prema hrvatskoj državi", priopćili su iz Agrokora.  Je li bilo dogovora s poreznicima oko otplate?  Nije poznato jesu li baš danas podmirili dug, o kojem je prvi izvijestio portal Debtwire i koliki je bio. Napomenimo da je ministar Marić demantirao informaciju da je porezni dug visok 6 milijardi kuna, pritom izbjegavši jasno kazati kako duga nema. Podsjetimo, novinari Debwirea napisali su kako su iz Agrokora više puta odbili odgovoriti na pitanje o preznom dugu, baš kao i hrvatske porezne vlasti.  I novinari Indexa slali su pitanje u Agrokor oko iznosa poreznog duga, no nisu dobili odgovor. Njihova današnja izjava "kako nemaju dospjelih obaveza prema državi" ne isključuje mogućnost da je već postignut sporazum s državom oko odgode otplate. Naime, porezni zakoni ostavljaju mogućnost odgode plaćanja na 24 mjeseca.  Kako je Index pisao, očekuje se da bi vjerovnici, na čelu s ruskim Sberbankom trebali preuzeti kontrolu nad Agrokorom. Prema informacijama N1, već su krenuli plaćati dugove dobavljačima.