HNS-ov Goran Beus Richembergh komentirao je neuspjeli pokušaj smjene ministra znanosti i obrazovanja Pave Barišića te ustvrdio kako je očekivao da će Most glasovati protiv. - Danas smo mogli vidjeti da Most jako visoko drži etičke standarde, kao i u čuvenim aferama "kum", jamstva, ovjera potpisa kod javnog bilježnika... Međutim, danas smo saznali još nekoliko stvari. Ovo je problem koji se tiče čitave zemlje jer definitivno je jasno da je Vlada, tj premijer Titanik vlade izravno ponizio Hrvatski sabor čiji je Odbor za etiku u znanosti i visokom obrazovanju vrlo jasno rekao da se radi o plagijatoru. I koliko god se premijer Plenković oko toga trudio, nije mogao dokazati suprotno. Vrlo je ružno da smo poslali poruku djeci u školama da mogu bez problema prepisivati jer im to radi i njihov ministar. A jednako tako nije dobro da je saborska govornica od strane premijera Plenkovića iskorištena za tako brutalne napade i uvrede na račun profesora Đikića - rekao je Beus Richembergh. Upitan je misli li da je Most postigao svoj cilj time što su bili suzdržani pri glasovanju.  - Ako su htjeli poslati poruku javnosti da ne stoje iza svih HDZ- ovih ministara onda su postigli svoj cilj jer je činjenica da je od danas ministru Barišiću ozbiljno načet legitimitet jer ga je podržalo 72 zastupnika. A vladati se može samo ako iza sebe imate najmanje 76 zastupnika – kaže Beus te dodaje kako je od Mosta očekivao da se solidariziraju sa potrebom ovog društva da se drži visokih etičkih standarda. - Ako su svojevremeno rušili potpredsjednika Vlade iz kvote koalicijskog partnera upravo zato što je izgubio vjerodostojnost, bila im je to prilika da i sad upotrijebe isti princip i u ovoj situaciji. Ali su to ipak propustili - zaključio je HNS-ov zastupnik. >> Saborski zastupnici izglasali povjerenje Pavi Barišiću sa 72 glasa 'za'  