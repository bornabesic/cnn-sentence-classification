Foto: 123rf TIJEKOM vikenda će biti pretežno sunčano i vrlo toplo, u mnogim mjestima i vruće i sparno. Na kopnu će biti mjestimične jutarnje magle, pa dnevnih razvoja oblaka, iz kojih i lokalnih pljuskova praćenih grmljavinom, a moguća je i tuča. Sasvim stabilno neće biti ni na Jadranu. U prvoj polovici novoga tjedna još promjenljivije, uz češću kišu i nižu temperaturu, javlja HRT.  Subota će u istočnoj Hrvatskoj biti pretežno sunčana, povremeno s umjerenom naoblakom, ujutro ponegdje i maglom. Poneki poslijepodnevni pljusak vjerojatniji je u zapadnoj Slavoniji. Vjetar slab. Jutarnja temperatura zraka između 15 i 18 °C, a najviša dnevna od 28 do 30 °C.  Vrlo toplo, ponegdje i vruće te mnogima i sparno bit će i u središnjoj Hrvatskoj. Ujutro ponegdje magla, a danju djelomice sunčano, no uz jači vertikalni razvoj oblaka poslijepodne lokalni pljuskovi i grmljavina. Vjetar će biti slab, većinom južni i jugoistočni.  U Gorskom kotaru i Lici djelomice sunčano, ujutro ponegdje s maglom, a poslijepodne ponekim pljuskom praćenim grmljavinom. Gdjekoji pljusak moguć je i u Istri, a na sjevernom Jadranu većinom sunčano. Vjetar slab, danju tek mjestimice do umjeren jugozapadnjak i sjeverozapadnjak. Najniža jutarnja temperatura u Gorskom kotaru, Lici i Istri od 10 do 14 °C, a uz more između 17 i 20 °C. Najviša dnevna uglavnom od 25 do 29 °C.  Na srednjem Jadranu pretežno sunčano, a jači dnevni razvoj oblaka očekuje se u unutrašnjosti Dalmacije pa će lokalno biti pljuskova i grmljavine koji rijetko mogu doći i do obale. U noći i ujutro vjetar slab, a danju će mjestimice puhati do umjeren sjeverozapadnjak i jugozapadnjak. Bit će vrlo toplo i vruće.  I na jugu Hrvatske će uz jači razvoj oblaka postojati mogućnost za poneki poslijepodnevni pljusak, uglavnom u unutrašnjosti. Danju će sa slabim do umjerenim većinom sjeverozapadnim vjetrom more biti tek malo valovito. Jutarnja temperatura od 17 do 20 °C, a najviša dnevna između 26 i 30 °C.   Pad temperature i kiša  Nedjelja će u unutrašnjosti biti većinom sunčana i još malo toplija, a poslijepodnevnih nestabilnosti bit će rijetko, uglavnom na sjeverozapadu. Početkom tjedna, osobito u utorak, mjestimična kiša i grmljavina bit će ponovno češće, lokalno i izraženije, a i temperatura će se sniziti.  Na moru također nedjelja sunčana, uz vrlo malu vjerojatnost za poneki neverin duž obale. Početkom tjedna oblačnije i promjenljivije, uz porast vjerojatnosti za mjestimičnu kišu, te uz jačanje neugodnog juga.