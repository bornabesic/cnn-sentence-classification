 Hrvatska je uspjela integrirati u nacrt pregovaračke pozicije Europske unije prema Srbiji svoje temeljne zahtjeve koji se tiču suradnje Beograda s Haškim sudom, uključujući prihvaćanje svih odluka i presuda, manjinskih prava i zakona o regionalnoj jurisdikciji, izjavio je ministar vanjskih i europskih poslova Miro Kovač. "Nakon što smo to uspjeli u kontaktu s Europskom komisijom dobili smo dokument pod nazivom Nacrt zajedničke pozicije. To je vlasništvo zemalja članica EU-a (...) i sada će članice na temelju tog dokumenta raspravljati koje će obveze Srbija imati u poglavlju 23 o pravosuđu", izjavio je ministar na konferenciji za medije o aktualnostima iz hrvatske vanjske politike, istaknuvši da će Srbija dobiti "zeleno svijetlo za otvaranje pregovora u poglavlju 23 tek kada sva stajališta zemalja budu integrirana i kada se dokument usvoji". Izrazio je žaljenje što prethodna vlast nije po tom pitanju obavila posao jer su ti zahtjevi do sada već mogli biti integrirani u mjerila za otvaranje poglavlja te pojasnio da će sada Koordinacija za vanjske i europske poslove ustrojiti međuresornu skupinu s ministarstvima pravosuđa, unutarnjih poslova i hrvatskih branitelja i raspraviti što spomenuti dokument EK-a sadrži  i utvrditi koje su hrvatske pozicije te ih pokušati integrirati u pregovaračku poziciju Bruxellesa za poglavlje  o pravosuđu. "Bez integracije tih hrvatskih pozicija neće biti moguće otvaranje tog poglavlja", kazao je šef hrvatske diplomacije i pritom naglasio da se Hrvatska ne ponaša kao zemlja koja blokira Srbiju na njezinom putu u EU te da ne pokušava riješiti bilateralna pitanja na taj način već želi da se poštuje načelo vladavine prava. Kako bismo pokazali da djelujemo konstruktivno, nastavio je Kovač, "mi smo načelno naše zahtjeve ugradili u prijelazna mjerila", što će Srbija morati apsolvirati u narednoj etapi. "Ako želi brzo pregovarati, onda će Srbija morati to brzo realizirati", rekao je ministar i izrazio nadu da bi se to moglo dogoditi u sljedećih 12 mjeseci te ponovio da je u interesu Hrvatske da Srbija bude brza. Kovač je rekao kako se sada trebaju definirati hrvatski uvjeti koje Srbija mora ispuniti da bi mogla napredovati u tom poglavlju. Govoreći o graničnom problemu sa Slovenijom, Kovač je kratko komentirao da ima dobar odnos s kolegom Karlom Erjavcom te da vode dijalog o tom pitanju.  Za predstojeći referendum u Velikoj Britaniji o ostanku u EU i scenarije s obzirom na moguće ishode, ministar Kovač je rekao da Hrvatska djeluje "na premisi da će Britanija ostati u Uniji". Osvrnuo se i na službeni posjet Izraelu za koji je kazao da je bio vrlo uspješan, ali je nažalost pao u sjenu zbog pogrešno prenesene Kovačeve izjave, dodavši da "nije dobro zbog hrvatske javnosti da se prenose informacije koje ne odgovaraju realnosti". >>Srbiji suglasnost iako ne mijenja zakon 