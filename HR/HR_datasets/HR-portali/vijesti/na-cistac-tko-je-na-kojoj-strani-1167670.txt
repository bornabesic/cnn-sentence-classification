Predsjednica Kolinda Grabar Kitarović danas preuzima važnu ulogu u političkoj krizi koja se dodatno zaoštrila nakon ostavke šefa Sabora Bože Petrova. Iako predsjednica trenutačno nema ustavne ovlasti formalno intervenirati među zaraćenim stranama – formalne konzultacije može sazvati tek nakon pada Vlade – ona ipak može istjerati na čistac postoji li u ovom trenutku parlamentarna većina. Pod uvjetom da joj se sve parlamentarne stranke i nezavisni zastupnici odazovu na razgovore i jasno joj kažu jesu li spremni podržati manjinsku i većinsku Vladu Andreja Plenkovića, predsjednica bi danas mogla imati sliku kakav je objektivan odnos snaga u parlamentu. U HDZ-u nisu bez razloga ljutiti na predsjednicu jer ona tom inicijativom ubrzava procese i može sudionike krize potaknuti da se decidirano izjasne na kojoj su strani. Time bi mogla poljuljati premijerov argument da Vlada normalno funkcionira i da u ovom trenutku parlamentarna većina nije tema. Ali možda i destabilizirati premijerov plan da u idućih 30 dana, odnosno nakon lokalnih izbora pokuša sastaviti kakvu-takvu većinu kako bi njegova Vlada opstala i izbjegli se novi parlamentarni izbori. Oporbene stranke napadaju premijera da pokaže saborsku većinu, ali sputavaju ih propisi i zakoni jer ga ni jedan ne sili da to učini u ovom trenutku. HNS je jučer najavio pokretanje izglasavanja nepovjerenja Vladi, no rokovi HNS-u ne idu naruku jer Vlada ima osam dana za očitovanje, a Sabor tu inicijativu treba raspraviti u 30 dana pa sve to rasplet opet odgađa do iza lokalnih izbora. Da bi HNS pokrenuo tu inicijativu, mora skupiti potpise trećine zastupnika i u tome računa na pomoć SDP-a i Mosta. Nisu sigurni da će im SDP u tome pomoći jer toj stranci novi izbori trenutačno ne odgovaraju. – Ponudit ćemo im potpisivanje, ali nismo sigurni da će nam doista i dati potpise jer je Most već puštenu inicijativu o samoraspuštanju Sabora povukao, a SDP samo priča o tome, a ništa ne poduzima – rekao je Ivan Vrdoljak, šef HNS-a. HNS očito želi uvjeriti javnost, uoči lokalnih izbora, da nisu HDZ-ova rezerva za novu većinu.      