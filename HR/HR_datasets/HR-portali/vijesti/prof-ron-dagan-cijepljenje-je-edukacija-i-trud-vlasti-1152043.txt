Na poziv hrvatskih stručnjaka i Klinike za infektivne bolesti dr. Fran Mihaljević u Zagreb je prvi put došao održati predavanje profesor Ron Dagan, pedijatar iz Izraela i jedan od autoriteta u području dječjih zaraznih bolesti i njihove prevencije cijepljenjem. Respiratorne bolesti su realnost i današnja prijetnja u modernom svijetu, antivakcinalni pokret je aktivan već desetljećima, a kod nas, smatra Dagan, nedostaje edukacije. Kod nas je ponovno aktualna polemika o potrebi i obvezi cijepljenja te je u konačnici najteže roditeljima koji slušaju suprotstavljene strane? – Hrvatska je jedinstvena zemlja, ali ne po tom pitanju. Riječ „obvezno“ ne znači isto u svakoj zemlji. U Izraelu mi nemamo tu riječ odnosno cijepljenje nije obvezno. I bez obveze procijepljenost je visoka. Mnoge zemlje poput Njemačke, Francuske, Velike Britanije, skandinavskih zemalja također imaju visoku stopu procijepljenosti, no ne nazivaju to obvezom. Hoćete reći da je u spomenutim zemljama procijepljenost visoka unatoč mogućnosti izbora? – To je važno pitanje i ne možete ga riješiti u danu. Ono se temelji na tradiciji, obrazovanju i trudu vlasti. Za početak, ljudi u Ministarstvu zdravstva moraju biti uvjereni da je to od visoke važnosti, zatim morate imati ispravnu infrastrukturu a potom slijedi edukacija. Kad sam ja rođen, 1947. godine, nije bilo cjepiva, jedno od 200 djece moje dobi umiralo je od polia. Imali smo ospice i komplikacije, zaušnjake i komplikacije, tetanus, difteriju… Imao sam ospice, rubeolu, hepatitis, preživio sam, ali ne prežive svi. No, vidjeli smo puno bolesti pa je bilo lakše uvjeriti roditelje u to što je ispravno. Danas kad je zbog vakcinacije postotak oboljelih od tih bolesti mali, roditelji ih ne vide. To je razlog za edukaciju. Antivakcinalni pokret nestanak bolesti koje ste nabrojili argumentira boljim standardom, puno roditelja zahtijeva da se ukine obveza cijepljenja i jer nitko ne govori o nuspojavama, tako je u Hrvatskoj! – To što ste opisali nije jedinstveno za Hrvatsku. Sve što kaže antivakcinalni pokret možete naći na talijanskom, njemačkom, kojem god jeziku. I u Izraelu imamo aktivnu i jako glasnu antivakcinalnu grupu, ali bori se protiv cjepiva protiv polia, ospica i pertusisa. Ne radi buku protiv pneumokoknog cjepiva ili onog protiv rota virusa. Zašto? Jer su te bolesti vidjeli. Smatram da se s njima ne treba boriti jer je puno lakše reći laž nego dokazati istinu. Možete mi sada reći da je ovaj prostor u kojem razgovaramo radioaktivan i to brzo proširiti. A ja da bih to provjerio moram dovesti stručnjake, raditi testove, poslati ih u laboratorij i dok sve to napravim vi već možete proširiti drugu laž. Posebno kad govorite o nuspojavama; djeca su oduvijek bolesna, imaju puno problema i cijepljena djeca također imaju zdravstvenih problema. U Izraelu kad raspravljamo osobno ne zastupam obvezu cijepljenja. Znam da je danas glavni način informiranja roditelja internet, s puno netočnih informacija, i zato je potrebna edukacija. U Velikoj Britaniji su prije 30-40 godina počele teme o nuspojavama, pertusis im se vratio i opet pao kad su počeli cijepiti. Nuspojave ipak postoje, one su činjenica, kako je po tom pitanju u Izraelu i drugim zemljama? – Ako ste dio javnosti i cijepljenjem štitite sebe, ali i ostale, smatra se da ako vam se nešto dogodi zbog cjepiva morate dobiti kompenzaciju. Zemlja vam mora nadoknaditi te komplikacije jer ste se žrtvovali za društvo. To je bio problem kod živog polio cjepiva jer je virus cjepiva postao agresivan u jedan na milijun slučajeva i uzrokovao paralizu. I u tom slučaju je vlast platila odštetu. U Skandinaviji je tema bio dijabetes kao posljedica cijepljenja, no dokazano je da to nije točno. Lako je nekoga optužiti, a i puno odvjetnika time pokušava zaraditi. Ali porast bolesti poput dijabetesa evidentan je danas u dječjoj dobi? – I to se odmah pripiše cijepljenju, a zašto nitko ne krivi mikrovalnu, TV, mobitele, nove aute, sapune? Dijabetes je bolest blagostanja. U Izraelu imamo Židove iz Jemena koji su bili mršavi dok nisu došli u Izrael i nisu znali za dijabetes, a danas su broj jedan po broju oboljelih od dijabetesa. Danas djeca jedu brzu hranu, ugljikohidrate, znamo i da su antibiotici povezani s pretilosti. U afričkim državama koje nisu modernizirane nema dijabetesa. Danas je smrtnost pri porodu iznimno pala, a život se produljio. Dakle, nešto smo dobro učinili. Kakva je danas epidemiološka situacija u Europi? – Polio će biti eradiciran za pet do 10 godina u cijelom svijetu. U Europi su problem izbjeglice koji zbog krize nisu cijepljeni, a pomiješat će se s tamošnjom populacijom te je to teško nadoknaditi. Situacija s ospicama nije idealna, pertusis je manje učestao no nije potpuno pokriven i sada se cijepe trudnice. Opasnosti su dijareja koja je najčešća radi rota virusa i dominiraju respiratorne bolesti odnosno pneumokok. Svi u svijetu imaju taj problem jer je to prvi uzročnik pneumonije u svim dobnim skupinama, ali i problem meningitisa, sepse i upala uha. >> Zbog teorija zavjera djeca umiru od ospica, a cjepiva protiv te bolesti su savršena 