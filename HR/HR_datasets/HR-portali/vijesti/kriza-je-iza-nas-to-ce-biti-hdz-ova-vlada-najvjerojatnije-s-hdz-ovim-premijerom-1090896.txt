HDZ-ov Miroslav Tuđman, koji je početkom tjedna odbio potpisati HDZ-ov zahtjev za opoziv premijera Tihomira Oreškovića, danas tvrdi da premijerov ostanak u Vladi nije realna opcija. Iako se u medijima vrti nekoliko imena iz HDZ-a koja bi mogla biti novi mandatar, Tuđman priznaje da nije među ljudima koji donose te odluke, pa ne zna što je točno. - Nisam od onih koji sudjeluju u tim razmatranjima, odnosno predlaganjima za novog premijera. Međutim, ono što je važno naglasiti je da smo ipak sada ostavili tu priču iza sebe, hoće li biti preslagivanja ili neće, prema tome, idemo u sastav nove Vlade, odnosno procedura je takva da se mora nova Vlada sastaviti. Nadam se da od ovih imena koja se spominju, mislim da su to sve pristojni ljudi i da ćemo imati dobrog premijera i da ćemo konačno imati jedan racionalan raspored snaga i da će se znati koje su čije kompetencije u Vladi – kaže Tuđman. Ostanak Oreškovića na čelu Vlade, dodaje, nije realna opcija. - Upravo zbog toga što po izjava Mostovaca u medijima možemo iščitati, ni oni nisu zadovoljni Oreškovićem. Prema tome, mislim da to nije realno – tvrdi Tuđman. Upitan kako to misli, s obzirom da su jučer čelnik Mosta Božo Petrov i predsjednik Kluba zastupnika Mosta Miroslav Šimić rekli da žele Oreškovića na čelu Vlade, Tuđman odgovara da je pitanje tko je to Most. - Pitanje je kako definirate "oni", zato što to može biti dva čovjeka, a ne 15. Koliko znam, oni su podijeljeni oko tog stava – kaže Miroslav Tuđman. Misli da je prijedlog Tomislava Karamarka da Vladu napuste i on i Petrov i Orešković samo odgađanje neizbježnih izbora? - Ovakva Vlada, s obzirom da neće imati samo jedan ili dva glasa više u Saboru, s projekcijom da će gospodarska situacija zadržati sadašnje trendove, ima s time da će uspjeti iskoristiti još pola godine da riješi ove euro-fondove, da zamijeni te kredite, da će to stabilizirati Vladu, ako budu samo ti trendovi, ako ne bude nešto novoga, tako da mislim da je to jedna kriza koja je u osnovi već iza nas tako da treba razmatrati što dalje. To će biti HDZ-ova vlada, s HDZ-ovim premijerom najvjerojatnije, tako da pozicija Karamarka, on je može učvrstiti bilo u Saboru, bilo u vođenju stranke – pojašnjava Tuđman. Upitan ima li HDZ novu većinu, odgovara "vidjet ćemo". >> 5 razloga zašto Petrov ruši Karamarka >> Ako HDZ ne popusti Petrovu, Most i SDP traže nove izbore >> Živi zid napravio video od svih hrvatskih afera vrijednih 17,4 milijarde kuna 