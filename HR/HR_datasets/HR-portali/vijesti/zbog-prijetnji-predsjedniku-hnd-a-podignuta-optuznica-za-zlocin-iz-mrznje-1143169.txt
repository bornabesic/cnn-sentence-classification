Općinsko državno odvjetništvo u Zlataru podiglo je optužnicu za zločin iz mržnje protiv Ivana Golubana, uhićenog u studenome prošle godine zbog slanja prijetećih sms poruka predsjedniku Hrvatskog novinarskog društva (HND) Saši Lekoviću. Goluban je uhićen krajem studenoga prošle godine, nakon čega je odlukom suca istrage zagrebačkog Županijskog suda zadržan u jednomjesečnom istražnom zatvoru zbog opasnosti od ponavljanja djela. Tužiteljstvo je Golubana optužilo zbog težeg oblika prijetnje za koji zakon predviđa zatvorsku kaznu od šest mjeseci do pet godina. Položaj mu otežava i činjenica da je prijetnje Lekoviću tužiteljstvo opisalo i kao zločin iz mržnje. Nakon objave informacije da je Goluban pritvoren zbog toga što mu je slao prijeteće sms poruke, Leković je izjavio kako nije bitan on ni uhićeni, već je problem u eskalaciji govora mržnje i prijetnji za što "glavnim generatorima" drži dio političara i "one koji sebe zovu novinarima". 