Njemačka kancelarka Angela Merkel susrela se, uoči G20 summita, u Kini s turskim predsjednikom Tayyipom Erdoganom što je njihov prvi susret od neuspjelog pokušaja državnog udara u Turskoj 15. srpnja, kazao je glasnogovornik njemačke vlade. Napeti odnosi dvije zemlje dodatno su se pogoršali nakon pokušaja državnog udara u Turskoj kad je Ankara prigovorila Berlinu da nije dovoljno brzo i dovoljno snažno osudio taj udar. "(Merkel i Erdogan) razmotrili su njemačko-turske odnose, daljnju provedbu dogovora (o migrantima) EU i Turske i zabrinutost oko građanskog rata u Siriji", kazao je glasnogovornik. "Razgovori su bili konstruktivni." Glasnogovornik nije objasnio jesu li razgovarali o odbijanju Ankare da dozvoli njemačkim zastupnicima posjet njemačkim vojnicima stacioniranima u zračnoj bazi Incirlik. Turska je zabranila posjet toj bazi u blizini sirijske granice nakon što je njemački parlemant donio 15. lipnja rezoluciju kojom je masovno ubijanje Armenaca u vrijeme Otomanskog carstva proglasio genocidom. Njemački zastupnici u subotu su kazali kako se uskoro očekuje rasplet spora. Turska priznaje da je mnogo Armenaca ubijeno no osporava broj od 1,5 milijuna ljudi i niječe da su ubijanja bila orkestrirana. Njemački ministar vanjskih poslova Frank-Walter Steinmeier u subotu je u Bratislavi kazao novinarima kako se čini da Turska i EU ulaze u novu fazu odnosa u kojoj razgovaraju jedni s drugima umjesto jedni mimo drugih. Steinmeier je priznao da je prvim njemačkim reakcijama nakon pokušaja puča možda manjkalo empatije koja se očekivala. Upozorio je Tursku da svaku kritiku iz Europe ne doživljava kao napad ili znak nerazumijevanja. >> Putin i Erdogan razgovarali o uspostavi punih diplomatskih odnosa 