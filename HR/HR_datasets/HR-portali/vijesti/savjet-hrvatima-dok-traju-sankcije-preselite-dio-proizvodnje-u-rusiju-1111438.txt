Ruski veleposlanik u Hrvatskoj Anvar Azimov u intervjuu Večernjem listu, osim što je utvrdio da zbog sankcija pada vanjskotrgovinska razmjena dviju zemalja, izjavio je i da će nas ruski ulagači izbjegavati nakon sankcija te da će Rusija postavljati narudžbe za kupnju roba, ovisno kako se tko ponašao. Domaći gospodarstvenici smatraju da je na ekonomskom planu Hrvatska napravila dobar prvi korak, jer je odmah nakon uvedenih sankcija organizirala rusko-hrvatski gospodarski forum u Moskvi, koji čak tada i nije blagonaklono gledan u EU, a uzvratni, kako su nam potvrdili u Hrvatskoj gospodarskoj komori, bit će u studenome u Zagrebu. No domaći političari i gospodarstvenici koji bolje poznaju rusko tržište, smatraju da je potrebno jače raditi i na političkoj suradnji, odnosno biti mudar kao Slovenija u gradnji suradnje. Uzvratni forum u studenome No i na tom planu donesene se važne odluke, podsjećaju u Ministarstvu vanjskih poslova. Tako je odnedavno omogućena kupnja nekretnina ruskim fizičkim osobama, uz postojeću suradnju u energetskoj sferi, bio je izražen interes ruskih ulagača u energetici, a ruski ulagači zainteresirani su i za ulaganja u turizam. Primjerice, uložili su u Jadranku na Malom Lošinju, u hotel Belvedere u Dubrovniku, u Jazine u Tisnom te u Kupare. Neki od ruskih ulagača kažu da će sigurno i dalje biti zainteresirani za turizam. U vrijeme sankcija domaći izvoznici nisu osjetili prepreke na tamošnjem tržištu, a smatraju da se takvo što neće dogoditi ni nakon sankcija, ali napominju da će prednost imati izvoznici na rusko tržište koji će dio proizvodnje preseliti u Rusiju, što neke svjetske multinacionalne kompanije već i rade. Odnosno, potrebno je imati bolji poslovni model kada je Rusija u pitanju, a takvo što je primjerice primijenila Podravka. – Nitko nije radio izvan onoga što su sankcije propisale, ali smo težili iskoristiti priliku za one poduzetnike za koje se sankcije ne odnose – kaže bivši ministar gospodarstva Ivan Vrdoljak. – Razgovarao sam na tu temu s ruskim veleposlanikom te smo zaključili da je i nama cilj da se suradnja pospješi – kaže tehnički ministar gospodarstva Tomislav Panenić. Bivši predsjednik Stjepan Mesić ističe da Hrvatska mora omogućiti lakše poslovanje, primjerice ukidanjem viza. Bivši menadžer u Rusiji Mladen Pejnović uvjeren je da sankcije neće ugroziti daljnje odnose s Rusijom. Među najvećim izvoznicima na rusko tržište su uz Podravku i Atlantic grupa, Belupo, JGL... – Podravka je na tržištu Rusije prisutna već 50 godina s jakim brendovima te smo izgradili odlične odnose s potrošačima. Upravo zato nismo imali nikakav otpor. Naime, Podravka je političku i ekonomsku krizu iskoristila za potpuno restrukturiranje i izgradnju novog poslovnog modela rada kroz vlastito poduzeće i izravne ugovore s najvećim maloprodajnim lancima u Rusiji – kažu u Podravci. – Ne osjećam da nas na ruskom tržištu gledaju drukčije zbog sankcija, veći teret koji smo osjetili je pad vrijednosti ruskog rublja. Da se primijetiti da Rusi teže da izvoznici u njihovu zemlju dio proizvodnje ostvaruju na ruskom tržištu – kaže čelnik JGL-a Ivo Usmiani. Razmjena roba prepolovljena Robna razmjena je nakon sankcija prepolovljenja, no u HGK kažu da poslovanje nije ugroženo samo u sektorima koji su pogođeni sankcijama, koji se uglavnom odnose na poljoprivredno-prehrambene proizvode, već je zbog pada ruskoga gospodarstva od sredine 2014. godine došlo do problema u poslovanju i ruskih i inozemnih tvrtki. Usto je, kažu, i vlada Ruske Federacije uvela niz mjera kojima se štiti i pomaže domaća proizvodnja, koja se sve više razvija u onim sektorima iz kojih su se proizvodi uglavnom prije uvozili iz zemalja Europske unije. Do uvođenja sankcija, robna razmjena između dviju zemalja iznosila je oko 1,5 milijardi dolara godišnje i Rusija je u 2014. godini bila na osmome mjestu u izvozu i šestome mjestu po uvozu. U 2015. godini ukupna robna razmjena između dviju zemalja iznosila je 694 milijuna dolara, što je pad od 54% u odnosu na 2014. godinu. Pri tome je izvoz pao za 41 posto i iznosio je 216 milijuna dolara, dok je uvoz pao za 59 posto i iznosio je 478 milijuna dolara. Ipak, u prvom ovogodišnjem polugodištu naš izvoz u Rusiju se oporavlja i porastao je za šest posto, a uvoz je pao čak za 79 posto. No zato su ruska ulaganja lani iznosila 47 milijuna eura, što je sedmina od ukupnih ulaganja od 1993. >> Zbog sankcija Rusija izgubila 25, a Europa 100 milijardi eura 