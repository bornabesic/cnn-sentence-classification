Od početka siječnja, kad je prvi puta Moody’s gurnuo koncern Ivice Todorića i njegove obveznice razred niže, što se očitovalo u padu s ranga B2 na B3, tržišna kapitalizacija, odnosno tržišna vrijednost Agrokorovih tvrtki, čije dionice kotiraju na Zagrebačkoj burzi, konstantno se umanjuje. Do danas se tržišna vrijednost Agrokorovih kompanija smanjila od 9,4 do 37 posto, ovisno o tome o kojoj je sastavnici koncerna riječ. U tri mjeseca zavladala je panika na tržištu kapitala, dogodio se dramatičan pad cijena dionica te njihova rasprodaja od strane malih ulagača i fondova. Baš svaka dionica je osjetila udar, uključujući i one perjanica kao što su Jamnica ili Ledo, i to pogotovo otkako su se intenzivirale radnje oko Agrokora u traženju rješenja za trenutačni problem likvidnosti i pronalasku modela restrukturiranja. Pritom je najveći pad tržišne kapitalizacije u tromjesečnom razdoblju osjetio Ledo - 37 posto - čija je dionica u siječnju (na dan 10. siječnja kada je agencija Moody’s obznanila da je Agrokoru smanjila rejting) iznosila 11.005 kuna, da bi tri mjeseca kasnije (na dan 28. ožujka) cijena pala na 6930,30 kuna. Veliki udarac osjetila je i Zvijezda, čija je dionica pala za više od 27,9 posto u tri mjeseca, i to sa 4300 kuna na 3101 kunu, kao i PIK Vinkovci (pad od 28,6 posto, sa 299,99 kuna na cijenu od 214,25 kuna) te Jamnica (pad od 15,7 posto, sa 140 kuna na cijenu od 118 kuna). Pad je nastavljen i jučer, a najveći je bio kod Jamnice, čija je dionica na dan 29. ožujka pala 15,25 posto na cijenu od 100 tisuća kuna, te kod Leda, s padom od 11,59 posto, na cijenu od 6100 kuna po dionici. U tri mjeseca Ledova tržišna vrijednost se tako spustila sa 3,4 na 1,9 milijardi kuna, a Jamničina sa 3,1 na 2,2 milijarde kuna. Ožujak je generalno bio sklizak mjesec za Agrokor. Samo u ovom mjesecu, napominje i broker u investicijskom društvu Credos Roman Rinkovec, Agrokorove dionice bilježe pad od 30 do 40 posto. - Ledo je imao drastičan pad tijekom ovog mjeseca. Bio je na 9500 kuna po dionici na početku ožujka, da bi se spustio na 5600, a trenutačno se cijena Ledove dionice kreće nešto iznad šest tisuća kuna. Zvijezda je, također, bila na početku mjeseca na 3900 kuna po dionici, a onda se u jednom trenutku spustila na oko tri tisuće kuna po dionici. Dionicom Jamnice se trgovalo po cijeni višoj od 160 tisuća kuna, a sada je pala na oko sto tisuća kuna po dionici. Tržište reagira. Kad su krenuli izlaziti problemi u Agrokoru, reagirala je i burza. Palo je i Belje i Vupik, ali nisu toliko jako reagirali kao prethodne tri spomenute dionice koje su nominalno najskuplje i najbitnije dionice - govori Rinkovec. Te su tri dionice najjače reagirale jer je u njima i najviše mirovinskih fondova koji posljednjih dana i najviše prodaju jer evidentno, pretpostavljaju burzovni analitičari, nemaju povjerenje, a riječ je o prejakim dionicama da bi ih obični investitori mogli rušiti. - Nema razloga da te dionice i tvrtke propadnu. Ovo je samo reakcija. Kad se sklopi neki dogovor, vjerojatno će se tržište smiriti. Oni koji su čekali tek će vidjeti jesu li dočekali iste razine cijena. No, ne vjerujem da će oporavak biti tako brz - smatra Rinkovec. U međuvremenu mirovinci i dalje izlaze. Ledo je tako jučer obavijestio Zagrebačku burzu da je Raiffeisen obvezni mirovinski fond otpustio 14 dionica po cijeni od 7207 kuna te sada imaju 18.948 dionica koje čine šest posto temeljnog kapitala. Raiffeisen dobrovoljni mirovinski fond je, također, otpustio 14 dionica po istoj cijeni te sada imaju 70 dionica koje čine 0,2 posto temeljnog kapitala. Kupci su, pak, skriveni mahom iza skrbničkih računa. Burzovnjaci koji prate situaciju kažu da je kod Leda vidljivo da kupci dionica stoje iza dva skrbnička računa u PBZ-u koja se nalaze među prvih 10 najvećih dioničara. No, kao zanimljivu situaciju ističu dionice Leda. Prema njihovu uvidu, Ledove dionice prodavao je KBZ, a kupovao Fond za financiranje razgradnje NE Krško, koji je osnovala država, a u koji novac uplaćuje HEP. Prije dva tjedna taj je Fond imao 199 dionica Leda te je u desetak dana došao do 262 dionice, dignuvši se s osmog na peto mjesto među top deset dioničara. Kupio je, dakle, 63 dionice, i to, kako kažu burzovnjaci, po cijeni većoj od današnje.