Tihomir Jaić u Poljoprivrednoj komori predstavlja obiteljska poljoprivredna gospodarstva i gostuje u studiju 24sata. Jaić je otvoreno pričao o tome kako je Agrokor ucjenjivao male proizvođače s rokovima plaćanja, kako su ih unedogled produživali i zašto sada zbog dugova prijeti propast malih gospodarstva. Razgovarao je i o tome hoće li pristati na dio otpisa duga od Agrokora, kakva je budućnost tvrtke i zašto hrvatski seljak ne uspijeva biti konkurentan.  Snimku razgovora pogledajte ovdje:   - Polako nam dolazi novac s obzirom na različite banke. Dio malih OPG-ovaca dobio je jutros.Trenutno je od ukupnog duga plaćeno  samo 15 posto dugovanja. Teško je procijeniti ukupni dug zbog njihovih poslovnih knjiga, ali naša interna procjena je da je dug oko  milijardu i pol kuna - kazao je Jaić. Na pitanje misli li da će se cijeli dug isplatiti, Jaić je izjavio kako se nada da hoće. - Ovih isplaćenih 15 posto duga je malo, jer od toga nisu pokriveni ni troškovi, ni PDV, OPG nije dobio ni uloženo. Mali proizvođači  morali su se zadužiti kako bi nastavili proizvodnju i normalno živjeli. Postoje slučajevi da Konzum nije platio dugove od 8. rujna 2016. godine. Nema nikakvih kamata, zato tražimo otplatu duga. Nema otpisa, mali proizvođači to si ne mogu priuštit. Za banke se ne bojim, njima plaćaju kamate, zbog kojih je bankama dug i otplaćen - kazao je Jaić. - Konzum nije plaćao više malim proizvođačima, možda ima više cijene na policama, ali malim OPG-ima nije plaćao više naspram  drugih trgovačkih lanaca, svi su isto plaćali, ali kašnjenja su bila velika - rekao je Jaić.   -Svi su išli poslovati s Konzumom jer pokriva veće tržište. Bilo je otvorenih ucjena. Kada netko isporuči robu, prema ugovoru treba  proći 30 do 60 dana. Nakon 60 dana, normalno, nije se platilo. Tada bi iz Konzuma, malim OPG-ovcima reklo da potpišu nove  ugovore od 60 dana, svatko tko na to nije htio pristati, s njim se ugovor raskidao i s njima  se više nije poslovalo - izjavio je. Jaić dodaje da je bilo i raznih drugih ucjena, za naplatu robe na policama. - Ako ste htjeli neku bolju poziciju više su naplaćivali. Ako Konzum nije prodao voće i povrće, 50 posto je išlo na otpis OPG-a, dakle ako se roba nije prodala ona bi se bacala, a mali OPG je trebao i snositi dio toga - navodi Jaić. -Kada su ratari svoje žito ili nešto davali u kombinate od Vupika, od Belja isto tako, ali i od Pik Vrbovca, vi ste morali od njih dio svojih potraživanja probijati s njihovim repro materijalom. Na način da je taj repro materijal bio skuplji barem 10 do 15 posto, nego što ga je poljoprivrednik mogao kupiti u nekoj poljoprivrednoj apoteci ili negdje slično. Kompletan repro materijal su prodavali po skupljim cijenama, nego što su oni sami mogli kupiti. Poljoprivrednik je i na to morao pristati, jer im ne bi ništa platiti ili bi čekali preko pola godine, mali proizvođači ne mogu toliko čekati ili su tu, ponovno bile prijetnje o raskidu ugovora. Na pitanje zašto su radili s Konzumom, odgovorio je: "Billa pokriva sedam posto tržišta, oni nemaju prostora uzeti drugi OPG jer imaju dovoljno dobavljača." - To je jedan od razloga zašto se donosi zakon o nepoštenoj trgovačkoj praksi, nažalost, taj zakon za posljednje dvije vlade nije važan  jer se zakon gotovo već tri godine donosi dok se lex Agrokor donio za dva dana - tvrdi Jaić i dodaje:  'Bitna nam je opcija, što mi kao Udruga predlažemo, a to je da na policama bude minimalno 40 posto hrvatske robe, to određene države EU imaju i to je jedini način da hrvatska poljoprivreda opstane'. Na pitanje li lex Agrokor zaštitio sistemski rizik da se neće proširiti na cijelo gospodarstvo ili nije rekao je da će se to tek pokazati jer je to zakon koji se nigdje nije primijenio i koji nije testiran. Jaić je dodao kako se nada da ovo sve što se događa nije zbog lokalnih izbora i da će se Agrokor napokon rekonstruirati.       