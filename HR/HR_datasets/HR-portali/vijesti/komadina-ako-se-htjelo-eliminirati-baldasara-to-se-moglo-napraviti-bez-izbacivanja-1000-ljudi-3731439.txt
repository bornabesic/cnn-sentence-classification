Nakon što se povodom raspuštanja splitskog ogranka SDP-a gradonačelnik Splita Ivo Baldasar obratio javnosti, to je učinio i primorsko-goranski župan i protukandidat Zorana Milanovića na nedavnim stranačkim izborima Zlatko Komadina. - Ako se htjelo eliminirati Baldasara iz utrke za gradonačelnika, moglo se ukloniti njega. Ali raspustiti 1.100 ljudi, nisam siguran da pridonosi demokraciji. U nas nitko nije imun na takvo ponašanje. Smanjivanje broja članova sumnjam da može biti na korist SDP-u. SDP treba biti stranka od 37.000 ljudi, a ne od 12.000 ljudi. Neki će napustiti SDP, neki će se pasivizirati - komentirao je Komadina. - Ako je krimen Baldasara što je podržao Komadinu, onda to govori o karakteru onoga tko ga želi isključiti. Svaka odluka da se nekoga kazni bi trebala imati neko obrazloženje. Ova odluka nema obrazloženja. Onaj tko je predložio sankcioniranje Baldasara i Bernardića neka sankcionira samoga sebe jer je Bernardić demokratski izabran predsjednik zagrebačkog ogranka - uputio je Komadina oštru kritiku Milanoviću.