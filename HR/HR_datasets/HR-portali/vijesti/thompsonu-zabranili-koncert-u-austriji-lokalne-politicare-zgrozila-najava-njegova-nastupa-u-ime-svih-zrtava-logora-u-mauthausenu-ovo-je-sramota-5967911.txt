U subotu se u dvorani Bezirkssporthalle u gradu Kremsmünsteru u Austriji trebao održati koncert Marka Perkovića Thompsona, no koncert je na inicijativu nekoliko stranaka i građanskih antifašističkih organizacija u zadnji čas otkazan. Vijest donosi portal nacionalne televizije ORF koji Thompsona i njegov bend opisuje kao ultranacionalističke glazbenike protiv čijeg su koncerta prosvjedovali stranka Zelenih, SPÖ (socijaldemokratska stranka) i antifašisti. Willy Mernyi, predsjednik memorijalnog odbora Mauthausena, u kojem je tijekom Drugog svjetskog rata bio lociran koncentracijski logor Mauthausen-Gusen, opisao je taj događaj kao sramotu i u ime onih koji su preživjeli logor pozvao da se ‘ovaj desničarski koncert’ zabrani. Kako piše austrijska novinska agencija APA, koncert je otkazan u četvrtak poslijepodne. Austrijski portal podsjeća da su Thompsonu već zabranjeni nastupi u Švicarskoj, Njemačkoj i Nizozemskoj. ‘Gornja Austrija nije scena ekstremnih desničarskih sastanaka i događaja’, istaknula je Bettina Stadlbauer, šefica SPÖ-a Gornje Austrije. Na službenoj stranici glazbenika na Facebooku od jutros stoji poziv za subotnji koncert, no u komentarima su već korisnici primijetili da je koncert otkazan.