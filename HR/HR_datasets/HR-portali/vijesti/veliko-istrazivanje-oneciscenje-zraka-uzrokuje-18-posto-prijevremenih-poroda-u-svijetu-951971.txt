Foto: 123rf  ONEČIŠĆENJE zraka lebdećim česticama uzrokuje 18 posto prijevremenih porođaja u svijetu, što je jednak faktor rizika kao životna dob trudnice, njezino opće zdravstveno stanje ili društveno-ekonomske okolnosti, pokazali su rezultati velike međunarodne studije objavljeni u časopisu Environmental Journal.   U 2010. u svijetu je zbog izloženosti majke česticama takozvane fine prašine prijevremeno rođeno 2,7 milijuna novorođenčadi, odnosno 18 posto, pokazalo je istraživanje engleskog sveučilišta York provedeno u 183 zemlje.   Nasitnije čestice, promjera 2,5 mikrometra i manje nazivaju se "fine". Toliko su sićušne da se mogu detektirati samo elektronskim mikroskopom. Glavni izvori takvih čestica su motorna vozila, termoelektrane, loženje drveta i ugljena u individualnim ložištima, šumski požari, spaljivanje poljoprivrednog otpada, neki industrijski procesi i svi ostali procesi sagorijevanja.   Znanstvenici ističu da onečišćenje zraka može ozbiljno ugroziti fetus u majčinoj utrobi, što znači da su ugroženi i oni koji neizravno udišu zagađeni zrak.   Fetalni razvoj vrlo je osjetljiv na faktore okoliša. Visok krvni tlak majke povezan je i s povećanom smrtnošću te oštećenjima fetusa.  Najgora situacija u Aziji  Najugroženije su trudnice u zemljama jugoistočne i istočne Azije u kojima se prije termina rodi čak 75 posto djece.   Samo u Indiji evidentirano je oko milijun od 2,7 milijuna prijevremenih porođaja, a u Kini 500.000.  Velik broj prijevremenih porođaja zabilježen je i u području subsaharske Afrike, u sjevernom dijelu tog kontinenta i u području Bliskog istoka, a povezani su sa zagađenjem za koje je odgovoran pustinjski pijesak.   Moguće je i onečišćenje zraka u zatvorenim prostorima zbog izgaranja (grijanje i kuhanje) fosilnih goriva.  Za pedeset posto zagađenja u gradovima odgovorni su sami gradovi, njihova industrija, vozila..., a ostalih 50 posto donosi vjetar iz susjednih zemalja ili pograničnih regija, zbog čega je iznimno važna regionalna suradnja, kažu znanstvenici.   Postotak prijevremenih porođaja u nekim europskim zemljama iznosi četiri do pet posto, u odnosu na 15. do 18 posto u zemljama jugoistočne Azije i nekim afričkim državama.