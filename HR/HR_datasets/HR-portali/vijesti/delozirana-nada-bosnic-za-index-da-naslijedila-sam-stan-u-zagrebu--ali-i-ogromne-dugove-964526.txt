Foto: Facebook, HZMO SLUČAJ Nade Bosnić, koja je zbog duga od 13.000 kuna Hrvatskom zavodu za mirovinsko osiguranje deložirana iz stana u Zadru, podigao je jučer mnogo prašine u hrvatskim medijima. Danas se o svemu očitovao i sam HZMO, koji je u priopćenju pojasnio kako Bosnić godinama nije plaćala najamninu i troškove te kako je gospođa u posjedu stana u Zagrebu. > Zbog duga od 13.000 kuna deložirali ženu iz stana u kojem je bila 45 godina: "Izbacili su je kao psa" > Ženu izbacili iz stana zbog 13.000 kuna duga, Zavod objavio fotografije: "Godinama nije plaćala" "U tijeku sudskog postupka HZMO je došao u posjed pravomoćnog i ovršnog Rješenja o nasljeđivanju Općinskog građanskog suda u Zagrebu od 10. listopada 2012. prema kojem je nakon smrti izvanbračnog supruga gđa Nada Bosnić jedina nasljednica stana u Zagrebu, površine 60,90 m2. Dakle, gđa Bosnić ima u vlasništvu stan u Zagrebu, stoga nije bilo prepreka za provedbu ovrhe i predaju stana Hrvatskom zavodu za mirovinsko osiguranje kao vlasniku stana", navode iz HZMO-a. O navodima HZMO-a Index je porazgovarao s gospođom Nadom Bosnić. Bosnić za Index: Naslijedila sam stan, ali i ogromne dugove "Istina je da imam stan u Zagrebu. Naslijedila sam ga od pokojnog izvanbračnog supruga, ali i jako veliki dug koji ne mogu platiti. Taj stan je u jako lošem stanju, nema ni WC-a. Ne mogu ga ni iznajmiti da bi dio tog duga mogla platiti, mirovina mi je 1500 kuna, a oni traže da to osiguram iz stana. Od svoje mirovine to ne mogu. A i ovaj ovdje u Zadru je u istoj situaciji. Godinama nije održavan. Suđe sam prala u kadi koja nije za upotrebu", rekla nam je Bosnić. Kaže kako ne zna što dalje raditi i kome se obratiti.  "Ne znam kako dalje, imam tako malu mirovinu, nemam ništa i nikoga da bih bilo što napravila", kazala je, a osvrnula se i na angažman saborskog zastupnika Živog zida Ivana Pernara, koji je u Saboru upozorio na njezin slučaj.  "Čula sam za to što je napravio, njegov angažman smatram pozitivnim, ali ne znam hoće li se nešto uspjeti pomaknuti", zaključuje Bosnić. Bila je osuđena zbog pokušaja ubojstva  Antena Zadar podsjeća da je Nada Bosnić još 2002. godine bila osuđena na godinu dana zatvora zbog pokušaja ubojstva referentice u Centru za socijalnu skrb u Zadru. Na djelatnicu je, kako su tada pisali mediji, nasrnula nožem. Socijalna radnica je svojoj napadačici sve oprostila jer se radilo o "činu očaja".  Tijekom suđenja za pokušaj ubojstva socijalne radnice tvrdila je da ju je na ovaj čin navelo to što je od strane Centra bila zakinuta po pitanju ostvarenja svojih prava. Kako je kazala, tek nakon što je  uputila žalbu Ministarstvu rada i socijalne skrbi, počela je dobivati zakonski predviđenu naknadu. Na Općinskom sudu protiv nje se vodio još jedan postupak, za kazneno djelo pokušaju nanošenja teške tjelesne ozljede, kada je napala jednu staricu u ulazu zgrade u kojoj stanuje.