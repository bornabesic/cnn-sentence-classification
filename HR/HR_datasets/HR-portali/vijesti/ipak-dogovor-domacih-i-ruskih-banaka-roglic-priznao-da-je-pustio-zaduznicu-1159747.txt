Jučer navečer, kako smo već pisali, održan je sastanak važnijih dobavljača Agrokora te ruskih bankara, kao najvećih vjerovnika Agrokora. Iako se sastanci održavaju na dnevnoj razini, najveći povod sinoćnjeg sastanka bilo je puštanje zadužnice Orbica, tvrtke Branka Roglića, koji je potraživao 12 milijuna kuna. S druge strane, kako doznajemo, pri kraju je dogovor domaćih i ruskih banaka o standstill sporazumu, prema kojem bi se zamrznulo vraćanje kamata Agrokora na određeno vrijeme, a sa svježim novcem platile bi se dospjele obveze dobavljača. – Da, istina je da su moji iz financijskog sektora jučer popodne pustili zadužnicu. Ja sam za to saznao navečer, jer sam bio na putu, ali i da sam bio tamo, odobrio bih taj potez. Rekao sam, uostalom, da se to učini u trenutku kada će u Agrokoru reći da više ne mogu utjecati na plaćanje. A takav je upravo bio jučerašnji odgovor iz Agrokora. A meni je taj novac potreban da mogu dalje nesmetano raditi – rekao nam je Roglić.  Kaže da i ne zna zašto bi ostali dobavljači bili ljutiti na njega s obzirom na to da i oni sami imaju dospjela, a neplaćena potraživanja. No neki od dobavljača uistinu nikako ne opravdavaju taj potez. Jer kad bi svi aktivirati zadužnice, bio bi neizbježan stečaj Agrokora, a to nikome ne odgovara.  No nakon dogovora vjerovnika, koji bi uskoro trebao biti poznat, ta prijetnja više ne postoji. Pretpostavlja se da će standstill sporazum biti dogovoren na pola godine kako bi se nesmetano proizvodila i dostavljala roba tijekom turističke sezone.  >>SDP neće podržati zakon za pomoć Agrokoru >>'Agrokor je jedna od najvećih kompanija. Dužnost Vlade je da reagira' >>Moody's snizio kreditni rejting Agrokora. Iz tvrtke poslali kratku izjavu medijima Jučer kasno navečer VTB banka opovrgnula je izjavu prvog potpredsjednika banke Jurija Solovjeva da je Agrokor falsificirao izvještaje. Kako prenosi Bloomberg i ruski mediji, u VTB banci objašnjavaju da je bilo samo nepravilnosti u izvještajima, ali ne i falsificiranja. Ministar financija Zdravko Marić kaže da ne želi komentirati ništa vezano uz nagađanja oko izvještaja u Agrokoru. – Ja nisam bio odgovoran za njihovo sastavljanje. Bio sam rang ispod uprave, no ne i uprava – kaže Marić. 