Ivica Todorić ostaje predsjednik Nadzornog odbora Konzuma - otkrio je novinarima Ante Ramljak, izvanredni povjerenik za Agrokor, nakon Konzumove Glavne skupštine, koja je održana u ponedjeljak u 9 h, u prostorijama Konzumove akademije. Kako objašnjava Ramljak, Agram grupacija koji ima 25 % dionica, glasala je na Skupštini protiv opoziva sadašnjeg Nadzornog odbora, koja je zatražena na današnjem sastanku, tako da opoziv nije bio moguć. Ivan Crnjac i Hrvoje Kraljević su podnijeli ostavku (Ivica Sertić je to učinio još ranije), no Todorić to ne želi. Time je trenutno onemogućeno postavljanje nove Uprave Konzuma.  - Danas smo očekivali da će predstavnici dioničara glasati za opoziv Ivice Todorića, nažalost to se nije dogodilo, jer je predstavnik Agram grupacije, koja ima preko 25 posto dionica, glasao protiv njegova opoziva. Novi sastanak odbora bit će sazvan za 15 dana - rekao je Ramljak i nastavio. - Agram Invest je do dionica Konzuma došao preko onih famoznih ugovora. Upitan zbog čega je predstavnik Agram grupacije to učinio, Ramljak je rekao: - Rekao je da on ima takve instrukcije i da oni nisu imali prilike predložiti svojeg člana Nadzornog odbora, što nije točno - rekao je Ramljak i na pitanje novinara "čije su to instrukcije" kratko odgovorio: - Mislim da vam je sve jasno. Stvari se počinju razotkrivati, tko je s kim. Ivica Krivičić, predsjednik Uprave Agram Investa, novinarima je na pitanje zašto je tako glasao, rekao kako "nema komentara". Na pitanje novinara je li ustanovljeno "gdje curi novac" u koncernu, Ramljak je odgovorio: - Ne mogu reći gdje novac curi i s ovim kreditom ćemo sigurno pokriti sadašnje potrebe, a to će biti finalno zaduženje prije konačne nagodbe s vjerovnicima. Novca u svakom slučaju curi sigurno manje nego što se misli - rekao je Ramljak. Na pitanje koje će banke kreditirati koncern s novim kapitalom, Ramljak je rekao da "računa na sve banke".