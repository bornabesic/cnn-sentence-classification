Odvezla sam svoju bolesnu majku Milicu (60) na pregled u bolnicu u Novoj Gradiški i sa sinčićem Andrejem (1) i prijateljicom Sarom Šugić (19), koja je bila s nama u autu, odlučili pričekati na kavi u obližnjem kafiću. Majka se brzo vratila sa pregleda i kada smo krenuli kući ispod poklopca našeg auta izbio je dim i vatra. Počela sam vrištati, zvali smo upomoć, ni sada ne znam otkuda mi toliko snage. U panici sam prvo zgrabila dijete, vatra je izbijala posvuda u u kabini, prijateljica Sara se uspjela odmah izvući van, neki mladić je pritrčao u pomoć, a Sara je nekom čudnom snagom iščupala dio stražnjeg sjedala i uz pomoć tog mladića skinula klemu sa akumulatora - prepričava Elena Šeatović(31) iz Lađevca kod Okučana. Sve se zbilo prošlog ponedjeljka oko podneva, a Elena, njezina majka Milica, sinčić Andrej i prijateljica Sara doista su imali pravu sreću u nesreći i prošli bez ozljeda.  Ubrzo je na mjesto događaja, dok je Elenin Mercedes, još bio plamena buktinja došla policija, potom i vatrogasci i pjenom ugasili vatru. No, nakon sat vremena ispod poklopca automobila vatra je opet izbila, ponovno su pozvali vatrogasce, požar je ugašen po drugi puta, a nakon policijskog očevida šlep služba odvezla vatrom uništeni auto.  - Nema od auta ništa, bitno je i najvažnije da smo se mi svi spasili i da nikome nije ništa. Ljudska velika hvala nepoznatom mladiću iz automobila crne boje koji je prvi priskočio u pomoć, ali i drugima koji se nisu štedjeli i pomogli da izbjegnemo najgore - kaže za 24sata Elena Šeatović, dok joj se u naručju veselo i bezbrižno smije sinčić Andrej.