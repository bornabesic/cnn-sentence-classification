Povećanje izgleda za hrvatski rejting agencije Fitch očekivani je potez, s obzirom na ubrzanje rasta gospodarstva, ali i poboljšanja u javnim financijama, a kako bi se podigao i sam rejting, treba nastaviti s reformama i smanjenjem deficita i javnog duga, kaže Zdeslav Šantić, glavni ekonomist Splitske banke. Agencija Fitch zadržala je u petak dosadašnji dugoročni kreditni rejting Hrvatske na 'BB' i kratkoročni na 'B', no povećala je izglede s negativnih na stabilne, što predstavlja prvi pozitivni pomak koji je ta agencija poduzela po pitanju hrvatskog rejtinga od 2003. godine. "To je očekivani potez, s obzirom da je krajem prošle godine agencija Standard & Poor's povećala izglede iz negativnih u stabilne. Rezultat je to prije svega bržeg gospodarskog rasta, ali i poboljšanja u javnim financijama. Proračunski manjak u prošloj godini vjerojatno će biti manji od planiranoga, oko 2 posto, a zabilježeno je i smanjenje javnoga duga po prvi puta od izbijanja krize", kazao je u subotu za Hinu Šantić. Povećanje izgleda za hrvatski rejting Fitch je obrazložio smanjenjem proračunskog deficita na procijenjenih 1,8 posto bruto domaćeg proizvoda (BDP) u 2016. godini, što je znatno manje od 2,6 posto, koliko je prvotno planirano. Rezultat toga je primarni suficit koji je doveo do smanjenja javnog duga na procijenjenih 84,8 posto BDP-a, po prvi put od 2007. godine, ističe Fitch u izvješću. "Na potez Fitcha vjerojatno je utjecalo i to što je politička situacija puno stabilnija nego što je bila kod prijašnjih procjena", kaže Zdeslav Šantić. Kao razlog poboljšanju izgleda u Fitchu navode i da su popustili politički rizici nakon formiranja nove koalicijske vlade u listopadu 2016. "HDZ i MOST su ponovno u savezu, no ova koalicija mogla bi biti stabilnija, s obzirom na promjenu u vodstvu HDZ-a i većoj većini u parlamentu", ocjenjuje Fitch. Analitičari te agencije procjenjuju da je rast BDP-a u 2016. iznosio 2,8 posto, zahvaljujući rekordnoj turističkoj sezoni i boljoj apsorpciji EU fondova, a da bi u 2017. mogao dosegnuti između 2,5 i 3,0 posto. "No, upozorava se na to da su javni i inozemni dug iznad razina na kojima su u usporedivim gospodarstvima, a ukazuje se i na slab potencijal za rast gospodarstva", kaže Zdeslav Šantić i ističe da treba intenzivirati reforme, bez obzira na poboljšanja trendova. Fitch, pak, napominje da bi predstojeći lokalni izbori mogli povećati napetosti unutar koalicije i odgoditi neke strukturne reforme te smatraju da će politička agenda do 2020. biti jasnija nakon tih izbora. "Te reforma trebale bi osigurati da sadašnji pozitivni gospodarski trendovi budu strukturne, a ne više cikličke prirode, odnosno dugoročnije i da se ubrza potencijalni rast BDP-a", kaže Šantić. Fitch u izvješću navodi da bi pozitivni pomaci u pogledu hrvatskog rejtinga mogli uslijediti nastavi li se fiskalna konsolidacija koja će jamčiti značajno smanjenje udjela javnog duga te ako se povećaju izgledi za rast i konkurentnost. "Pozitivni signali iz rejting agencija su dobrodošli, pogotovo jer će ova godina biti vrlo izazovna, s obzirom da na naplatu dospijeva značajan dio javnog duga. U ovoj godini očekujemo da bi Hrvatska mogla izaći iz Procedure prekomjernog deficita (EDP), ali treba vidjeti kako će se nastaviti dinamika provođenja reformi i kako će se kretati ovogodišnji proračunski manjak. O tome će ovisiti hoće li u ovoj godini doći do poboljšanja i samog rejtinga", zaključuje Zdeslav Šantić. Fitch je već druga rejting agencija koja je u zadnjih mjesec i pol dana poboljšala izglede za hrvatski rejting - Standard&Poor's je podigao izglede s negativnih na stabilne polovinom prosinca lani. Sve tri vodeće svjetske rejting agencije – Fitch, S&P i Moodys i dalje drže kreditni rejting Hrvatske dva stupnja ispod investicijske razine, no sada još samo Moody's drži negativne izglede, dok ih Fitch i S&P drže stabilnima.