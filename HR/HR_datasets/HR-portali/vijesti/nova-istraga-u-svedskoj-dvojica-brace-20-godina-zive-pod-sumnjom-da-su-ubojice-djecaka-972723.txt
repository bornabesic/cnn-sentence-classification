Screenshot You Tube  SLUČAJ ubojstva četverogodišnjeg Kevina Hjalmarssona, star 20 godina ponovno je okupirao pažnju javnosti u Švedskoj. U vrijeme ubojstva, 1998., vjerovalo se da su za zločin odgovorna dva dječaka, braća stara pet i sedam godina. Sada, zbog novih saznanja policija u ovoj skandinavskoj zemlji ponovno otvara "slučaj Kevin", a otvorena je i serija pitanja o načinu na koji zakoni ove zemlje tretiraju djecu u pravnim postupcima.   Slučaj Kevin bio je najpraćeniji slučaj ubojstva u Švedskoj 90-ih godina prošlog stoljeća. A bio je i prvi slučaj u modernoj povijesti ove zemlje u kojemu su tako mala djeca optužena za ubojstvo drugog djeteta.   Tijelo dječaka nađeno je na obali jezera pokraj grada Arvike na sjeveru Švedske 16. rujna 1998. - posljednjeg dana ljetnog raspusta. Bio je zadavljen i imao je modrice po tijelu. Nakon što je ubijen, dječakovo tijelo odvučeno je nekih 30-ak metara do naplavina kraj kojih ga je pronašao djed.   Za zločin optužena dvojica braće  Policija je na početku istrage smatrala da se dječak utopio, a zatim su, podsjeća Independent, sumnjali da je u pitanju pedofilski slučaj. Tek na kraju zaključeno je da su Kevina ubila dvojica braće, Robin i Christian, stari pet i sedam godina. Mlađeg brata je policija ispitala, kao i 120 druge djece, kao svjedoka. Nakon toga, dječak i njegov brat postali su glavni sumnjivci.   Na konferenciji za novinare u studenom 1998. policija je objavila kako su Kevina ubili ovi dječaci. Prema navodima policije, ubojstvo su i priznali, ali neće im biti suđeno jer u Švedskoj djeca mlađa od 15 godina ne mogu biti osuđena za zločine. Ovo znači da slučaj nikad nije došao do suda. Dječaci su privremeno bili zbrinuti u ustanovi za djecu. Socijalna služba kasnije im je pokušala naći udomitelje, ali nijedna udomiteljska obitelj ih nije htjela pa su u konačnici vraćeni kući, roditeljima. Oboje još uvijek žive u Švedskoj.   Slučaj se ponovno otvara  U jesen 1998. slučaj je svakodnevno punio medijske stupce. Sada je ponovno nacionalna vijest. Krajem travnja, švedske novine Dagens Nyheter i švedska javna televizija, SVT, počeli su serijom dokumentaraca otkrivati brojne propuste u staroj istrazi ubojstva.   Sve je počelo kada je neuroznanstvenik, Rickard Sjöberg sa sveučilišta Umeå, kontaktirao medije jer je otkrio da su tijekom ispitivanja u ovom slučaju, ali i u drugim, korištene tehnike ispitivanja koje ne odgovaraju znanstvenim standardima. Od tada, dijelovi policijske istrage postali su javni, uključujući i ispitivanje mlađeg brata. Novo istraživanje pokazalo je da ne postoji pisano priznanje niti drugi tehnički dokaz koji bi podupirao tadašnje mišljenje policije. Nitko nije objasnio ni kako je Kevinovo tijelo odvučeno s mjesta ubojstva do mjesta na kojemu je pronađeno.   Dječaci su zločin priznali nakon više od 30 dugačkih ispitivanja, pri kojima nisu uvijek bili nazočni i roditelji, a policija je koristila metode koje su bile, kažu kritike, neprofesionalne. Novi materijali otkivaju i da dječaci možda nisu bili na mjestu zločina u vrijeme ubojstva. Zbog svih tih novih otkrića, tužitelj je odlučio ponovno otvoriti slučaj.   Dvojica dječaka koji su svih ovih godina smatrani krivima, dali su intervju za SVT. Nijedan od njih nema sjećanja na incident koji se dogodio tog dana, ali obojica misle kako nisu počinitelji. Sada su u kasnim dvadesetim godinama i u očima javnosti i dalje su "ubojice djeteta".    Na konferenciji prošlog tjedna, otkrivena su napokon i njihova imena. Robin Dalén i Christian Karlsson rekli su da je istraga SVT-a veliko olakšanje za njih. "Ne postoji osoba koja može razumjeti što smo prošli, kako smo se osjećali i kako je užasno bilo", rekao je mlađi brat Robin.   Švedski mediji nakon novih otkrića pišu kako bi se i na djecu trebao primjenjivati pravni princip prema kojemu je svatko nevin dok mu se ne dokaže krivnja.