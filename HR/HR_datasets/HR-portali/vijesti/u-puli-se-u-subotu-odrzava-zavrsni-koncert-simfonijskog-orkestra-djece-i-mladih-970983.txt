Foto: Zaklada Istra TRIDESETAK djece i mladih iz različitih dijelova Istre, kroz godinu je dana vježbalo muziciranje i zajednički stvaralo glazbu u dva SO DO centra – u Puli i Poreču. Mladi iz različitih dijelova Istre, različitih društvenih i glazbenih pozadina okupili su se i dobili priliku sudjelovati u ovom besplatnom programu usmjerenom razvoju društvenih vrijednosti i vještina kroz zajedničko muziciranje. U ožujku su izveli svoje prve koncerte, samostalno i uz podršku zagrebačkog SO DO centra – udruge Sustav orkestara djece i omladine - El Sistema Hrvatska, kao dio velikog svjetski poznatog, a izvorno venezuelanskog, pokreta El Sistema. Završni koncert Orkestar će ove subote održati završni koncert, a tom prigodom su iz Zaklade za poticanje partnerstva i razvoja civilnog društva medijima odaslali priopćenje, koje prenosimo u nastavku.   "Ovim putem, pozivamo medije da ohrabre djecu i mlade i prenesu njihov trud, tako da ih poprate u subotu 20.5.2017. u 11.30 sati na Narodnom trgu u Puli, uz fontanu pred pulskom tržnicom, kada će za građane Grada Pule i sve prolaznike odsvirati završni koncert simfonijskog orkestra djece i mladih u sklopu projekta „El Sistema u Istri“.    Press konferencija održat će se istog dana u 11:00 sati, neposredno prije koncerta, na tržnici na prvom štandu uz fontanu, gdje će ukratko biti predstavljeni rezultati projekta i najavljene završne aktivnosti, a domaći glazbenici koji podržavaju ovaj projekt i njegove ciljeve dati će izjave", navodi se u priopćenju.