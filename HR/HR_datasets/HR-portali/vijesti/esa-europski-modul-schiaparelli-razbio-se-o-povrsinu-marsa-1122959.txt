Europski modul Schiaparelli "razbio se o površinu Marsa" u srijedu, objavila je u petak Europska svemirska agencija (ESA) iz svog središta u njemačkom gradu Darmstadtu. To je drugi put da ESA nije uspjela mekano spustiti modul na Mars, 13 godina naklon neuspjeha britanskog landera Beagle 2. ESA, koja dva dana nije primala nikakav signal modula Schiaparelli, spoznala je njegovu sudbinu zahvaljujući fotografiji koju je snimila američka sonda MRO u orbiti oko Crvenog planeta. Schiaparelli "je stigao brzinom koja je daleko premašila brzinu predviđenu za površinu Marsa", objasnio je Thierry Blancquaert, zadužen za operacije spuštanja. Modul se spustio praktički na predviđeno mjesto, ali dva kilometra dalje postoji crna točka nejasnih obrisa. "Ona je mnogo veća nego što bi bila da se Schiaparelli spustio u jednome komadu. Dakle, razmrskao se", rekao je Michel Denis  iz ESA-e. Misiju ExoMars čine sonda "Trace Gas Orbiter" (TGO) i modul za "ulazak, spuštanje i ateriranje" (EDM), koji je ime dobio po Giovanniju Schiaparelliju, talijanskom astronomu iz 19. stoljeća. Nakon sedmomjesečnog putovanja i prijeđenih 496 milijuna kilometara, kontrolori misije odvojili su EDM od sonde u nedjelju, a TGO se u srijedu smjestio u očekivanu orbitu sa zadaćom da otkrije plinove i potvrdi postojanje nekog oblika života.  Međutim, Schiaparelli se nakon rizičnog šestminutnog spuštanja na površinu planeta pomoću padobrana nije se oglasio.  Modul Schiaparelli je trebao poslati podatke o temperaturi, vlazi, gustoći i električnim svojstvima i time pripremiti teren za buduću misiju ESA-e koja planira poslati rover na Mars. >> Europski 'lander' Schiaparelli počeo trodnevno spuštanje na Mars 