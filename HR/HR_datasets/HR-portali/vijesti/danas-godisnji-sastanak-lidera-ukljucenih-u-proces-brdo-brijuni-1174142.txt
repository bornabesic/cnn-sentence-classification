U Sloveniji danas popodne započinje godišnji sastanak lidera uključenih u proces Brdo - Brijuni što su ga 2013.  godine pokrenule Hrvatska i Slovenija, s ciljem jačanja suradnje i povjerenja u regiji, te ubrzanja puta prema EU onih država koje još nisu u uniji. Uz plenarni sastanak koji će poslijepodne na Brdu kod Kranja imati predsjednici Slovenije, Hrvatske, Srbije, Crne Gore, Kosova, Makedonije i Kosova, paralelno će se odvijati i sastanak ministara vanjskih poslova zemalja uključenih u proces, te niz bilateralnih susreta. Slovenski predsjednik Borut Pahor i hrvatska predsjednica Kolinda Grabar-Kitarović susreću se prijepodne s njemačkim predsjednikom Frankom-Walterom Steinmeierom kao posebnim gostom skupa kojii dolazi na njihov poziv, a zajedno s njim održat će kasno popodne zajedničku konferenciju za novinare, na kojoj će iznijeti zaključke skupa. Potvrđen je i razgovor hrvatskog ministra vanjskih i europskih poslova Davora Ive Stiera s njegovim slovenskim kolegom Karlom Erjavcem koji će nakog toga dati kraće izjave za javnost. Slovenski mediji koji se pozivaju na domaće izvore navode kako je i samo održavanje sastanka veliki uspjeh jer će okupiti lidere zemalja od kojih su neke politički nestabilne. Otkrivaju da se ovogodišnji summit održava u Sloveniji iako je kao domaćin bila predviđena Makedonija iz koje je prije skoro dva mjeseca došla molba da se izabere drugo mjesto za summit s obzirom na krizu u Makedoniji koja je nedavno kulminirala i ovih dana završena formiranjem nove vlade. Dolazak na sastanak potvrdio je makedonski predsjednik Gjorge Ivanov, no još nije potvrđeno hoće li doći tek potvrđeni miinistar vanjskih poslova u vladi premijera Zorana Zaeva koja je formirana prije nekoliko dana, navode mediji. Poseban naglasak daje se dolasku njemačkog predsjednika na konferenciju s obzirom na važnu ulogu Njemačke u Europi i njezinu inicijativu pokrenutu preko tzv. berlinskog procesa o ekonomskom i infrastrukturnom povezivanju država u Jugoistočnoj Europi, ali i zbog Steinmeierova odličnog poznavanja prilika s obzirom na njegovo dugogodišnje diplomatsko iskustvo. Susret na Brdu kod Kranja u okviru slovensko-hrvatske inicijative bit će za Steinmeiera među ostalim i prva mogućnost da se u funkciji predsjednika Njemačke sretne s Aleksandrom Vučićem koji pak  po prvi put u inozemstvu nastupa u funkciji predsjednika Srbije, navode slovenski mediji, te podsjećaju da Vučićev prethodnik Nikolić nije bio osobito aktivan na međunarodnom planu, a da odnosi starog srbijanskog predsjednika s kolegama u susjedstvu nisu bili najbolji. Slovenski analitičari najavljuju potrebu jačanja međusobnog povjerenja u okruženju i bržeg rješavanja nekih otvorenih međudržavnih pitanja, te tvrde da će slovenski predsjednik ponovo pledirati za brže uključivanja država koje su na putu prema Europskoj uniji jer Slovenija smatra "da to nije samo tehničko nego i političko pitanje". Mediji pri tome ističu interes Slovenije da se i u ovoj prilici istakne pozicija Ljuubljane u vezi s neriješenim graničnim prijeporom s Hrvatskom s obzirom na očekivanja slovenskih dužnosnika da bi arbitri ove godine, i to kako navode vrlo skoro, mogli objaviti što su u arbitražnom procesu zaključili i kakvu su odluku donijeli. Slovenski političari zadnjih su mjeseci u vezi s time više puta javno iznijeli mišljenje kako bi odbijanje Hrvatske da prizna arbitražni proces kojega ona smatra nepovratno kompromitiranim moglo poljuljati međusobne odnose, ali i utjecati na smanjenje povjerenja  i stabilnosti kod svih država u okruženju.