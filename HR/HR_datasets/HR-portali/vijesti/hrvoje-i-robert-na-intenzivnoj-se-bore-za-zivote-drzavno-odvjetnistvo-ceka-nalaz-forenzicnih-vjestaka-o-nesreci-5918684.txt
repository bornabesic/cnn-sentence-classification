Općinsko državno odvjetništvo u Splitu ne može donijeti odluku o krivnji za eksploziju koja se dogodila 14. travnja 2017. u silosu za žito vlasništvo tvrtke Žitni terminal d.o.o. u Vranjicu sve dok vještaci iz Centra za forenzična ispitivanja i vještačenja “Ivan Vučetić” u Zagrebu ne obave svoj posao. Prilikom eksplozije teško i po život opasno ozlijeđeni su Hrvoje Mravak (27) i Robert Dolić (44), a lakše su tjelesno ozlijeđeni N. Z. (25), I. J. (37) i 33-godišnji D. R. (33). Do eksplozije je došlo u trenutku kada su zaposlenici obavljali radove na osmom i devetom katu silosa. U priopćenju ODO-a Split stoji da će točan uzrok eksplozije biti utvrđen nakon očevida i provođenja potrebnih vještačenja. Neslužbeno doznajemo kako je silos sagrađen 1962. godine, tim više ga je trebalo redovito kontrolirati i provjetravati kako bi se pare, koje su u njemu svakodnevno nastajale, držale pod kontrolom. No, čini se da silos na visini od 30 metara nije redovito provjetravan. Robert Dolić i Hrvoje Mravak i dalje se nalaze na Jedinici intenzivnog liječenja (JIL) KBC-a Split na Križinama i još im je život u opasnosti.