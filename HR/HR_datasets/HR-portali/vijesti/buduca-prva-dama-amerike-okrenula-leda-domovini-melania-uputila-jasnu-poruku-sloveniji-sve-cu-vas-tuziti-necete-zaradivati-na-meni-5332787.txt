Nakon što je Donald Trump pobijedio na izborima za predsjednika SAD-a, popularnost njegove žene i Melanije skočila je u nebo u susjednoj nam Sloveniji, gdje je buduća prva dama SAD-a rođena i odrasla kao Melanija Knavs. To se naročito osjetilo u Melanijinom rodnom mjestu Sevnica gdje se njezino ime i lik može naći na skoro svakom mogućem proizvodu, od teglica s medom ("Melanijin domaći vrt") pa do torti, što je razumljivo s obzirom na potencijalnu zaradu koju im nose novinari i turisti koji su došli u ovo malo mjesto koje ne broji ni 5000 stanovnika. No, čini se da je vrijeme meda i mlijeka za Sevnicu pri svojem kraju, piše portal Politico. Naime, prva dama SAD-a angažirala je lokalni odvjetnički ured koji je upozorio ljude da se njezino ime i lik ne smiju koristiti u komercijalne svrhe bez dozvole. Odvjetnici iz društva Pirc Musar & partnerji su objavili izjavu u kojoj stoji da je korištenje Melanijinog lica po plakatima (jedan takav, većih dimenzija, nalazi se na samom ulazu u Sevnicu) i na ostalim mjestima kršenje prava intelektualnog vlasništva prema slovenskim propisima, piše Politico.  - Ovdje se radi o nepriličnoj financijskoj eksploataciji i kršenju osobnih prava. Zasad nismo započeli ni jedan postupak, već smo prvo željeli upozoriti javnost i nadamo se da će to polučiti željeni efekt - rekla je direktorica odvjetničkog društva Pirc Musar & partnerji, Nataša Pirc Musar. Lokalni poduzetnici ne čine se pretjerano uzrujani zbog prijetnje tužbama pa tako vlasnik pizzerije Rondo Bruno Vidmar ističe da mu je posao narastao za 20 posto od završetka američkih izbora, što djelomično pripisuje novom desertu na meniju, nazvanom Melanija.  - Mi smo prvi došli na tu ideju i nakon objave na društvenim mrežama mnogi novinari su pohrlili u naš restoran - kaže Vidmar koji je dodao da se konzultirao s odvjetnikom prije nego je stavio desert na meni.  - Dok god ne koristimo njezinu sliku, u redu je - smatra Vidmar.  S druge strane, rođakinja Brune Vidmara, Nuša Vidmar u svojoj pekari prodaje kolač "Melanija" s kojim je željela odati počast prvoj dami, kako je rekla novinaru Gašperu Završniku.   - Ako Melanija smatra da je torta uvredljiva, maknut ćemo je s menija - rekla je.