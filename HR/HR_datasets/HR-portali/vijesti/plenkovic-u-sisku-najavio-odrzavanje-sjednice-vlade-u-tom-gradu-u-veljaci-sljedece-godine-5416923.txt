U veljači iduće godine će sjednica Vlade biti održana u Sisku, kako bismo konkretnim mjerama dali jasan signal kako pomoći gospodarskom razvoju i socijalnom oporavku ove županije i grada Siska koji osim gospodarskih i socijalnih problema imaju negativne demografske trendove. Rekao je ovo premijer Andrej Plenković u utorak navečer u Sisku nakon odvojenih radnih sastanaka sa županom Ivom Žinićem i gradonačelnicom Kristinom Ikić Baniček. Premijer Plenković, koji je u Sisak stigao u pratnji ministra državne imovine Gorana Marića istaknuo je kako su mu župan i gradonačelnica predstavili cijeli niz projekata za koje je dokumentacija već gotova i Vlada će nastojati pronaći rješenja kako da pomogne Sisku i Županiji u provedbi tih projekata. Istaknuo je kako će dovršetak autoceste Sisak-Zagreb, od Lekenika do Siska biti prioritet resornog Ministarstva i Hrvatskih cesta, te da će pitanje Ine odnosno Rafinerije nafte Sisak biti jedno od temeljnih zadaća njegove Vlade. – Razna ministarstva obavljaju temeljitu analizu i prikupljaju relevantne podatke i kada dođemo u fazu da pristupimo ovom pitanju na cjelovit način, tada ćemo voditi računa o opstanku Rafinerije Sisak i što ona znači za ovaj grad i ljude koji ovdje žive, rekao je premijer Plenković. Ističući veliko zadovoljstvo što je premijer posjetio Sisak, župan Žinić naglasio je kako osim Rafinerije Sisak Vlada mora voditi računa i o opstanku Petrokemije Kutina, istaknuo je važnost bolje prometne povezanosti, ali i pravednije raspodjele drvnog bogatstva s obzirom da je drvna industrija u ovoj županiji gotovo najrazvijenija u državi. Gradonačelnica Kristina Ikić Baniček naglasila je da je jako važno da se osim izgradnje brze ceste od Lekenika do Siska, pristupi izgradnji mostova preko rijeka Odre i Kupe i sanaciji Mosta Gromova preko Kupe. Istaknula je važnost osnivanja Ministarstva državne imovine te da se nada da će Vlada prepustiti Sisku vojarnu u Lađarskoj i bivšu upravnu zgradu Željezare Sisak jer grad već ima gotove projekte prema EU fondovima za uređenje i prenamjenu tih objekata.