Među deset tisuća izlagača iz 187 zemalja na najvećoj svjetskoj burzi turizma, berlinskom ITB-u, predstavit će se tradicionalno i Hrvatska. Mjesto gdje će od srijeda do nedjelje susresti deseci tisuća profesionalaca iz turističke industrije sa svih pet kontinenata, bit će poprište poslovnih razgovora ‘teških’ sedam milijardi eura, a hrvatski predstavnici u Berlin putuju ohrabreni odličnim vijestima s nedavnog turističkog sajma u središtu Bavarske. Već se u Münchenu, naime, pokazalo da broj rezervacija ljetovanja u Hrvatskoj raste dvocifreno u odnosu na isto razdoblje prošle godine.   Uoči početka berlinske burze za hrvatski je turizam iz Njemačke stigla još jedna pozitivna vijest. Zajednica obiteljskog turizma Hrvatske gospodarske komore dobila je poziv da na sajamskoj konferenciji o utjecaju tzv. sharing ekonomije na turizam u domaćinstvima predstavi svoja iskustva.   - U europsku udrugu koja okuplja predstavnike obiteljskog turizma, European Holiday Home Association, učlanili smo se tek početkom ove godine i ovo nam je veliki kompliment. Hrvatska će biti predstavljena kao primjer dobre prakse, a našim je predstavnicima prepuštena završna diskusija. Ministar turizma Gari Cappelli će predstaviti rezultate turističkog prometa u hrvatskom obiteljskom smještaju, te našu zakonsku regulativu, a model organiziranja i funkcioniranja Zajednice obiteljskog turizma direktorica Sektora turizma HGK Leila Krešić Jurić - otkriva Nedo Pinezić, predsjednik Zajednice obiteljskog smještaja.  - Inače, utjecaj sharing ekonomije na turizam u domaćinstvima jedna je od vrućih tema. I sam Berlin je ‘grad slučaj’, u kojem se naveliko koriste privatne nekretnine za primanje gostiju, mimo svake zakonske regulative. Ali, to je boljka praktički svih velikih europskih gradova, koji spadaju u najposjećenije turističke destinacije i koje je veliki priliv turista zatekao nespremne kad je u pitanju smještaj u domaćinstvima. Zbog takvog stanja dolazi i do ekstremnih situacija, pravog rata protiv turizma, kao recimo u Barceloni, kako bi se zakonski spriječilo iznajmljivanje stanova turistima - kazuje Pinezić.  Ekonomija dijeljenja u svijetu posljednjih godina, inače, bilježi enormne stope rasta, pogotovo u turizmu i pratećim sektorima. Procjene kažu da se u svijetu godišnje na taj način, prema podacima iz 2015. vrti više od 15 milijardi dolara.  >> Nijemci ne žele ostati bez sobe u Hrvatskoj, ove godine rezerviraju 3 mjeseca ranije nego lani >> Evo kako će turizam izgledati 2050. godine