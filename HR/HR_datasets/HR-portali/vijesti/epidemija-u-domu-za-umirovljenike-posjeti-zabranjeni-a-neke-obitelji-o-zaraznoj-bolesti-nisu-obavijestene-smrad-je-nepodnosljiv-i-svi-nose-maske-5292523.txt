M. B. je ove nedjelje, kao i svaki tjedan prije, krenula prema Domu za starije i nemoćne u Crnatkovoj kako bi posjetila majku. No, kada je zakoračila unutra, shvatila je da se nešto promijenilo jer su svi nosili maske preko lica, a smrad je bio nepodnošljiv. - Uspjela sam doći do svoje majke, a ona me brzo ispratila van, uz objašnjenje kako kod njih hara crijevna viroza. Zaprepaštena sestra pitala me nisam li na vratima pročitala da ne smijem ući unutra - prepričava. Naime, Dom u Crnatkovoj poharala je crijevna viroza pa su posjeti zabranjeni do daljnjega. No, obavijest o tome stoji samo na vratima doma, a na internetskim je stranicama nema. - Ja ipak živim u Zagrebu pa mi nije bilo toliko teško okrenuti se i otići kući, no što je s onima koji su u posjet došli iz Moslavine, Slavonije i drugih dijelova Hrvatske? - pita se M. B. Karantena je počela početkom prošlog tjedna, a gospođa, u jeku pojave salmonele na državnoj razini, posumnjala je na istu. - Prema nekim informacijama, od crijevne viroze oboljelo je čak 90 posto stanara doma. Razgovarala sam s nekoliko medicinskih djelatnika, kažu da epidemija crijevne viroze ne traje tako dugo - sumnjičava je M. B. Ravnateljica Štefica Karačić nije bila dostupna za komentar.