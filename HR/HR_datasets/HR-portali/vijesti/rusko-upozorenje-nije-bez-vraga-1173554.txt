Rješenje situacije u Agrokoru bit će bolno. Ne zazivam otpis, ali mora ga biti. Vjerujte mi da Atlantic grupa može podnijeti otpis potraživanja prema Agrokoru u iznosu od 100 posto. To upozorenje Emila Tedeschija suptilna je provokacija aktera slučaja Agrokor koji se odbijaju suočiti s istinom. Ako se žele sačuvati ključne Agrokorove tvrtke i radna mjesta, svi uključeni, pa i država, morat će se odreći dijela duga. Pitanje je samo tko i u kojoj mjeri od domaćih dobavljača to može podnijeti a da mu se ozbiljno ne zaljulja poslovanje. „Bolje mršavi kompromis nego debela tužba“, poručuje Poletajev iz Sberbanka. No, ako se već netko odriče svog novca, pošteno bi mu bilo objasniti što dobiva zauzvrat. Dobavljači i financijeri žele znati u što ulažu i kako će Agrokor izgledati za godinu dana. Novi krediti neće spasiti Agrokor A za to je potreban plan operativnog restrukturiranja. Ramljakov tim zasad energiju troši na iznalaženje načina kako osigurati likvidnost novim zaduženjima. Osim što široj javnosti može poslužiti kao mali financijski leksikon teško prevodivih sintagmi skovanih na materinskom jeziku Wall Streeta (roll up, stand still, payment in kind), slučaj Agrokor je i podsjetnik na opasnosti takvih inventivnih aranžmana smišljenih u centrima svjetske financijske moći, od kojih su neki bili uzrok globalnog financijskog sloma 2008. Nije bez vraga upozorenje Sberbanka da novi krediti neće spasiti Agrokor, već mu je jedina šansa fokusiranje na poboljšanje operativnog poslovanja, prije svega Konzuma, a onda i ostalih tvrtki kolateralnih žrtava koncernovih dugova. Ako se ne zaustavi pad prometa u Konzumu, novih 200 milijuna eura kredita kroz famozni roll up model bit će bačeno u vjetar. Logično je da u takvom dealu žele sudjelovati fondovi rizičnog kapitala, a odbijaju dosad najveći financijeri. Ti su fondovi u jeku Agrokorove krize kupovali njegove obveznice za trećinu vrijednosti, a trebala bi im biti garantirana isplata po nominalnoj cijeni koju su platili oni ulagači od kojih su ti fondovi kupili obveznice. Na pitanje zašto gurati Agrokor u ruke takvih igrača, a ignorirati one koji su kroz klasične kredite dosad upumpali više od milijardu eura, odgovor zna povjerenik Ante Ramljak i oni koji su ga u Agrokor postavili.