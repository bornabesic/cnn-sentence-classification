U HTV-ovoj emisiji 'Nedjeljom u dva' gostovao je HDZ-ov kandidat za splitskoga gradonačelnika Andro Krstulović Opara. Na samom početku emisije rekao je da mu je žao što je Ivan Đikić najavio odlazak iz Hrvatske. Uvjeren je da taj znanstvenik neće zapravo napustiti Hrvatsku te da će, kada se malo stišaju dojmovi, nastaviti ulagati i dijeliti znanje s mladim hrvatskim znanstvenicima. Na pitanje treba li mu se premijer ispričati, rekao je da i diplomati i znanstvenici imaju prilično izgrađen ego te da se premijer i Đikić trebaju sastati i razgovarati. Smatra kako je premijerova izjava o tome da je Đikić savjetnik SDP-a izvučena iz konteksta. - U Park šumi Marjan ne može se i neće se moći graditi, rekao je. Ocijenio je da je priča o građevinskoj parceli koju posjeduje njegova supruga na Marjanu izmišljena. - Zlonamjerni ljudi izvukli su priču koja ne stoji. Moja supruga ima mali, beznačajni udio od 1/12 parcele koja nije na građevinskom području, naglasio je. Izjavio je da problem Spaladium Arene jedino on može riješiti, i to tako da se s državom dijeli trošak, jer država u tom projektu ima 50% partnerstva. O tome će s premijerom Andrejem Plenkovićem i ministrom financija Zdravkom Marićem razgovarati kada, kako kaže, postane gradonačelnik. - Spaladium Arena nije problem HDZ-a, nego svih stranaka koje su za njezinu izgradnju digle ruku. Problem je nastao zbog raspada konzorcija tvrtki koje su dobile projekt izgradnje, rekao je. Na pitanje što misli o komentarima njegovih protivnika da je 'previše fin', Krstulović Opara je rekao da ti protivnici nisu izašli sa svojim programima, nego se bave njegovim karakterom. Rekao je da je takav kakvim su ga roditelji odgojili. - Bio sam i u diplomaciji, valjda sam nešto naučio. Ne mislim da sam previše fin, naprosto sam diplomat, ali skidam rukavice kada su neke stvari jasne ili kada se vrijeđa inteligencija, rekao je. Nakon što je Krstulović Opara izjavio da voli i cijeni iskrenost, Stanković ga je upitao što misli o svojem stranačkom kolegi Zlatku Hasanbegoviću, s obzirom na to da je i sam bio kandidat za ministra kulture. - Nisam bio kandidat, odgovorio je Krstulović Opara. - Plenković mi je ponudio, ali nisam pristao, dodao je i objasnio kako je bio koncentriran isključivo na Split. - Hasanbegović ima svoje mišljenje, ali nije remetilački čimbenik, vjerujem da će biti dobar zastupnik u Saboru, rekao je. Upitan bi li mogao surađivati sa Željkom Kerumom ako postane gradonačelnik, Krstulović Opara je odgovorio da će surađivati s ljudima koji žele graditi Split. Svatko će biti dobrodošao, neovisno o tome je li lijevi ili desni, poručio je.