Brzinom većom od 150 kilometara dojurio je Slovak Michal K. (22) iz Mađarske u Hrvatsku i na graničnom prijelazu Goričan probio zaštitnu rampu naplatnih kućica na ulazu na autocestu Zagreb - Goričan. Potjera kao iz filmova Nastavio je bježati kroz Hrvatsku punih 140 kilometara. Filmsku potjeru za Slovakom koji je vozio plavu Škodu Fabiju započeli su još mađarski policajci kada su uočili da vozi prevelikom brzinom i ugrožava ostale vozače. Auto je, navodno, negdje ukrao. Kada su Mađari shvatili da neće uspjeti zaustaviti vozača, obavijestili su hrvatsku policiju. Nažalost, obavijest je stigla prekasno tako da policija nije stigla postaviti nikakvu blokadu ni na samom graničnom prijelazu ni na naplatnim kućicama na ulazu na autocestu A4, što su potvrdili i u međimurskoj policiji. Nakon što je probio rampu, Slovak je povećao brzinu kojom je vozio jer je za njim u potjeru odmah krenuo jedan policijski automobil. Nakon nekoliko prijeđenih kilometara slovački je državljanin u retrovizoru mogao primijetiti kako mu za petama više nije samo jedno policijsko vozilo, nego njih nekoliko, sva s upaljenim plavim rotirkama i sirenama. Dvadesetak minuta nakon što je probio rampu u Goričanu, ponovo je probio rampu na naplatnim kućicama u Svetoj Heleni, gdje ga zbog  velike brzine kojom je onuda projurio nadzorne kamere nisu uspjele snimiti. Preko čvora Ivanja Reka Slovak dolazi do zagrebačke obilaznice, gdje se u potjeru za njim uključuju vozila iz PU zagrebačke. Nakon što je prošao obilaznicu, krenuo je prema slovenskoj granici, točnije graničnom prijelazu Bregana.  Zamalo završio u Deželi Iako je za petama imao čak sedam policijskih automobila, u 21.37 sati uspijeva doći do Bregane, gdje po treći put u manje od sat vremena na isti način, pri brzini većoj od 150 kilometara, probija rampu. Tri sekunde nakon njega kroz naplatne kućice prolazi prvo policijsko vozilo koje mu je cijelo vrijeme bilo za petama. U idućih dvadeset sekundi kroz kućice prolaze još četiri policijska vozila, a minutu nakon njih posljednja dva koja su zaostala u potjeri. Slovak je izgubio kontrolu nad vozilom, zabio se u rampu, sletio sa ceste, zabio se u žičanu ogradu i metalni stup te se zaustavio. Uhićen je i priveden na obradu. Kako je moguće da policija nije uspjela zaustaviti vozača nakon što je u sat vremena prešao više od 140 kilometara, u MUP-u nisu znali odgovoriti. Glasnogovornica MUP-a Jelena Bikić navela je da postavljanje “ježeva” na autocestu u ovoj situaciji nije dolazilo u obzir jer se pri postavljanju uređaja za prisilno zaustavljanje vozila ne smije dovoditi u opasnost život i sigurnost ostalih sudionika u prometu.