Pokazatelji koji mjere ekonomsku aktivnost u prvom ovogodišnjem kvartalu pokazuju da se paraliza odlučivanja u državi još nije preselila na ekonomiju. Industrijska proizvodnja nastavlja iznenađivati solidnim stopama rasta, izvoz također, a nova radna mjesta donijela su i dodatni rast osobne potrošnje građana. Nedostaju jedino podaci o investicijama o kojima ovisi dinamika daljnjih ekonomskih kretanja. Predizborna je kampanja donijela znatan pad javnih investicija u zadnjem kvartalu prošle godine, a kako se punih pet mjeseci nije donijela nijedna važnija odluka, realna je mogućnost da su javne investicije dodatno pale. Vlada je, inače, računala da će država ove godine povući iz europskih fondova više od milijarde eura, no osim pruge pokraj Zagreba, nijedna druga značajnija investicija nije krenula. Lokalne su jedinice burno reagirale i na zaustavljanje gradnje nekih bolnica, koje su se najvećim dijelom trebale financirati europskim sredstvima. Kako na sve gledaju poduzetnici? Branko Roglić, vlasnik tvrtke koja posluje u nizu europskih država, kaže da to što se vladajući ne mogu posložiti nema izravnog utjecaja na njegovo poslovanje i na poduzetnike koji su orijentirani izvan hrvatskih granica. No, paraliza vlasti ima utjecaja na državna i javna poduzeća koja na sebe vežu tridesetak posto prometa svih tvrtki koje posluju na domaćem tržištu. – Da nam smanje poreze, onda bismo osjetili, ali nijedna Vlada to nije učinila. Nije provedena nijedna reforma koja bi dovela do smanjenja poreza, a to bez rezanja administracije nije moguće. Ne mogu reći da mi je svejedno što se događa. Država mora funkcionirati bez obzira na to tko je vlada i tko je premijer, ali mi smo mlada demokracija i svaki zastoj se osjeti. U Švicarskoj nitko ne zna ime premijera, ali sve su službe besprijekorne – ističe Roglić. Riječki obrtnik Boris Vukelić kaže da smo prema najavama iz kampanje trebali imati neusporedivo efikasniju Vladu, ali on to u svom poslu ne osjeti. – Svojedobno sam savjetovao jednog ministra da 12 sati provede s obrtnikom da vidi koje su mu sve normativne obaveze nametnute prije nego što se počne baviti svojim poslom, ali nije me poslušao – kaže Vukelić koji misli da su se prema malim poduzetnicima dosad najbolje odnosili Damir Polančec i Tamara Obradović-Mazal, a jedno vrijeme s njima je radio i sadašnji ministar Horvat. Vukelić predlaže Vladi da ponovno oživi Hitrorez i to tako što će angažirati državne inspektore da kažu koje apsurdne odredbe moraju letjeti van. – Irsko gospodarsko čudo nastalo je tako što je njihova vlada zasjedala 24 sata dnevno kada bi neki pokazatelj bio usporen. Ja vidim ljude koji mogu pokrenuti procese, ali ne vidim mogućnosti da to pokažu jer gospodarstvo nije prioritet ove Vlade – kaže Vukelić. >>Reakcija gospodarstvenika: Novi izbori paralizirali bi zemlju i zaustavili rast BDP-a 