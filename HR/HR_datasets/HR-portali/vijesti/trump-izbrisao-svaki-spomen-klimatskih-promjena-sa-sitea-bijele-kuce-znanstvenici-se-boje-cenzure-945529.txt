Foto: Index/NASA DONALD Trump stvarno ne gubi vrijeme u brisanju ostavštine svog prethodnika, Baracka Obame. U 11.59 po lokalnom vremenu, službene stranice Bijele kuće imale su opsežnu informativnu sekciju o prijetnji klimatskih promjena i koracima koje savezna vlada poduzima kako bi joj se suprotstavila. U podne, točno u minutu kad je Trump preuzeo predsjedničku dužnost, ta je stranica nestala, kao i svaki spomen klimatskih promjena i globalnog zatopljenja, javlja Vice News. Trump obećava eliminirati Obamin klimatski plan Uobičajeno je da www.whitehouse.gov prijeđe na novu verziju točno u podne na dan inauguracije, ali ovakva drastična promjena baš i nije. Jedino mjesto gdje se riječ "klima" na stranicama Bijele kuće sada spominje je u sekciji "America First Energy Plan", gdje se obećava uništiti Obamin "Climate Action Plan", koji se odnosi na smanjenje emisija ugljika i adresiranje klimatskih promjena. "Predsjednik Trump je predan eliminaciji štetnih i nepotrebnih politika kao što je Climate Action Plan i Waters of the U.S. pravilo", navodi se na stranici. Jedina spominjanja klimatskih promjena koja je moguće pronaći tražilicom linkovi su na izbrisane stranice. Ovako je izgledala spomenuta stranica do jučer:   A ovako izgleda sada: Znanstvenici pokušavaju spasiti podatke od brisanja O Trumpovoj anti-znanstvenoj reputaciji svjedoči i činjenica da znanstvenici i profesori diljem zemlje užurbano skidaju i arhiviraju sve znanstvene podatke s državnih servera koje stignu. Naime, boje se da će Trumpova administracija prestati održavati ili jednostavno izbrisati državne baze podataka i aplikacije o znanosti. Konkretno, to se odnosi na podatke na stranicama NASA-e, NOOA-e, EPA-e (Agencija za zaštitu okoliša) i Ministarstva energetike. Znanstvenici s kojima je razgovarao Vice News očekuju da se to neće dogoditi momentalno, već kroz sljedećih nekoliko mjeseci, kako bi cenzura bila manje upadljiva. "Kad stereotipno razmišljam o cenzuri, ne mislim nužno na brisanje podataka, mislim na spektakularne slučajeve paljenja knjiga, to je cenzura. Ali u biti, to se mnogo češće događa na suptilne načine i nije tako crno-bijelo", rekla je Bethany Wiggin, profesorica na Sveučilištu Pennsylvania koja je i sama uključena u arhiviranje podataka.