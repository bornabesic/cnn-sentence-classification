Foto i video: Marko Prpic/Pixsell STIPAN IVIĆ, vlasnik noćnog kluba Element, u kojeg je 7. svibnja oko dva sata u noći pucao Mirko Marić, preminuo je danas u bolnici Sestara milosrdnica. >> DETALJI PUCNJAVE U ZAGREBU Poznat identitet ranjenog muškarca, policija uhitila počinitelja  Podsjetimo, u noći sa subote na nedjelju, 7. svibnja oko 3 sata ujutro, došlo je do pucnjave u Zagrebu u kojoj je ozlijeđen jedan muškarac. Do pucnjave je došlo u ulici Dobriše Cesarića BB kod noćnog kluba Element na tržnici u Španskom.  O događaju se oglasila i zagrebačka policija, koja je priopćila da je oko 3 sata ujutro u ulici Dobriše Cesarića nepoznati počinitelj iz vatrenog oružja ispalio nekoliko hitaca prema osobnom automobilu zagrebačkih registracijskih oznaka, u kojem se nalazio 37-godišnjak.  "Oštećeni je vozilom Hitne pomoći prevezen u KBC Sestre milosrdnice, gdje je utvrđeno da je teško ozlijeđen. Okolnosti ovog događaja se utvrđuju", priopćila je zagrebačka policija.  U međuvremenu se doznaje kako je propucani muškarac 37-godišnji Stipan Ivić, vlasnik noćnog kluba "Element" ispred kojeg je došlo do pucnjave. Ranjeni Ivić bio je u automobilu pred klubom, a napadač je pobjegao. U nedjelju je napadač priveden. Kronologija pokušaja ubojstva  Policija je objavila i što se točno događalo te kobne večeri ispred narodnjačkog kluba.  "Policijski službenici Sektora kriminalističke policije PU zagrebačke, u suradnji s policijskim službenicima II. Policijske postaje Zagreb, dovršili su kriminalističko istraživanje nad 38-godišnjakom zbog osnovane sumnje da je počinio pokušaj ubojstva na štetu 37-godišnjaka.  Kriminalističkim istraživanjem je utvrđeno da je u nedjelju, 7. svibnja oko 0.10 sati osumnjičeni došao na adresu u Ulicu Dobriše Cesarića te čekao do 2.53 sati kada je na parkiralište došao oštećeni u osobnom automobilu chrysler 300 zagrebačkih registracijskih oznaka. Tada je osumnjičeni došao do vozila i u namjeri da usmrti 37-godišnjaka, ispalio nekoliko hitaca prema vozilu i pritom ga teško ozlijedio. Teško ozlijeđenom 37-godišnjaku liječnička pomoć pružena je u KBC Sestre milosrdnice. Temeljem naloga suda policijski službenici su pretragom stana i drugih prostorija osumnjičenog pronašli sredstvo počinjenja kaznenog djela-revolver.  Nakon kriminalističkog istraživanja osumnjičeni će biti predan pritvorskom nadzorniku, a nadležnom državnom odvjetništvu bit će podnijeta kaznena prijava", priopćili su iz policije.