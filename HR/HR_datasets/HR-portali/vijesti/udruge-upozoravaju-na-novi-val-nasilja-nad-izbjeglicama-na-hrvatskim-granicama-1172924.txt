Udruga Are you Syrious i inicijativa Dobrodošli slijedom dojava o učestalom policijskom nasilju nad izbjeglicama zatražile su u ponedjeljak od hrvatskih vlasti hitan prekid nasilja prema osobama koje se nalaze na graničnim prijelazima i na teritoriju RH te omogućavanje pristupa sustavu međunarodne zaštite svim osobama koje ga zatraže. Također traže žurnu provedbu temeljite istrage  i sankcioniranje djelatnika hrvatske policije i nadležnih osoba, civilni nadzor granica RH. Osim toga i povrat nezakonito protjeranih  izbjeglica koje i dalje žele tražiti azil u RH u prihvatilišta u Zagrebu i Kutini, a time i nastavak  procedure zahtjeva za međunarodnom zaštitom. Uz to traže i suspenziju Dublinske uredbe i drugih opresivnih mehanizama kontrole granica koji uzrokuju ljudska stradanja.  O učestalom, sve jačem i brutalnijem policijskom nasilju na hrvatsko srpskoj granici, a prema svjedočenju izbjeglica udruga Are you Syrious i inicijativa Dobrodošli  upozorile su predstavljajući, na konferenciji za novinare, Izvještaj o novom valu nasilja nad izbjeglicama na granicama RH. Na temelju navoda izbjeglica danim različitim organizacijama, udruge zaključuju da se radi o učestalom i kontinuiranom policijskom nasilju koje sa sobom nosi sve ozbiljnije posljedice po sigurnost i zdravlje izbjeglica. Nasilje ne prestaje, a broj pretučenih  i protjeranih izbjeglica sve je veći, upozoravaju. Lea Horvat  iz inicijative Dobrodošli  istaknula je kako je uz nasilje izbjeglicama zapriječen i pristup azilu, odnosno sustavu međunarodne zaštite što nije u skladu s ciljevima međunarodnog i humanitarnog prava omogućavanja pristupa sigurnom teritoriju i pružanje zaštite onima kojima je potreban.Time RH krši vlastite zakone, upozoravaju. Na novinarsku tvrdnju kako je policija u petak odbacila takve navode, Horvat je rekla kako je tako bilo i nakon objave prijašnjih izvještaja. Upitana o kolikom se točno broju pretučenih izbjeglica radi, Horvat je odgovorila kako se teško dolazi do točnog broja. U vezi zahtjeva za civilnim nadzorom granice koje bi provodile educirane civilne osobe rekla je da ga je policija odbila. Također je rekla kako ne misli da je eskalacija policijskog nasilja povezana s činjenicom da Hrvatska trenutno nema ministra unutarnjih poslova.  Kelsey Montzka iz udruge Are you Syrious kazala je kako u prijavama i svjedočenjima izbjeglice navode kako hrvatski policajci koji zaustave izbjeglice dalje od graničnog prijelaza vozilima dovoze na mjesta blizu hrvatsko-srpske granice, gdje ih premještaju u drugo vozilo kombi i dalje voze do same granice. Tako ih iz kombija izvode jednog po jednog i udaraju rukama, nogama, palicama i remenjem.  Slične informacije već dulje vrijeme iznose i Human Right Watch, Liječnici bez granica, Liječnici svijeta, UNHCR Srbije i druge. Na konferenciji je prikazan i video zapis izjave Momčila Đurđevića iz Liječnika bez granica koja djeluje u Beogradu koji poručuje da su u posljednjih deset dana zabilježili deset slučajeva nasilja za koje su izbjeglice svjedočile kako su djelo hrvatskih policajaca te da se nasilje dogodilo na potezu između Šida i Vinkovaca.