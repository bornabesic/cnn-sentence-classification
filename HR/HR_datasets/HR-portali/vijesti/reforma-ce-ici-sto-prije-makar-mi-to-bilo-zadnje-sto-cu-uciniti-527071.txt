U četvrtak poslijepodne predsjednik HNS-a Ivan Vrdoljak sudjelovao je na zagrebačkom prosvjedu za bolje obrazovanje, a potom je usred noći, preciznije iza 3 sata ujutro, na Facebooku objavio intrigantnu poruku.  - Danas sigurniji nego ikad, na reformi obrazovanja lomi se budućnost Hrvatske. I to prava, izvorna reforma bez ideologije, nošena energijom i emocijom za budućnost, a pokretana strašću ljudi koji su je stvarali. Učinit ću sve što je u mojoj moći da krene što prije makar mi to bilo zadnje što ću učiniti u politici! - objavio je Vrdoljak. Zanimljiva je ova posljednja Vrdoljakova rečenica, posebice ako se gleda u kontekstu spominjanja moguće koalicije HDZ-a i HNS-a. Podsjetimo,  prema pisanju medija, Vrdoljaku je premijer Andrej Planković navodno otvoreno dao izdašnu ponudu. HNS bi dobio tri ministarstva, te još dvije funkcije: Vrdoljaku se nudi mjesto potpredsjednika Vlade za društvene djelatnosti, a kao znak na čelo Kurikularne reforme Plenković je spreman vratiti Borisa Jokića. U ponudi su zapravo sva ministarstva koja su držali smijenjeni Mostovi ministra, osim MUP-a, koje bi HDZ zadržao.