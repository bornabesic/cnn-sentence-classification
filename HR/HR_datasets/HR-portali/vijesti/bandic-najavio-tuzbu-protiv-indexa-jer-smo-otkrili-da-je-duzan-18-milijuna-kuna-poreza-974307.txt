Foto: Hina  MILAN BANDIĆ gostovao je na Yammat FM-u gdje je kratko, na upit voditeljice, komentirao članak koji je sinoć objavljen na Indexu "IMAMO DOKUMENT Bandić je dužan gotovo 18 milijuna kuna poreza". Umjesto objašnjenja cijelog slučaja, Bandić je zaprijetio Indexu najavivši kaznenu prijavu zbog - objave presude.  "Pravorijek ću potražiti na sudu. Objavili su nešto pravno protuzakonito. Učinili su kazneno djelo. Tužit ću i Poreznu upravu i Index. Ali to će moj odvjetnik, odnosno već je jutros to učinio. Ne smijem o tome govoriti. Ali objavljivanje tih stvari prije nego se konačno presudi su kazneno djelo", rekao je Bandić ne želeći reći ništa drugo.  Podsjetimo, Indexu su kaznenom prijavom iz odvjetničkog ureda Marijana Hanžekovića zaprijetili i prije objave članka jer smo im poslali upit vezano uz Bandićev porezni dug. "Upućujemo na odredbe Općeg poreznog zakona po kojem je postupanje pred poreznim tijelom tajno i povreda tajnosti postupka je kazneno djelo, te smo primorani zatražiti zakonsku zaštitu od strane nadležnih državnih tijela", stajalo je u odgovoru odvjetničkog ureda Hanžeković Indexu.   O čemu se radi?  Porezna uprava utvrdila je prošle godine, a potvrdila drugostupanjskim rješenjem u siječnju ove godine, da je Bandić dužan oko 18 milijuna kuna poreza. No da se Bandić pred same izbore ne pojavi na famoznoj poreznoj listi srama, a i da ne bude ovršen poput mnogobrojnih građana, pobrinuo se njegov odvjetnik Marijan Hanžeković. Naime, Upravni sud je neuobičajenom brzinom, u samo tjedan dana nakon podnesene tužbe, dozvolio "odgodni učinak tužbe do okončanja upravnog spora".  To znači da država neće utjerivati utvrđeni porezni dug od Bandića sve dok on ne iskoristi sva prava žalbe, odnosno dok se u potpunosti ne okonča cijeli postupak. Što se tiče Porezne uprave, postupak je okončan, a Bandiću ostaje žaliti se na to rješenje po sudovima.