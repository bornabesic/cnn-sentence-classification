ZAGREB  - Saborski Odbor za predstavke i pritužbe nije u petak ujutro uspio okupiti kvorum pa nije ni raspravio izvješće o radu Odbora u prvom tromjesečju ove godine, dakle od 4. siječnja do 31. ožujka.   Od 12 članova došla su samo četvorica, predsjednik Zdravko Ronko (SDP), Ivan Sinčić (Živi zid), Pero Ćorić (HSP-AS) i Antun Vidaković (HDZ).   "Čekali smo akademsku četvrt, dalje nema smisla", zaključio je nakon 15 minuta čekanja Ronko i najavio da će u petak još jednom, odmah nakon glasovanja u Hrvatskom saboru, pokušati održati sjednicu.   Pravaš Ćorić ne vjeruje da će mu to poći za rukom. "Puno je putnika zastupnika, oni sjednu u auto i odmah bježe", ustvrdio je Ćorić.   Odbor za predstavke razmatra predstavke, pritužbe i prijedloge upućene Saboru te ukazuje nadležnim tijelima na kršenje zakona i prava građana u postupku pred tijelima državne uprave i pravnim osobama koje imaju javne ovlasti.   Također, Saboru ukazuje na kršenje zakona i druge štetne pojave od šireg značenja i predlaže poduzimanje potrebnih mjera za njihovo otklanjanje.   Odbor jednom godišnje Saboru podnosi izvješće o svom radu.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!