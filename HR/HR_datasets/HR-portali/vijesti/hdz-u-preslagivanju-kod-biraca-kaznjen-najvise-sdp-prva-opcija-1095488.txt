Da su danas prijevremeni parlamentarni izbori, SDP bi osvojio 30,9 posto glasova birača, dok bi HDZ dobio svega 21,5 posto glasova. Most nezavisnih lista je i dalje treća opcija i uživa potporu od 12,1 posto birača. Podaci su ovo najnovijeg ekskluzivnog istraživanja Dnevnika Nove TV o rejtingu političkih stranaka provedenom nakon poprilično dramatičnih političkih događaja. Prvi potpredsjednik Vlade Tomislav Karamarko, podsjećamo, dao je ostavku u Banskim dvorima, a potom i na čelnoj funkciji u stranci, izglasano je nepovjerenje premijeru Tihomiru Oreškoviću u Saboru čije je pala i Vlada, a na koncu je raspušten i Sabor. Riječ je, dakle, o prvom istraživanju provedenom nakon spomenute političke trakavice i to na ukupno 1219 ispitanika telefonskim putem od subote do utorka, a riječ je o biračima koji bi sigurno ili vjerojatno glasali za spomenute stranke. Istraživanje je pokazalo nekoliko zanimljivih činjenica. Prva je da je HDZ snažno kažnjen kod birača i to najviše zbog neuspjelog pokušaja preslagivanja nove parlamentarne većine, ali i za rušenje vlastite Vlade, zbog čega nas i čekaju na jesen novi parlamentarni izbori. Koliko je postotak potpore nizak, najbolje govori podatak da HDZ tako loš rezultat nije imala još od 2011. godine kada je otišla u oporbu i kada je prema istraživanja uživala potporu od svega 24 posto birača. Drugi pokazatelj je i da je SDP sada definitivno stabilna prava opcija sa više od 30 posto potpore kao i da je Most nezavisnih lista u ovoj političkoj trakavici ipak „honoriran“ od strane birača za svoje ponašanje u cijeloj situaciji s obzirom na to da su u ranijim istraživanjima imali potporu manji i od osam posto. Na četvrtom je mjestu Živi zid s trenutačnom potporom od 7,7 posto birača. Iako je razlika između HDZ-a i SDP-a sada uistinu poprilična, u vrhu HDZ-a kažu kako je najbolja anketa ona na dan izbora. Uvjereni su da će nakon završetka izbornog procesa u HDZ-u i izbora novog predsjednika to biti pozitivan pomak koji će se odraziti i na rejting stranke. Iako debelo „vode“, ne likuju ni u SDP-u. Kažu da protivnika ne treba podcijeniti jer je do novih izbora još dva mjeseca, ali i naglašavaju da je i ovo istraživanje najbolji dokaz da je protekla Vlada u svojih pola godine dana rada napravila potpuni kaos u državi koji građani sada kažnjavaju. Prema istraživanju, sve ostale stranke imaju uglavnom potporu birača koja se kreće od 2 do 1 posto. Odskače tek stranka Bandić Milan 365 koja uživa nešto malo bolju potporu od 2,3 posto birača. Stranka Pametno iz Splita je na dva posto potpore, HSP Ante Starčević je na 1,6 posto. HSS kojemu koaliciju nudi i lijevi blok na 1,5, IDS na 1,4 posto, a HNS na 1,3 posto. Nezavisna lista Stipe Petrine ima potporu od 1 posto birača kao i regionalna stranka HDSSB koja sada može računati na 1 posto potpore sigurnih i vjerojatnih birača. Sve ostale stranke trenutačno ne prelaze 1 posto potpore i zajedno imaju 4,6 posto potpore, a svakako je zanimljiv podatak i da je još uvijek neodlučno više od 11 posto ispitanika. Istraživanje je za Novu TV provela agencija Ipsos, a maksimalna pogreška uzorka iznosi +/-3. >>Ipsos Puls: Predizborna istraživanja točno su izmjerile sve važne trendove 