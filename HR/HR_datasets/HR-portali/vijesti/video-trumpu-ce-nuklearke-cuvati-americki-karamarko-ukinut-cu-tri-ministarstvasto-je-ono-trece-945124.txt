Foto :FAH BIVŠI guverner Teksasa  i republikanski kandidat za predsjednika 2012. Rick Perry trebao bi biti Trumpov ministar energetike. No Trumpov izbor pomalo je nevjerojatan, iz nekoliko razloga. Prvo, kad je Trump ponudio poziciju Perry prije nekih pet tjedana, Perry je prihvatio ponudu a da uopće nije shvaćao kakvim resorom će upravljati. Kako saznaje New York Times, Perry je tada mislio da će njegov posao u suštini biti "globalni ambasador za američku naftnu i plinsku industriju" koju je godinama promicao kao guverner Teksasa. Nije znao što mu stoji u opisu posla No čekalo ga je prilično iznenađenje. Američko ministarstvo energetike ima mnogo širi opseg od industrije fosilnih goriva. Ustvari, čak dvije trećine od proračuna ministarstva - koji iznosi nekih 30 milijardi $ godišnje - otpada na nuklearnu infrastrukturu SAD-a, kako civilnu, tako i vojnu. Konkretno, u resor ulaze: održavanje, dopremanje i čuvanje nuklearnih zaliha, čišćenje i obnovu sve starije mreže nuklearnih pogona, sprječavanje nuklearne proliferacije i nadgledanje nacionalnih nuklearnih laboratorija koji se smatraju vrhunskom sastavnicom državnog znanstvenog sustava. Drugim riječima, Perry uopće nije znao da će imati odgovornost za ovaj ogromni kompleks, koji je od vitalne važnosti za američku nacionalnu sigurnost i za najveći arsenal nuklearnog naoružanja na svijetu. "Ups moment" - htio ukinuti ministarstvo koje će sad voditi Štoviše, radi se o poziciji za koju nema gotovo nikakva znanja ni kvalifikacije. Perry je završio studij stočarstva na A&M sveučilištu u Teksasu, gdje je vodio navijanje za sportski tim. Da stvari budu još bizarnije, Perry se kao kandidat na predsjedničkim izborima propisno osramotio gafom vezanim baš uz ovo ministarstvo. U republikanskoj debati, Perry je u nadahnutom nastupu o poslovnoj klimi i regulativi koja neće gušiti privatni sektor obećao da će kao predsjednik ukinuti tri ministarstva. I onda ih nije znao nabrojati. "Gospodarstvo, obrazovanje, i...koja je ono treća, da vidimo..." EPA (Agencija za zaštitu okoliša, koja nije ministarstvo), dobacio mu je netko, na što je Perry prvo odgovorio "EPA, da!", a onda shvatio: "Ne, to nije to." Perryeva agonija trajala je punu minutu, dok je mumljao i petljao, da bi na kraju morao priznati voditelju da se jednostavno ne može sjetiti trećeg ministarstva koje bi ukinuo i zaključio: "Ups." Obamini ministri - fizičar s MIT-a i nobelovac Upravo to ministarstvo, zahvaljujući novoizabranom predsjedniku Trumpu, Perry će sad voditi. Usporedbe radi, Obamin ministar energetike od kojeg će preuzeti dužnost je Ernest J. Moniz, nuklearni fizičar koji je vodio odsjek za fiziku prestižnog sveučilišta MIT i linearni akcelerator u Laboratoriju za nuklearnu znanost na istom sveučilištu. Moniz je cijeli život posvetio razvoju nuklearne znanosti, a njegovo poznavanje nuklearnog oružja je toliko da ga je Obama postavio za glavnog pregovarača, uz državnog tajnika Johna Kerrya, u nuklearnom dogovoru s Iranom. Prije Moniza, ministarstvo je vodio dobitnik Nobelove nagrade za fiziku Steven Chu. Perry o fizici ni o nuklearnoj tehnologiji ne zna ništa. "Make America great again", zaista. via SIZZLE