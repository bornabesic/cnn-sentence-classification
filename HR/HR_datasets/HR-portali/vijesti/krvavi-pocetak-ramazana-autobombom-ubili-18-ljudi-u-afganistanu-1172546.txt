Najmanje 18 osoba, vojnika i civila, ubijeno je u subotu, prvog dana Ramazana, u eksploziji autobombe na autobusnom kolodvoru u Hostu, na istoku Afganistana, po dužnosnicima. "Automobil-bomba usmrtio je 18 osoba te ozlijedio šest, od kojih dvoje djece", objavio je glasnogovornik ministarstva unutarnjih poslova Nadžib Daniš na Twitteru. "Cilj je bio autobusni kolodvor, žrtve su bili civili, teško je zasad provjeriti njihov identitet", izjavio je Daniš. Šef pokrajinske policije Faizulah Hairat smatra da su meta eksplozije bile oružane snage. "Eksplozija je bila usmjerena na snage sigurnosti u trenutku kad preuzimaju jutarnju smjenu", kazao je Hairat. "Među žrtvama su civili i snage sigurnosti pokrajine Host koje rade s američkim postrojbama", dodao je on.