SAD je izveo napad projektilima na zračnu bazu u Siriji kao odgovor na navodni napad kemijskim oružjem na grad koji drže pobunjenici. Pedeset devet raketa Tomahawk ispaljeno je s američkih razarača USS Porter i USS Ross oko dva sata ujutro, a pogodile su više ciljeva u zračnoj bazi Shayrat, za koju Pentagon kaže da je korištena za skladištenje kemijskog oružja.  Predsjednik SAD-a Donald Trump obratio se javnosti i u televizijskom prijenosu istaknuo da je iz te baze izveden napad kemijskim oružjem te je pozvao sve civilizirane nacije da pomognu u borbi protiv Sirije, prenosi BBC. Sirijskog predsjednika Bashara al-Assada nazvao je diktatorom koji je napao nevine civile koji su umrli sporom i brutalnom smrću. Poručio je da je sprečavanje širenja i upotrebe kemijskog oružja u interesu nacionalne sigurnosti SAD-a. – Višegodišnji pokušaji promjene Assadova ponašanja bili su neuspješni, i to dramatično neuspješni – rekao je Trump iz svojeg floridskog resorta Mar-a-Lago, gdje se sastao s kineskim predsjednikom Xi Jinpingom.   Sirijska vojska priopćila je da je u napadu poginulo šestero ljudi te da je nastala velika materijalna šteta. Vojska je napad nazvala agresijom te poručila da će odgovoriti borbom protiv terorizma i ponovnom uspostavom mira i sigurnosti u cijeloj Siriji. Rusija je, nakon napada, suspendirala sporazum koji je potpisala sa SAD-om o zračnoj sigurnosti u Siriji. "Rusija je suspendirala memorandum o prevenciji incidenata i osiguravanju zračne sigurnosti tijekom operacija u Siriji", izvijestilo je rusko ministarstvo vanjskih poslova.  Turska je pozvala na uspostavu zabrane letenja i "sigurnih zona" u Siriji. Guverner pokrajine Homs Talal al-Barazi​ rekao je da je u napadu poginulo pet, a ranjeno sedam osoba. Al-Barazi je rekao da su iz baze pokretani zračni udari na Islamsku državu istočno od Palmire i da je američka akcija u službi "interesa naoružanih terorističkih skupina". – Vjerujem da, uz Božju pomoć, ljudske žrtve neće biti velike, ali je počinjenja velika materijalna šteta – izjavio je Al-Barazi. Dodao je da su u napadu poginuli civili u selu pokraj baze, ali pojedinosti nije naveo. – Sirijsko vodstvo i sirijska policija neće se promijeniti – istaknuo je guverner. – Rat protiv terorizma se nastavlja – dodao je. Sirijski opservatorij za ljudska prava objavio je ranije da su ubijena najmanje četvorica sirijskih vojnika, uključujući visokog časnika, i da je baza gotovo posve uništena. Američki obrambeni dužnosnik rekao je za CNN da su Rusi bili prisutni u bazi, ali da njihova uloga nije odmah bila jasna. Reuters navodi da su američki dužnosnici rekli da su obavijestili ruske snage uoči napada te da nije bilo napada na dijelovima baze u kojima su bili prisutni Rusi. Iz Rusije su stigle osude napada. Šef odbora ruskog senata za sigurnost i obranu Viktor Ozerov rekao je da je ovaj napad čin agresije na članica UN-a, dodajući da će Moskva sazvati hitni sastanak Vijeća sigurnosti UN-a. Podrška Britanije, Izraela, Turske... Velika Britanija potpuno podupire američki napad na sirijsku zračnu bazu odakle je pokrenut kemijski napad, rekao je glasnogovornik britanske vlade. – Britanska vlada potpuno podupire američku akciju za koju vjeruje da je primjeren odgovor na barbarski napad kemijskim oružjem koji je izveo sirijski režim i da mu je svrha spriječiti daljnje napade – rekao je glasnogovornik. SAD je obavijestio Francusku prije napada krstarećim projektilima na sirijske vojne položaje, rekao je francuski ministar vanjskih poslova Jean-Marc Ayrault. – Američki državni tajnik Rex Tillerson rekao mi je to tijekom noći – kazao je Ayrault za Reuters i radijsku postaju u mauritanijskom glavnome gradu Nouakchottu, gdje je u diplomatskom posjetu. – Upotreba kemijskog oružja je užasna i treba biti kažnjena jer je ratni zločin – rekao je te dodao da Rusija i Iran moraju shvatiti da je besmisleno podupirati Assada te da se Francuska ne želi konfrontirati s tim dvjema državama.  Turska pozitivno gleda na američki napad i smatra da međunarodna zajednica mora pojačati odgovor na "barbarsku" sirijsku vladu, rekao je zamjenik turskog premijera Numan Kurtulmus. Dodao je da vladu predsjednika Bashara al-Assada treba kazniti na međunarodnoj sceni i ubrzati mirovni proces u Siriji. Izraelski premijer Benjamin Netanyahu izdao je priopćenje u kojem također iskazuje punu podršku. – Riječima i djelima, predsjednik Trump poslao je jaku i jasnu poruku danas da upotreba i širenje kemijskog oružja neće biti tolerirano – rekao je Netanyahu. I Saudijska Arabija podržala je napad. Trump upozoravao na 3. svjetski rat Američki državni tajnik Rex Tillerson rekao je da Washington prije napada nije kontaktirao s ruskim vodstvom ni na kojoj razini. – Nije bilo kontakata s Moskvom, s predsjednikom Putinom – rekao je Tillerson, koji je napao i Ruse, rekavši da su ili sukrivci za napad kemijskim oružjem ili nekompetentni jer nisu osigurali i uklonili kemijsko oružje. Iran je osudio napad. – Iran oštro osuđuje takve unilateralne napade. Takve mjere ojačat će teroriste u Siriji i komplicirati situaciju u Siriji i regiji – rekao je ministar vanjskih poslova Bahram Qasemi. Prema "prvim pokazateljima" u zračnim napadima teško su oštećeni ili uništeni sirijski zrakoplovi, infrastruktura i oprema te smanjena sirijska sposobnost napada kemijskim oružjem, rekao je glasnogovornik Pentagona Jeff Davis.   Napad krstarećim projektilima bio je "jednokratan", rekao je obrambeni dužnosnik za Reuters, što znači da se ne planira širenje zračne akcije. U ovotjednom kemijskom napadu u Khan Sheikhounu ubijeno je najmanje 70 ljudi, od kojih su mnogi djeca. Sirijska vlada odbacila je odgovornost za napad. Suočavajući se s najvećom vanjskopolitičkom krizom od preuzimanja dužnosti u siječnju, Trump je poduzeo najjaču izravnu američku vojnu akciju u šestgodišnjem građanskom ratu u Siriji povisujući rizik od sukoba s Rusijom i Iranom, dva najveća Asadova saveznika. Trump je ranije, prije nego što je postao predsjednik, bio izrazito protiv napada na Siriju, pa je čak i upozoravao da bi to moglo dovesti do 3. svjetskog rata. >> SVJETSKA EKSKLUZIVA Al-Assad: Europa se neće zaštititi od terorista jer ih podržava >> Intervju Bashara Al-Assada u Večernjem listu obišao svijet >> Bijela kuća i Pentagon krstarećim projektilima odgovaraju na kemijski napad u Siriji?