Foto: Miranda Čikotić/ Pixsell OSTALO je još 48 sati izborne kampanje, a Dnevnik Nove TV objavio je veliko istraživanje provedeno među splitskim biračima. Zanimljivo, istraživanje je objavljeno svega par sati nakon Kerumovog ispada na sučeljavanju, gdje je Oparu izvrijeđao i optužio ga da se prostituirao u Milanu.   Istraživanje je provela agencija IPSOS od 29. do 30. svibnja na slučajnom uzorku od 803 punoljetna građana Splita. Dakle, današnji događaji nisu utjecali na istraživanje .   A prema rezultatima ankete, Kerum je u tijesnom vodstvu.   Željko Kerum trenutačno računa na potporu od 45,4 posto birača, a Andro Krstulović Opara na 41,8 posto birača. No teško da se može govoriti o prednosti, budući da je razlika unutar statističke pogreške.  Neodlučnih birača je još 6,4 posto, a na izbore neće izaći 2,1 posto stanovnika podno Marjana. Istodobno 4,3 posto ispitanika odbija odgovoriti za koga će glasati.   Kerum dobio ljevicu, Opara Pametno  Andro Krstulović Opara može računati na glasove birača stranke Pametno, točnije na njih 48 posto. No 27 posto birača Marijane Puljak svoj će glas dati Željku Kerumu. SDP-ovi birači Aide Batarelo, njih 56 posto, priklonit će se Željku Kerumu, a njih 21 posto Andri Krstuloviću Opari. Većina birača Mosta, njih 48 posto, u nedjelju će glas dati Željku Kerumu, a njih 36 posto Andri Krstuloviću Opari.   Protekle četiri godine bile loše za Split  Većina ispitanika misli kako se situacija u posljednje 4 godine pogoršala, točnije njih 48 posto. Da je ostala ista, mišljenja je njih 40 posto, a da se poboljšala, misli pak 9 posto ispitanika. 3 posto ne zna ili odbija odgovoriti.   Istraživanje je provela agencija IPSOS od 29. do 30. svibnja na slučajnom uzorku od 803 punoljetna građana Splita. Uzorak je stratificiran prema veličini naselja, a odstupanja strukture uzorka od strukture populacije prema spolu, dobi i stupnju obrazovanja korigirana su postupkom otežavanja. Pogreška mjerenja je +/-3,6%.