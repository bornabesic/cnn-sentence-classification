Ilustracija: Index (Facebook) U NOĆI s petka na subotu, 3. lipnja, u klubu Hangar u Zagrebu dogodio se zločin iz mržnje na osnovi spolne orijentacije protiv brazilskog državljana. Zbog ljubljenja s drugim muškarcem, osoba je doživjela gađanje ledom, udaranje po licu i trbuhu te izbacivanje iz kluba od strane ovlaštenih zaštitara Hangara. >> HOMOFOBNI NAPAD U ZAGREBU Zaštitari tukli Brazilca u noćnom klubu jer se ljubio s dečkom  "Zagreb Pride je u kontaktu s napadnutom osobom, te ćemo daljnje korake poduzeti u ponedjeljak 5. lipnja. Ovaj homofobni napad znatno je potresao LGBTIQ zajednicu u Hrvatskoj i šire. Posebice zato što se vlasnici kluba do sada nisu oglasili o homofobnom nasilju koje su uzrokovali umjesto da su spriječili zaštitari njihovog kluba.  Kroz naše dugogodišnje iskustvo pružanja pravne podrške LGBTIQ žrtvama diskriminacije i zločina iz mržnje, svjedočimo ozbiljnom porastu zločina iz mržnje i govora mržnje prema LGBTIQ osobama u posljednjih nekoliko godina. Za razinu nasilja prema LGBTIQ osobama odgovorna je klima naglašene društvene polarizacije u zadnjih godinu dana, te je stoga krajnje vrijeme da strukture vlasti prepoznaju nasilje prema LGBTIQ osobama kao značajan i urgentan društveni problem.   Pozivamo Predsjednicu Republike, Kolindu Grabar – Kitarović, premijera Andreja Plenkovića i predsjednika Hrvatskog sabora, Gordana Jandrokovića da najoštrije osude napad na LGBTIQ osobe te daju jasnu i nedvosmislenu poruku javnosti da su homofobija i transfobija u našem društvu nedopustive pojave.   Apeliramo na zakonodavnu, izvršnu i sudbenu vlast da se pokrenu ozbiljne i sveobuhvatne sistemske mjere usmjerene prevenciji i adekvatnom sankcioniranju homofobnih i transfobnih zločina iz mržnje.  Zato ovom prilikom želimo osnažiti LGBTIQ zajednicu te je ohrabriti na prijavljivanje svakog zlostavljanja. Svako dobacivanje, uznemiravanje ili fizičko nasilje upućeno vam na osnovi spolne orijentacije, rodnog identiteta ili rodnog izražavanja, predstavlja zločin iz mržnje te je kažnjivo. Zato potičemo svakog tko je doživio ili doživjela diskriminaciju i/ili nasilje da isto prijavi Zagreb Prideu na hitni broj telefona 091 784 6278 koji je dostupan od 0 do 24. Prijava nasilja ili drugog oblika diskriminacije može biti i anonimna, a ukoliko želite dobiti pravnu ili psihološku pomoć, omogućit ćemo je o našem trošku. Naša poruka cijeloj LGBTIQ zajednici je: „Niste same i sami. Tu smo da se zajedno odupremo diskriminaciji i nasilju", priopćili su iz Zagreb Pridea.