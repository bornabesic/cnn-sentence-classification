Ministrica kulture Nina Obuljen Koržinek u petak se u posjetu Ivanić-Gradu sastala s gradonačelnikom Javorom Bojanom Lešom. Nakon radnog sastanka obišli su Gradski muzej i Pučko otvoreno učilište Ivanić-Grad, u koji je investirano tri milijuna kuna, i to za njegovu obnovu te opremu. Od toga je u prošloj i ovoj godini Ministarstvo kulture izdvojilo 1,4 milijuna kuna, a ostatak Grad. - Iznimno nam je važno da partnerski surađujemo s lokalnim jedinicama samouprave. Posebno pohvaljujem nastojanja Ivanić-Grada, koji je spojio kulturu i obrazovanje s razvojem mladih ljudi. Ispred Ministarstva podržat ćemo da se obnovi i starogradska jezgra na način da se očuva i temeljna povijesna struktura grada u opsegu koji je to moguć - izjavila je ministrica, koja je u Ivanić-Grad došla u pratnji Marice Mikec, tajnice Ministarstva kulture. U sklopu obnove Pučkog otvorenog učilišta potpuno su se opremile i prostorije za održavanje nastave Visoke škole Ivanić-Grad, koja će se održavati pod mentorstvom Veleučilišta Lavoslav Ružićka iz Vukovara. U listopadu ove godine očekuju se prvi studenti na stručnom studiju fizioterapije.   - Visoka škola nam je dodatni poticaj razvoja zdravstvenog i sportsko-rekreativnog turizma u gradu. Pritom našim mladima osiguravamo nastavak školovanja i potencijalnog zapošljavanja u svom rodnom gradu, što je ujedno i dodatni motivator za privlačenje i naseljavanje mladih, koji će nakon škole imati mogućnost pronaći posao u Ivaniću-Gradu. Sustavnim investicijama ojačali smo programe razvoja mladih, znanja i gospodarstva, ali i osigurali da se naše kulturne i tradicijske vrijednosti, kojima se ponosimo, očuvaju - zaključio je Javor Bojan Leš, gradonačelnik Ivanić-Grada.