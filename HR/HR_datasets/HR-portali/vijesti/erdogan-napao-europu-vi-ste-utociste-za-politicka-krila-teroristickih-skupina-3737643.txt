Turski predsjednik Recep Tayyip Erdogan optužio je u utorak europske nacije da su utočišta za politička krila terorističkih skupina i europsko držanje lekciji Turskoj o tome kakav bi zakon protiv terorizma trebala imati nazvao je "crnom komedijom". Europska unija najavila je prošli tjedan ukidanje viza za turske državljane u zamjenu za pomoć Ankare u zaustavljanju migrantskog vala prema Europi, no poziva Tursku da svoj antiteroristički zakon uskladi s europskim standardima. Erdogan je to odbacio  kazavši da će Turska raditi po svom, a u utorak je u Ankari izrazio nadu da će EU održati obećanje o ukidanju viza najkasnije do listopada. "Europske zemlje i dalje su utočišta političkih krila terorističkih skupina. To što EU kritizira našu zemlju u pogledu definicije terorizma je crna komedija", rekao je i dodao "očekujemo ponajprije da članice EU poprave vlastite zakone kojima podržavaju terorizam". Njegove su riječi poruka Europi da se situacija promijenila otkako je ostavku najavio premijer Ahmed Davutoglu koji je s Bruxellom dogovorao uvjete sporazuma. Turska mora ispuniti još pet od 72 kriterija koje EU nameće svim državama u zamjenu za ukidanje viza, a jedan od njih je sužavanje definicije terorizma.