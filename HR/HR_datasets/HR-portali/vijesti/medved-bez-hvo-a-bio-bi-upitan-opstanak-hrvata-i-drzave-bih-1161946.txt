Ministar branitelja Tomo Medved izjavio je na svečanoj akademiji u Mostaru da bi bez uspostave Hrvatskog vijeća obrane (HVO) bio doveden u pitanje opstanak Hrvata i države BiH najavljujući potporu progonjenim braniteljima iz BiH i obrani istine o Domovinskom ratu. Dvadesetpeta obljetnica utemeljenja HVO-a obilježena je u Mostaru svetom misom, mimohodom kroz grad s više od 60 zastava ratnih postrojbi HVO-a, polaganjem vijenaca i paljenjem svijeća te svečanom akademijom koju je organizirao Hrvatski narodni sabor BiH koji okuplja najveće hrvatske stranke.  Ministar Medved čestitao je obljetnicu Hrvatskoga vijeća obrane kazavši kako je dao nemjerljiv doprinos u Domovinskom ratu.  "Prigoda je to u kojoj se moramo prisjetiti puta kojega su prošle postrojbe HVO, nemjerljivog doprinosa očuvanju doma i domovine i Hrvata u BiH. Bez ustrojavanja HVO i zajedništva koje nas je vodilo u Domovinskom ratu opstanak Hrvata bi bio doveden u pitanje", rekao je ministar Medved. Pri tome je dodao kako ministarstvo i Vlada RH neće zaboraviti žrtvu Hrvata te je najavio donošenje jedinstvenog zakona o pravima branitelja u kojemu bi se našli i pripadnici HVO-a.  "Kao ministar hrvatskih branitelja učinit ću sve da se stečena prava prepoznaju u jedinstvenom zakonu", dodao je i pri tome najavio da će njegovo ministarstvo pomoći u obrani istine o Domovinskom ratu u BiH te zaštiti branitelja.  "Posebnu pozornost posvetit ćemo obrani istine o pravednom Domovinskom ratu, a na poseban način u obrani osumnjičenih branitelja preko kojih se nastoji mijenjati novija hrvatska povijest i progone junaci iz reda hrvatskog naroda", rekao je ministar hrvatskih branitelja.  Hrvatski član BiH Predsjedništva Dragan Čović izjavio je da bi bosanskohercegovački Hrvati završili poput 310.000 sunarodnjaka koji su prognani u ratu ili kao žrtve masovnih pokolja poput Križančeva Sela, Doljana, Grabovice ... da nisu utemeljili HVO kao oružanu snagu ovoga naroda. Pri tome je  upozorio ne stalne pritiske na Hrvate navodeći kako je uhićenje 10 najviših hrvatskskih dužnosnika iz Posavine bilo smišljeno kako bi se Hrvati međusobno podijelili. Hrvatski član BiH Predsjedništva BiH pozvao je Hrvate i Republiku Hrvatsku na zajedništvo i nastavak borbe kao s početka rata za ostvarenje jednakih prava ovoga naroda u Bosni i Hercegovini s Bošnjacima i Srbima, te na ispunjavanje misije aktiviranja Akcijskog plana za članstvo pri NATO-u i dobivanje statusa kandidata za članstvo u Europskoj Uniji čime bi Hrvati kako kaže bili 'institucionalno povezani s Republikom Hrvatskom'.  Na svečanosti u Mostaru nazočio je izaslanik ministra obrane RH Božo Kožul, te brojni bivši časnici i pripadnici Hrvatskoga vijeća obrane i Hrvatske vojske među kojima su i generali Stanko Baja Sopta, Rahim Ademi, Željko Glasnović, predsjednik Udruge 100-postotnih invalida Đuro Glogoški, Kata Zadro, supruga heroja Blage Zadre čiji je sin Robert također poginuo u Domovinskom ratu na području Kupresa 1992. godine.  >>Lord Owen tražio je za Srbe Prevlaku, a za Bošnjake luku Ploče >>Dosje Herceg – Bosna: Niti je bila država niti se željela odcijepiti 