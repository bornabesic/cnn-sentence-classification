Nakon što se u subotu na Savici potpisivala peticija za ili protiv preuređenja parka - jednu peticiju organizirala je inicijativa građana koju je odobrila gradska uprava, a drugu građani koji su protiv preuređenja parka - oglasila se i Inicijativa 'Čuvamo naš park'. Njihovo priopćenje prenosimo u cijelosti: Inicijativa 'Čuvamo naš park' osporava i negira ovakvu nelegalnu Bandićevu akciju i u potpunosti osporava rezultate ankete te njezinu ključnu ulogu u pitanju hoće li se park Trnjanska Savica preuređivati po planu postavljenom na mapi na ulazu u park 19. travnja 2017. godine. Ovakva brzopleta, režirana i zbunjujuća anketa ne može zamijeniti legalne demokratske procedure. Već spomenuta inicijativa prikupljala je potpise za peticiju 'Protiv predloženog preuređenja parka Trnjanska Savica i za provedbu javnog natječaja za uređenje parka' te skupila više od 1200 potpisa stanovnika Savice (potvrđeno imenom i prezimenom, adresom i OIB-om ili brojem osobne iskaznice) - 1200 glasova protiv preuređenja parka po sumnjivom planu napravljenom bez javnog natječaja i s puno legalnih dubioza premoćno je više od 700, koliko je skupila Bandićeva anketa, čije je manipulativno pitanje bilo 'Da li ste za uređenje parka na Savici?'. Unatoč dokazanoj prevari, nisu došli niti blizu broja ljudi koji su dali svoj glas protiv 12 milijuna kuna skupog preuređenja parka, kakvog su daleko od očiju javnosti, potreba stanovnika Savice i mišljenja struke, smislili i pokušali realizirati Milan Bandić i njegov tim. Nastavljamo s borbom kao i proteklih 10 dana, uključujući i 24-satna dežurstva u parku. Incijativa 'Čuvamo naš park' nastavlja se boriti za park, park po željama, mjeri i potrebama stanovnika Savice, park čija će forma i sadržaj biti rezultat javnih tribina i natječaja.