Foto: FAH  DRŽAVNI tajnik u slovenskom MUP-u Boštjan Šefic relativizirao je u srijedu dogovor na trilateralnom sastanku premijera Hrvatske i Slovenije, te predsjednika Europske komisije o ublažavanju sustavnih kontrola na granici Slovenije i Hrvatske kako bi se izbjegle kolone i zastoji u turističkoj sezoni, najavivši da će Slovenija tražiti dodatna pojašnjenja od Bruxellesa.  Europska komisija je nakon trilateralnog sastanka u Bruxellesu hrvatskog premijera Andreja Plenkovića, slovenskog premijera Mire Cerara i predsjednika EK-a Jeana-Claudea Junckera objavila da su se dvije države dogovorile da će sukladno schengenskom graničnom zakoniku obavijestiti Komisiju o odluci da će provoditi ciljane provjere svaki put kada vrijeme čekanja na određenim kopnenim graničnim prijelazima između dviju zemalja postane dulje od 15 minuta. Plenković je to nazvao jasnom potvrdom Komisije da postoji  pravno utemeljeni način da granična policija  u skladu s procjenom rizika lakše prijeđe sa sustavnih na ciljane kontrole, te zahvalio na konstruktivnosti slovenske strane.  O problemu do kojih je na slovensko-hrvatskim graničnim prijelazima došlo 7. travnja kada se počela primjenjivati izmijenjena schengenska uredba, namijenjena jačanju sigurnosti na vanjskim granicama EU-a i Schengena, u srijedu je pred parlamentarnim odborom govorio državni tajnik u slovenskom MUP-u Boštjan Šefic.  On je odlučno zanijekao krivnju slovenske strane za višekilometarske kolone koje su se na prijelazima s Hrvatskom  pojavile 7. travnja kad je Ljubljana počela primjenjivati europsku uredbu i izmijenjeni schengenski zakonik, a govorio je i o rezervama u pogledu dogovora premijera dviju država.  Slovenija će oko provedbe pravila da se prelazi sa sustavnog na ciljani način kontrole putnika na granici od Europske komisije tražiti dodatne naputke jer su u dogovoru "neke nejasnoće", kazao je Šefic pred parlamentarnim odborom za unutarnje poslove.  Način kontrole na schengenskoj granici nije bilateralno pitanje nego ga rješava schengenska uredba koju će Slovenija i dalje poštovati i provoditi i od Bruxellesa tražiti "egzaktna stajališta", te tražiti da se pravilo o 15 minuta unese u schengenski pravilnik, te da važi za sve države članice EU-a, a ne samo za Sloveniju, kazao je Šefic.