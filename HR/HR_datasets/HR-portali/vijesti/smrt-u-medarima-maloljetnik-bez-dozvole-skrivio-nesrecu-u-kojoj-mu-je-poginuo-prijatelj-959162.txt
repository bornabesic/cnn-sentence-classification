Foto: FAH JEDNA osoba je poginula a tri su ozlijeđene u subotu ujutro u Medarima, kraj Nove Gradiške.   >> FOTO Crni početak vikenda na hrvatskim cestama, četvero poginulih u tri nesreće  Neslužbeno doznajemo kako je vozilom upravljao maloljetni, 17-godišnji vozač. Nije imao vozačku dozvolu.  Pokušao pretjecati  Vozio je Zastavu Tempo sisačkih registracija, doznajemo. Osim poginulog, vozač i ostala dvojica putnika su ozlijeđeni i prevezeni u bolnicu.  "Noćas, oko 3.05 minuta, u Medarima se dogodila prometna nesreća u kojoj je jedna osoba smrtno stradala, dok su tri osobe ozlijeđene. Policija je očevidom u suradnji sa županijskim državnim odvjetništvom potvrdila, da je do prometne nesreće došlo, jer se mladić upravljajući osobnim automobilom sisačkih registracijskih oznaka i broja (prije stjecanja prava na upravljanje motornim vozilima), nakon pretjecanja osobnog automobila njemačkih registracijskih oznaka i broja nije držao strane kretanja, već je kotačima zahvatio travnatu bankinu", izvijestila je brodsko-posavska policija.  "Potom je vozilom udario u prometni znak, nakon čega je sletio u odvodni kanal gdje se vozilo prevrnulo. U ovoj prometnoj nesreći smrtno je stradao 29-godišnjak. Vozač i dvojica putnika (28-godišnjak i 20-godišnjak) su ozlijeđeni, a liječnička pomoć im je ukazana u bolnici u Novoj Gradiški. Policijski službenici protiv vozača podnose kaznenu prijavu općinskom državnom odvjetništvu u Slavonskom Brodu zbog sumnje u kazneno djelo izazivanja prometne nesreće u cestovnom prometu", objavila je PU brodsko-posavska.