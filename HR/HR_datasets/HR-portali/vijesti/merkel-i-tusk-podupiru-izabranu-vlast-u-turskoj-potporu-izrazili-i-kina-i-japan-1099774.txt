Turska demokracija mora se poštovati i Berlin podupire izabranu vlast u Ankari, rekao je glasnogovornik njemačke kancelarke Angele Merkel u subotu nakon pokušaja udara frakcije turske vojske, a  predsjednik Europskog vijeća Donald Tusk rekao je da se napetosti ne mogu rješavati oružjem, javljaju mediji. "Demokratsko uređenje u Turskoj  mora se poštovati. Treba sve učiniti da za zaštite ljudski životi", stoji u poruci na Twiteru glasnogovornika njemačke kancelarke Steffena Seiberta. On je rekao da je Merkel u bliskom kontaktu s ministrom vanjskih poslova Frank-Walterom Steinmeierom i ministrom gospodarstva Sigmarom Gabrielom te da Berlin podržava izabranu tursku vladu. Predsjednik Europskog vijeća Donald Tusk rekao je nakon pokušaja udara u Turskoj da se napetosti ne mogu rješavati oružjem. Govoreći na regionalnom summitu u Mongoliji u subotu on je istaknuo da bi posljedice pokušaja udara bile ključne za cijelu regiju i za odnose između EU i Turske. U zajedničkom priopćenju predsjednika Europskog vijeća Tuska, predsjednika Europske komisije Jean-Claudea Junckera i šefice europske diplomacije Federice Mogherini navodi se da "EU u potpunosti podupire demokratski izabranu vladu, državne institucije i pravnu državu". Europska unija također je pozvala na "brzu obnovu ustavnog poretka" nakon pokušaja puča. Japanski premijer Shinzo Abe rekao je u subotu da se turska demokracija mora poštovati, prenosi novinska agencija Kyodo. "Čvrsto se nadam da će se situacija brzo normalizirati te da će ponovno biti red i mir", dodao je Abe prema agenciji Kyodo. Kina je pozvala Tursku da nakon pokušaja udara ponovno uspostavi red i stabilnost što je prije moguće, prenosi kineska državna agencija izjavu ministra vanjskih poslova u subotu. >> 60 poginulih i više od 1000 ranjenih u pokušaju vojnog puča u Turskoj! Erdogan: To je čin izdaje! Pritvoreno 1500 časnika Turske vojske 