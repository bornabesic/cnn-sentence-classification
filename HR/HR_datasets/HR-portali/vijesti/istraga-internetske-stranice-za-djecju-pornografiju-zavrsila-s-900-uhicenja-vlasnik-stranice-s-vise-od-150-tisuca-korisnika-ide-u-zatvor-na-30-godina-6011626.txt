Velika međunarodna istraga mrežne stranice za dječju pornografiju završila je uhićenjem 900 osoba diljem svijeta i identifikacijom tristotinjak djece žrtava, priopćili su u petak američka policija i Europol. Istraga koja je trajala više od dvije godine vodila se nakon razotkrivanja "iznimno sofisticirane" mrežne stranice Playpen koje je osnivač i vlasnik Steven Chase, s Floride, ovog tjedna osuđen na 30 godina zatvora, dodaje FBI u priopćenju. Playpen koji smatraju najvećom mrežom za internetsku razmjenu dokumenata s pedofilskim sadržajem, koja ima više od 150.000 korisnika, osnovan je u kolovozu 2014. Istraga FBI-ja o Playpenu nije prošla bez prijepora, budući da je agencija kako bi obavila svoju zadaću hakirala tisuće računala u više od sto zemalja, što je zabrinulo organizacije za ljudska prava. FBI je zatim desetak dana sam upravljao pedofilskom mrežnom stranicom kako bi pronašao njezine članove, što su mnogi ocijenili zloporabom. Steven Chase je uhićen 19. veljače 2015., mjesec dana pošto je američka policija počela istragu nazvanu Operacija duda (Operation Pacifier) ne bi li pronašla korisnike i dobavljače fotografija i videosnimaka za Playpen. U Sjedinjenim Državama uhićeno je 350 osoba, među kojima 25 proizvođača dječje pornografije i 51 osoba optužena za silovanje djece. Dva izravna suradnika Stevena Chasea osuđena su na 20 godina zatvora svaki. Izvan SAD-a uhićeno je 548 ljudi, dodaje FBI. U Europi je uhićeno i osuđeno 368 ljudi, priopćio je Europol u petak.