Liječnici obiteljske medicine ne mogu početi provoditi standard od 20 minuta po pacijentu, stav je tehničkog ministra zdravlja dr. Darija Nakića. Spomenute minute, podsjetimo, ideja su obiteljskih liječnika. Time bi rasteretili vlastite ordinacije kroz koje im dnevno prođe i više od stotinu pacijenata. Kad bi se kod svakog pacijenta držali standarda, u danu bi ih primili najviše 35, što je računica i plan koji nema potporu Ministarstva zdravlja. Zato najavljuju drukčiji način rješavanja gužve. Administracija je problem – Svakom pacijentu treba vremena koliko mu je potrebno, a ne točno 20 minuta. Ne mogu to samo početi primjenjivati jer bi to de facto bio bijeli štrajk. Otkad sam došao u Ministarstvo, neprekidno želim ojačati ulogu liječnika obiteljske medicine i plan je da tim obiteljske medicine može imati maksimalno 1500 umjesto sadašnjih 1700 pacijenata – objašnjava dr. Nakić. Taj potez ipak će pričekati jer – kamo s pacijentima, s onim “viškom” od njih 200 kod svakog liječnika obiteljske? Gužva koja je izazvala novi spor u zdravstvu u brojčanom smislu znači da je svatko sa zdravstvenom knjižicom lani kod obiteljskog liječnika bio gotovo deset puta.  Ukupno je to u godini 39,5 milijuna posjeta ili 2,3 milijuna posjeta više nego 2014. godine. Dobar dio te gužve, ponavljaju primarci, čini administracija – izdavanje raznih potvrda i ispričnica, problem na koji obiteljski liječnici dugo upozoravaju. O čemu govore najbolje pokazuju brojke iz konkretne ordinacije, one dr. Gorana Lazića iz karlovačke skupne prakse. Dok ga je zamjenjivala kolegica za godišnjeg, u jednom prosječnom danu imala je, govori dr. Lazić, 35 pacijenata. – Njih 30 posto obavila je telefonski, a 52 posto putem aplikacije koju imamo. K njoj je na kraju u ordinaciju došlo pet ili šest pacijenata. Ja sam se na taj način rasteretio telefona i dolazaka pacijenata bez realne potrebe. Mi u svakodnevnom radu imamo 67 posto administrativnih potreba, a 33 posto su prvi i kontrolni pregledi – jasan je dr. Lazić, sukreator aplikacije kojom se danas koristi 60 liječnika u raznim dijelovima zemlje. To je aplikacija o kojoj smo već pisali, a putem koje pacijent i liječnik komuniciraju pametnim telefonom, tabletom, računalom. Na taj način pacijent ostavlja liječniku poruku, traži recept za stalnu terapiju, provjeri nalaz itd. Druge brojke, kako nam govori, kažu da obiteljski liječnici u Hrvatskoj imaju više pacijenata od europskog prosjeka, ali da su, kad je riječ o pregledima – u prosjeku. Dakle, administrativna opterećenja realan su problem. I rješiv, ako se pita dr. Dražena Jurkovića, predsjednika Udruge poslodavaca u zdravstvu i člana radne skupine za reformu primarne zdravstvene zaštite pri Ministarstvu. Mali kirurški zahvati – Treba napraviti sve da se administracija maksimalno makne iz primarne zdravstvene zaštite. Nadalje, moramo revidirati i dijagnostičko-terapijske postupke druge i treće razine jer se ti postupci mogu obavljati u primarnoj zdravstvenoj zaštiti – kaže dr. Jurković, a postupci o kojima govori su, primjerice, ultrazvuk ili pak mali kirurški zahvati koje bi trebali obavljati svi obiteljski liječnici.  >> Dosta im je gužve! Obiteljski liječnici primat će samo 35 pacijenata dnevno 