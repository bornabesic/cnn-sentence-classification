Foto: 123rf PROSTITUCIJA je tema koja se u Sloveniji i Hrvatskoj ignorira i marginalizira, rečeno je u raspravi u Ljubljani u kojoj je upozoreno i na težak društveni i pravni položaj prostitutki. Tijekom rasprave prezentirana je studija o položaju "spolnih djelatnica" u Sloveniji i Hrvatskoj koja upozorava na njihov težak socijalni i radno-pravni status. Komparativna analiza pokazala je da se osobe koje se bave prostituiranjem na to odlučuju zbog financijskih problema ili želje po boljim životnim standardom, te da imaju negativna iskustva s time kako ih tretira policija, i tvrde da su izložene nasilju i pritiscima klijenata, ali i negativnom društvenom tretmanu. U Sloveniji prostitucija legalna ako nije na javnom mjestu  "U Hrvatskoj se bavljenje prostitucijom tretira kao prekršaj, dok je u Sloveniji prostitucija dekriminalizirana, ali ostaje prekršajem ako se odvija na javnom mjestu ili remeti javni red i mir", kazala je u raspravi Mojca Pajnik, jedna od autorica komparativne studije o položaju osoba u tom poslu u dvjema susjednim državama. Dodala je da nema ni društvenih inicijativa ili organizacija koje bi se pozabavile problemima osoba koje nude spolne usluge. Istraživanje provdeno u Zagrebu i Splitu  U Hrvatskoj su intervjui sa "spolnim djelatnicama" koji su poslužili za pisanje studije vođeni u Zagrebu i Splitu. Pokazalo se da u Hrvatskoj žene koje se bave prostitucijom žele bolji odnos s policijom, a tuže se i na probleme u sudskim postupcima i smatraju da su zakinute za pravo na pošteno suđenje, kazala je Ivana Radačić s Instituta društvenih znanosti Ivo Pilar, dodavši da je želja prostitutki da se prostitucija kao djelatnost dekriminalizira, a tuže se i na to da im često sudovi oduzimaju roditeljska prava. Raspravu su organizirali Mirovni institut iz Ljubljane i Institut društvenih znanosti Ivo Pilar iz Zagreba u suradnji s organizacijom Amnesty International Slovenije i slovenskim nevladinim zavodom Transakcija.