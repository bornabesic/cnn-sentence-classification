Od Hrvatske se, nakon petogodišnjeg mandata, oprašta nuncij koji je sudjelovao u imenovanju šestorice novih biskupa po mjeri pape Franje i osnivanju katoličke televizije. Naime, Sveta Stolica jučer je objavila da dosadašnjeg nuncija u Hrvatskoj mons. Alessandra D’Errica šalje na novu službu u Maltu, preko koje će pokrivati i Libiju, te da završava njegov mandat u Hrvatskoj, koji je odradio u uobičajenom petogodišnjem roku. Pridonio dijalogu Nuncij D’Errico o tome je obavijestio hrvatske biskupe, koji se ovaj tjedan u Zagrebu nalaze na svome redovitom proljetnom zasjedanju, a na njegovu djelovanju u Hrvatskoj zahvalio mu je predsjednik Hrvatske biskupske konferencije mons. Želimir Puljić, nadbiskup zadarski, koji je njegov mandat sažeo u tri točke. Prva je evanđeoska obnova, odnosno pomlađivanje hrvatskog episkopata u pet dosadašnjih imenovanja (nad)biskupima u Đakovu, Krku, Vojnom ordinarijatu, Gospiću i Šibeniku te Hvaru, čija bi objava trebala biti u svibnju ili lipnju, jer je postupak završen i očekuje se samo potpis pape Franje. Inače, sva su imenovanja u mandatu nuncija D’Errica bila upravo u duhu pontifikata pape Franje, a to je da su birani biskupi koji Crkvu približavaju narodu, koji izlaze na periferiju i koji su otvoreni dijalogu. Mons. D’Errico, kako je rekao mons. Puljić, imao je u ovih pet godina i mnogo kontakata s državnim vlastima, bez obzira s kojih političkih pozicija oni nastupali i koji su bili važni kako za Hrvatsku tako i za Katoličku crkvu u Hrvatskoj te da je snažno pridonio ekumenskom i međureligijskom dijalogu na ovim prostorima. Naime, mons. D’Errico došao je prije pet godina u Zagreb iz Sarajeva, gdje mu je međuvjerski dijalog bio od iznimne važnosti, no na prvome mu je mjestu bila sudbina Katoličke crkve i Hrvata u BiH, što nije skrivao ni za svojih zagrebačkih godina, snažno potičući Hrvatsku da podupire Hrvate i katolike u BiH, jer je to jedan od strateških interesa Vatikana. Svečano misno slavlje Papa Franjo sada ga šalje na novu „neuralgičnu periferiju kršćanstva“, a to je Libija. I dok njegovi kolege uživaju u mirovini, prekaljeni diplomat D’Errico spreman je suočiti se s novim izazovima i početkom svibnja susrest će se osobno s papom Franjom koji za njega ima posebnu zadaću. Ne zna se koju i kakvu, no sve će biti jasnije nakon papina povratka sa skorašnjeg putovanja u Egipat, s time što je zna koliko je papi Franji to područje važno zbog humanitarnog rada i pitanja izbjeglica koji dolaze u Europu. Nuncij D’Errico u Hrvatskoj ostavio je snažan biljeg i u duhu mudre vatikanske diplomacije otvorio neka nova poglavlja djelovanja Crkve na našim područjima. Hrvatski biskupi od njega će se oprostiti na svečanom misnom slavlju u zagrebačkoj katedrali 26. lipnja.        Koja je prava slika nuncija? Papa Franjo kaže kako je zadaća nuncija da bude podrška i štit mjesnoj Crkvi. Nuncij mora slušati prije donošenja odluke, učiniti prvi korak kako bi se otklonile napetosti, promicati razumijevanje i pomirenje. Bez poniznosti nema ni služenja, ni plodova, a poniznost nuncija očituje se u ljubavi za zemlju i za Crkvu koju su pozvani služiti. – Nije dovoljno pokazivati i napadati one koji ne misle poput nas, već naš pogled mora biti širok i dubok – kazao je Franjo i naglasio da se od nuncija traži spremnost i raspoloživost da borave s ljudima, biskupima, svećenicima, redovnicima, župnicima, kulturnim i društvenim ustanovama, jer se u tim prigodama stvaraju uvjeti za slušanje, učenje, upoznavanje s problemima. Nunciji su pastiri kojima je na srcu istinsko dobro čovjeka, naglašava Franjo.  (Silvije Tomašević)