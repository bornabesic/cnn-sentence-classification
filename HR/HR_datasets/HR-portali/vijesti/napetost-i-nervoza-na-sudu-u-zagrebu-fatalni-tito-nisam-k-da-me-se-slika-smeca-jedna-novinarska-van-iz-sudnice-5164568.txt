Napetost i nervoza parali su zrak sudnice Općinskog kaznenog suda u Zagrebu kada je Tito Gubić (51), poznatiji u posljednje vrijeme kao Ivana Zdravka Josipa Radoš, ugledao novinare i fotoreportere te krenuo negodovati. -Nisam kurva da me se slika! Nisam ništa ukrala. Nisam za ništa kriva. Kakvo je ovo ponašanje? Nema slikanja. Novinari van iz sudnice. Smeća jedna! - obrušio se optuženi transvestit Tito Gubić na sedmu silu dok je lice skrivao kaputom. Njegov odvjetnik po službenoj dužnosti Maro Konjuh zatražio je isključenje javnosti sa suđenja pa su novinari napustili sudnicu. A kako je sudac Nenad Lukić, međutim, odbio njegov zahtjev za izuzećem, uzrujani Gubić zatražio je izuzeće suca jer ga ne smatra objektivnim, pa je rasprava prekinuta. Ujedno je prije toga u sudski spis priložen dopis Ureda za opću upravu o poništenju rješenja kojim je Gubiću dozvoljena promjena imena u Ivana Zdravka Josipa Radoš jer je kasnijom provjerom utvrđeno da je Gubić dostavio krivotvorenu potvrdu o nekažnjavanju. Dokle god to rješenje ne postane pravomoćno, Gubić je i dalje za institucije osoba sa tri ženska imena. Upravo na taj novi ženski identitet naslovljena je podignuta optužnica zbog koje je završio na optuženičkoj klupi radi krađe raskošnih haljina, kompleta i vjenčanica. Optužnica tereti Ivanu Zdravku Josipu Radoš da je od 16. do 20. siječnja ove godine u salonu vjenčanica “Renata” u zagrebačkoj Ilici isprobavala haljine i u jednom trenutku iskoristila nesmotrenost vlasnice butika te 13 odjevnih predmeta vrijednih 13.680 kuna utrpala u svoje torbe i pobjegla. Kad je vlasnica salona vidjela ispražnjene vješalice, bila je šokirana, a pregledom nadzornih kamera uvidjela je i tko je glavni krivac. Tužiteljstvo za 51-godišnjeg muškarca koji se šminka i odijeva kao žena traži 14 mjeseci zatvora. Vlasnica salona Renata B. ne može doći sebi od šoka, pogotovo nakon što je shvatila da nije usamljeni slučaj.- Ni u jednom trenutku nisam posumnjala da je ispred mene muškarac. Bio je bahat i govorio u ženskom rodu te rekao da se zove Ivana. Rekla je da se udaje, da je zaljubljena i da će sutradan doći vremešni mladoženja Alojzije kako bi joj pomogao u odabiru između dvije vjenčanice. Isprobavala ih je, a sutradan je došla s nekom bakom koja je tri sata čekala u salonu dok je ova isprobavala haljine - ispričala nam je vlasnica salona.