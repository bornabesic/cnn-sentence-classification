Željko Kerum nakon prvog kruga izbora vodi u utrci za splitskoga gradonačelnika. Osvojio je 30,40 posto, dok je njegov protukandidat, HDZ-ovac Andro Krstulović Opara, dobio 26,10 posto. Kerum je uvjeren da će nakon drugog kruga njegov rezultat biti još uvjerljiviji. Vodite ispred HDZ-ova kandidata, ali razlika nije velika. Možete li ponovno osvojiti Split? - Mogu, pobijedit ću. Razlika je, zapravo, velika. Riječ je o tri tisuće glasova koje Krstulović Opara teško može nadoknaditi. Puno članova HDZ-a nezadovoljno je što je Krstulović Opara njihov kandidat, prije svega zato što im je nametnut iz Zagreba. Osim toga, on je u politici 27 godina, a što je napravio? Ništa! Iza njega nema niti jednog projekta. Da se kandidirao kao nezavisni kandidat i da iza njega nije stranačka mašinerija, prošao bi gore nego Ivo Baldasar. Krstulović Opara je bio diplomat, saborski zastupnik i gradski vijećnik, a potpuno je nezamijećen. Ljudi ga uopće ne poznaju, za razliku od mene koji sam puno napravio za Split. Građani me podržavaju, prepoznaju moju socijalnu osjetljivost i znaju da sam donirao milijune kuna. Građani su me i potaknuli da se ponovno kandidiram. Na čiju podršku računate? - Računam na podršku svih građana Splita. Pobijedio sam u prvom krugu, a pobijedit ću i u drugom, još uvjerljivije. Građani me poznaju i znaju što sam napravio za grad. Neću ih kao moj protukandidat nagovarati, niti žicati glasove. Neka glasaju po svojoj savjesti i ako mi daju povjerenje, ja ću to povjerenje opravdati. Uvjeren sam da ću ovu utakmicu dobiti. Usudio bih se reći da je Krstulović Opara od svih kandidata koji su bili u utrci najgori. Svi ostali iza sebe nešto imaju i nešto su napravili, a on 27 godina živi na državnoj grbači. I na vaš je račun bilo dosta kritika, spominjali su se vaši dugovi, neki su vam spočitavali da ne dolazite na posao... Jeste li sigurni da će vam birači sve to oprostiti i opet glasovati za vas? - Nemaju mi što oprostiti. Sve su to priče. Neke od njih su pravne i sudske, i to rješava sud. Ljudi to znaju. A priče o mojim nedolascima na posao su netočne. Ja volim raditi, željan sam posla. I sada radim. Što bi bio vaš prvi potez kao gradonačelnika? - S obzirom na to da proračun prije šest mjeseci nije prošao, moraju se najprije podmiriti tekuće obaveze, što znači da treba isplatiti naknade studentima i umirovljenicima. Već smo pripremili prijedlog proračuna. Zatim ću se pozabaviti temom socijale, a tu su još neki projekti. Već sam spominjao projekt Istočne obale, sređivanje Žnjana, sanaciju Karepovca, rješavanje Spaladium Arene za koju je loš ugovor svojedobno potpisao Ivan Kuret kojemu je Krstulović Opara nekada bio voditelj kampanje, a sada Kuret pomaže njemu. Osim toga, namjeravam se pozabaviti i vojarnom Dračevac koju treba iskoristiti u komercijalne svrhe, dok sudsku administraciju treba vratiti u centar grada. Planiram raspisati i natječaj za najam Titove vile, a predložit ću i da se strancima naplaćuju ulaznice za razgledavanje Dioklecijanove palače. Ako mogu Dubrovčani naplaćivati posjet svojim zidinama, možemo i mi u Splitu za palaču. Na tome sigurno možemo dobiti 100 milijuna kuna kojima možemo financirati gradnju škola i vrtića. Splićani znaju da ja znam raditi, za razliku od Krstulovića Opare. Da on vodi grad sljedeće četiri godine, dogodilo bi nam se kao i s Baldasarom jer Krstulović Opara nije čovjek iz posla, nego iz muzeja. S kim ćete surađivati u Gradskom vijeću? - U Vijeću je 35 vijećnika. Raspoložen sam za razgovor i dogovor sa svima koji će se založiti za razvojne projekte i koji su spremni raditi za dobrobit Splita. Zašto niste predali izvještaj o privremenim troškovima? Koliko ste dosad potrošili u kampanji? - Tvrtka Joker donirala je 200 tisuća kuna, tvrtka Fornix 100 tisuća kuna i jedna manja tvrtka još deset tisuća kuna. Potrošit ćemo onoliko koliko je dopušteno zakonom. Izvještaj nismo predali jer nije bio gotov. Nakon drugog kruga napravit ćemo konačni obračun i predati izvješće.