Grad Sisak i Islamska zajednica u Sisku potpisali su u četvrtak ugovor o reguliranju obveza Grada i Islamske zajednice vezan uz izgradnju Islamskog kulturnog centra u sisačkom Capragu. Riječ je o projektu pokrenutom 2004. godine, no značajni je pomak ostvaren tek u zadnjih godinu dana kada je napokon i riješeno vlasništvo čestice na kojoj će se graditi budući Centar.  Sukladno Ugovoru Grad Sisak oslobađa Islamsku zajednicu plaćanja komunalnog doprinosa za objekt, a investitor preuzima obvezu izmještanja i uređenja dijela infrastrukture poput biciklističkih staza  i autobusnog stajališta. „Islamski kulturni centar je, između ostalog, i džamija, no on ima i sve društvene sadržaje koji trebaju naselju Caprag. Grad Sisak ovime se potvrđuje kao grad dijaloga, multikulture, otvorenosti i suživota“, rekao je Muftija Islamske zajednice u Sisku, dr. sc. Aziz ef. Hasanović. On je dodao kako će kamen temeljac vjerojatno biti postavljen tijekom iduće godine kada i Islamska zajednica u Hrvatskoj slavi sto godina službenog priznanja. „Nadamo se da će to biti povod da Sisak bude mjesto jednog velikog događaja u sklopu te proslave gdje bi mogli prezentirati i model  rješavanja islamskog pitanja u Hrvatskoj, koji  je najbolji u Europskoj uniji.“, rekao je Muftija Hasanović, dodavši da je taj model zadnjih mjeseci prezentirao osobno Papi  Franji, Europskoj uniji, State Departmentu i na susretu 57 islamskih država u Meki. Nada se da će taj model biti primjenjen i prema kršćanima u islamskom svijetu. Budući Islamski kulturni centar u Capragu imat će i uređeno dječje igralište, sportsko igralište s tribinama i pješačke staze, sve namijenjeno široj zajednici.  Na području Siska, prema zadnjem popisu stanovništva, živi 2500 Muslimana. Dio njih dijeli tešku sudbinu Siščana, izazvanu gospodarskom krizom i propašću industrije, pa je stoga u četrvtak otvorena i Pučka kuhinja Merhameta, Crvenog polumjeseca, Sisak, kao druga pučka kuhinja u ovom gradu. „Za sada pripremamo 50 obroka dnevno koje dijelimo svakim radnim danom od 12 do 13 sati. Radimo u koordinaciji s pučkom kuhinjom sisačkog Caritasa, ali postoji i dalje lista čekanja koju ćemo jednom mjesečno razmatrati.“, rekao je čelnik Merhameta Sisak Agan Velić. Pučku kuhinju mogu koristiti svi Siščani, koji ispunjavaju socijalne uvjete, a jedina razlika od ostalih je što se ovdje koristi HALAL hrana, bez svinjskog mesa i svinjskih prerađevina. Takvu hranu osiguravaju brojni doantori, a u kuhinji pomažu volonteri. >> Islamska je banka ušla i u Republiku Srpsku