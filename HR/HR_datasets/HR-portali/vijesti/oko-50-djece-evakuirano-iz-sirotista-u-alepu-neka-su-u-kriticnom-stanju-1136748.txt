Gotovo pedesetero djece iz sirotišta u istočnom Alepu evakuirano je u ponedjeljak, priopćio je UNICEF, a u nekoliko dana ukupno je evakuirano 12.000 civila, prema riječima turskog šefa diplomacije. – Jutros je 47 djece iz sirotišta u istočnom Alepu evakuirano na sigurno, a neka od njih u kritičnom su stanju od ozljeda i dehidracije – rekao je Geert Cappelaere, regionalni direktor UNICEF-a. UNICEF i druge agencije također pomažu da se djeca evakuirana zadnjih dana spoje sa svojim obiteljima i dobiju medicinsku pomoć te zimsku odjeću, dodao je. Turski ministar vanjskih poslova Mevlut Cavusoglu objavio je u ponedjeljak na Twitteru da je dosad ukupno evakuirano 12.000 civila, među kojima 4500 ljudi iz istočnog Alepa koji su prevezeni od ponoći. Sastanak u Moskvi Ministri vanjskih poslova Rusije, Irana i Turske sastat će se u utorak u Moskvi kako bi dali "novi poticaj" rješavanju situacije u Alepu, najavio je dužnosnik turskog ministarstva vanjskih poslova koji je želio ostati anoniman. – Cilj sastanka je razmotriti stajališta sve tri strane i vidjeti što i kako dalje – rekao je dužnosnik novinarima u Istanbulu, a prenio je Reuters. Članice Vijeća sigurnosti UN-a postigle su kompromisni dogovor o nacrtu rezolucije o promatračima u Alepu koja bi trebala biti izglasana tijekom ponedjeljka. 