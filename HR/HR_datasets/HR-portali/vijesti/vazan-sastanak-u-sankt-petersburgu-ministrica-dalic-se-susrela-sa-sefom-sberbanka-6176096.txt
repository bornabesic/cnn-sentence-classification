Martina Dalić, potpredsjednica Vlade i ministrica gospodarstva, sastala se u Sankt Peterburgu, gdje je sudjelovala na Međunarodnom ekonomskom forumu, s Germanom Grefom, šefom Sberbanka, priopćili su jučer iz Ministarstva gospodarstva. “Na marginama Foruma potpredsjednica Dalić sastala se s više sudionika, između ostaloga i s Germanom Grefom, predsjednikom Uprave Sberbanka, s kojim je razmijenila informacije i prodiskutirala činjenice o procesu izvanredne Uprave u Agrokoru”, ističu u Ministarstvu gospodarstva. U međuvremenu, ruski mediji prenose Grefovu izjavu s foruma kako će bez dogovora vlade i kreditora pasti investicijska privlačnost Hrvatske te kako Vlada provodi aktivnosti koje potkopavaju prava kreditora, piše Dnevnik.hr. Podsjetimo, Dalić je, kako je Jutarnji već pisao, jučer i prekjučer sudjelovala na 20. međunarodnom ekonomskom forumu u drugom po veličini ruskom gradu. Forum je, ističu u njenom ministarstvu, okupio predstavnike 62 zemlje te oko 8000 sudionika i više od tisuću stranih i ruskih tvrtki. Cilj je tog foruma, kojeg zajednički organiziraju ruske vlasti i velike ruske kompanije, omogućiti raspravu o izazovima s kojima se suočava rusko i svjetsko gospodarstvo. Dobavljače brine sudbina starih potraživanja Samo dan nakon sastanka Privremenog vjerovničkog vijeća Agrokora sastali su se neki od ključnih dobavljača koncerna kako bi razgovarali o prijavi potraživanja prema Agrokoru za što im rok istječe 9 lipnja. Sastanak je, kako doznajemo, održan jučer u Krašu i trajao je nešto manje od dva sata, a na njemu su bili predstavnici desetak dobavljača. Osim Kraša, tu su, među ostalima, bili predstavnici Atlantic grupe, Vindije, AWT-a i Alce. Nije se radilo, uvjeravaju nas naši izvori, o sastanku koji je okupio ključne ljude, nego uglavnom o susretu nešto niže razine menadžmenta, one s pravnim ili financijskim “backgroundom”. Sastanak je, kažu naši sugovornici, bio tehničke prirode. - Rok za prijavu potraživanja od Agrokora sve je bliže, a još je puno neodgovorenih pitanja. Neki od dobavljača imaju problem regresnih mjenica, dok drugi imaju izravne financijske odnose. Tu je puno tehničkih pitanja i detalja oko kojih se moramo dogovoriti kako bismo mogli prijaviti potraživanja - rekao nam je jedan od dobavljača Agrokora. Sudbina starih potraživanja brine i male dobavljače, posebno OPG-ove. Oni, za razliku od dijela velikih dobavljača od kojih su neki već rekli kako bi mogli podnijeti određeni otpis starih potraživanja, kažu da u njihovu slučaju takvo što ne dolazi u obzir. - Nas ponajprije zanima kakve su šanse da nam se isplate stara dugovanja Agrokora. U našem slučaju nije realno očekivati da bismo mogli pristati na bilo kakav otpis starih potraživanja, mi smo mali dobavljači i to si ne možemo priuštiti - ističe jedan mali dobavljač. Odgovor na to koliko će dobavljači na kraju dobiti u velikoj mjeri ovisi o kreditnom aranžmanu o kojemu Agrokor sada pregovara. Ovdje valja naglasiti kako ni veliki dobavljači ne gledaju blagonaklono na mogućnost odricanja od dijela svojih potraživanja prema Agrokoru (Adriano Milovan)