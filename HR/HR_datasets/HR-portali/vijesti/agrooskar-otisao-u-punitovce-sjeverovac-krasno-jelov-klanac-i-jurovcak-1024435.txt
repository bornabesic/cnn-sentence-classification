Kupit ćemo frezu, kosilicu i traktor, da nam bude lakše raditi – ozbiljnim je glasom izgovorio jedanaestogodišnji Marko Jančo nakon što je njegovu ocu Goranu premijer Zoran Milanović uručio prvu nagradu za najbolje obiteljsko poljoprivredno gospodarstvo u projektu Zlata vrijedan Ministarstva poljoprivrede i Večernjeg lista. – I mobitele – dobacio je Markov mlađi brat Karlo, ponosan na roditelje Ninu i Gorana koji su u Punitovcima nedaleko od Đakova sagradili najsuvremeniju privatnu svinjogojsku farmu u Hrvatskoj, na kojoj godišnje proizvedu 6000 svinja. Obitelj Jančo osvojila je 30.000 kuna, a Rodoljub Džakula iz Sjeverovca nedaleko od Sunje kao drugonagrađeni dobio je 20.000 kuna. – Novac ću dati ženi – kazao je Rodoljub nakon primitka nagrade koju mu je uručio ministar Tihomir Jakovina. Baš kao i Nina i Goran Jančo, i Rodoljub Džakula po zvanju je doktor veterinarske medicine. Džakulina supruga Višnja je ekonomistica. Njih dvoje u malenom selu na pustoj Banovini drže goveda, ovce, svinje, konje i magarce, a imaju i voćnjake sa starim sortama voća. Trećenagrađeni OPG jest onaj proizvođača sira Perice Anića iz Krasna u Lici. Nagradu od 10.000 kuna Peričinoj supruzi Nikolini uručio je Martin Prcela, regionalni menadžer Hypo Alpe Adria banke za Dalmaciju. Isti je iznos osvojila i najbolja mlada nada u poljoprivredi, proizvođač sira Petar Turkalj iz Jelova Klanca u Karlovačkoj županiji. O ova četiri nagrađena OPG-a odlučio je sedmeročlani stručni žiri projekta Zlata vrijedan. Čitatelji Večernjeg lista najboljim su proglasili OPG Radenka Hažića iz Jurovčaka u Međimurju. Valentini Hažić, čiji roditelji proizvode sok i čips od svojih jabuka, nagradu – godišnju pretplatu na Večernjak – uručio je glavni urednik Dražen Klarić. Dodjela Agrooskara na gospodarstvu obitelji Skelin u Drinovcima nedaleko od Drniša protekla je u odličnom raspoloženju. Osim što su imali prilike kušati brojne domaće delicije, uzvanici su mogli razgledati i novu škodu superb. >> Najbolji OPG u Hrvatskoj ima Goran Jančo iz Punitovaca >> Dodjelu nagrada za najbolji OPG - 'Zlata vrijedan' gledajte u nedjelju na HTV-u >> Goran Pauk: Promocija OPG-ova je iskorak produljenju turističke sezone Završnica natjecanja Zlata vrijedan održana je na imanju Jose, Tomislava, Ljubice i Ane Skelin u Drinovcima. Svi OPG-i koji su se natjecali imat će besplatna izlagačka mjesta na Hrvatskom festivalu hrane i vina koji će se u studenom održati u zagrebačkoj Areni. 