Tumačenja da je donošenje Plana gospodarenja otpadom rezultat trgovine između HDZ-a i Mosta te da je HDZ zauzvrat dobio podršku za prodaju HEP-a oštro opovrgava predsjednik Mosta Božo Petrov. – Plan gospodarenja otpadom dogovoren je pregovorima još prije formiranja Vlade. Tada smo utvrdili zajednički program i akcijske planove po ministarstvima, a ovo je jedan od planova. To što gospodin Zmajlović sada govori, to je njemu više muka što smo mi uspjeli. Drago mi je da je na kraju prihvaćen plan koji Hrvatskoj nudi budućnost, a ne smeće – rekao nam je Petrov. O detaljima realizacije plana prodaje dijela HEP-a i otkupa dionica Ine Petrov nije želio govoriti. Iz Mosta, međutim, neslužbeno komentiraju da je ta odluka najbolje što Hrvatska može učiniti nakon nepovoljnog ishoda arbitraže u Ženevi, kako bi osigurala energetsku neovisnost. Podsjećaju da otkup dionica Ine od mađarskog MOL-a kreditima nije moguć zbog povećanja javnog duga, a očekuju da će renacionalizacija Ine Hrvatsku koštati manje od onoga što će dobiti od IPO-a HEP-a. I dalje naglašavaju da se prije IPO-a mora povećati vrijednost HEP-a, za koji su uvjereni da može postati “regionalni lider”. U Mostu inzistiraju i da se dugoročno osigura kontrola države nad HEP-om, ali i drugim tvrtkama koje upravljaju prirodnim dobrima. – Želimo osigurati da se više ne dogodi situacija kakva se dogodila s Inom. Želimo zaštititi, i to ne samo HEP. Strah nas je da će se jednog dana početi razgovarati i o vodama i zato tražimo načina da se zaštite sve tvrtke koje upravljaju nacionalnim dobrima, a tu su i vode i šume i energetika – kaže izvor iz Mosta. U tu svrhu Most predlaže izmjene Ustavatako da se utvrdi da država u takvim tvrtkama mora imati 75 posto vlasništva. Iako ustavne promjene iziskuju dvotrećinsku većinu u Saboru, što podrazumijeva i “blagoslov” SDP-a. U Mostu smatraju da to ne bi trebao biti problem. – Nećete valjda reći da kolege iz SDP-a ne žele zaštititi strateške resurse? Novi predsjednik SDP-a rekao je da je spreman razgovarati i poduprijeti sve što je interes Hrvatske i uvjereni smo da će ovom prijedlogu dati bezrezervnu podršku – navodi naš izvor. Iz Mosta poručuju i da se može pregovarati i o drugim stvarima zbog kojih bi trebalo mijenjati Ustav, ali da ne namjeravaju trgovati s bilo kime. Onaj tko ne želi u interesu države zaštititi tvrtke koje upravljaju nacionalnim dobrom, neka kaže zašto neće, poručuju. Kad je riječ o zahtjevu dijela braniteljskih udruga da se u Fond hrvatskih branitelja prenese sedam posto dionica HEP-a, kako se radilo kod IPO-a HT-a i Ine, u Mostu smatraju da se za branitelje može naći i efikasniji način od prijenosa udjela, koji će izravnije utjecati i imati pozitivnije učinke na same branitelje. Što se tiče mogućnosti da braniteljski fond profitira od uplate dividendi, poručuju kako je uvijek nužno tražiti kompromis između isplate dividendi i nužnog reinvestiranja dobiti. – Svakako da vrijedi razmisliti da se najprije stvore uvjeti za čim bolje poslovne rezultate, a tek onda za isplatu dividendi - poručuju iz Mosta. >> Plenković: Do kraja godine poduzet će se 104 mjere. Očekujemo uštedu od 1,5 milijardi kn za hrvatske poduzetnike 