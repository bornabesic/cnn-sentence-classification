Ukrajinsko ministarstvo pravosuđa odredilo je da će 23-godišnja apsolventica prava Ana Kalinčuk voditi kampanju čišćenja javne uprave od službenika čiji je ugled okaljan korupcijom, piše The Guardian. Lustracija je bio jedan od ključnih zahtjeva prosvjednika čije su demonstracije diljem Ukrajine kulminirale zbacivanjem vlasti i bijegom predsjednika Viktora Janukoviča iz zemlje u veljači 2014. godine. Ministar pravosuđa Pavlo Petrenko rekao je u srijedu da je Kalinčuk na čelo službe za lustraciju postavljena temeljem svojih zasluga, ali nije pojasnio o kakvim je to zaslugama riječ. Prošlog se tjedna ukrajinski ministar unutarnjih poslova Arsen Avakov našao u problemu nakon što je na mjesto svoje zamjenice postavio jednu 24-godišnjakinju. Optužen je da je promovirao svoju štićenicu koja je na internetu objavljivala svoje gole fotografije. Imenovanja mladih kandidata bez puno iskustva dolaze nakon ostavki poznatih stranih političara reformista. 'Politika u Ukrajini sve je više nalik cirkusu u kojem klaunovi na bitnim pozicijama nasljeđuju frustrirane profesionalce', rekao je u srijedu Vadim Karasjov, nezavisni politički analitičar iz Kijeva. 'Ostavke visokorangiranih profesionalaca i nova imenovanja šalju lošu poruku i (ukrajinskom) društvu i (ukrajinskim) partnerima na Zapadu koji očekuju drukčije stvari od reformi u našoj državi', dodao je Karasjov. Avakov je rekao da je imenovanje njegove zamjenice odobrilo nekoliko visokopozicioniranih ukrajinskih službenika, no Irina Geraščenko, savjetnica predsjednika Petra Porošenka, kaže da to nije istina.