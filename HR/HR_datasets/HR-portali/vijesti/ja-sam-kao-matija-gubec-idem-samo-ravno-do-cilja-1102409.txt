Nezavisni kandidati, članovi i suradnici Udruge Franak upravo su objavili predizbornu koaliciju sa Živim zidom i strankom Promijenimo Hrvatsku. Tim povodom razgovarali smo s Goranom Aleksićem, koordinatorom Udruge Franak i jednim od kandidata. Jeste li razmišljali o tome da na izbore izađete samostalno? Razmišljali smo, ali zaključili smo da je zbog nemogućnosti korištenja resursa Udruge Franak pragmatično izaći na izbore sa srodnim strankama u političkom smislu. Ivan Lovrinović, čelnik stranke Promijenimo Hrvatsku, svojim je autoritetom stao na stranu Franka u kolektivnom sudskom procesu, čime je riskirao profesionalnu karijeru, i ostao nam je podrška sve do danas. Živi zid također je uvijek podržavao nastojanja udruge. Kakve su reakcije članova? Vidljive su iz ankete provedene prije odluke o kandidiranju. Od njih 3000 koji su se odazvali 90% podržalo je ideju o političkom angažmanu članova. Oni koji su protiv boje se da bi udruga mogla biti politizirana. Međutim, Franak ostaje nepolitička pravna osoba, ne pretvara se u stranku – i dalje će biti aktivan na dosadašnji način. Znači, nikad neće prerasti u stranku? Ja ne smijem reći nikad. Tko mi daje pravo na to? Ali o Udruzi Franak i ubuduće, kao i dosad, odlučivat će njezini članovi. Zanimaju li vas u političkom djelovanju i druge teme osim kamata, kredita, banaka...? Naš je glavni cilj ostvarenje financijske i pravne sigurnosti građana Hrvatske, obeštećenje svih dužnika oštećenih nezakonitim poslovanjem banaka te, na kraju, zaštita državnih interesa od pokušaja banaka da učinke konverzije kredita u CHF svale na teret poreznih obveznika. Svakako nas zanima i širi gospodarski kontekst. Jedan od ljudi koji ulazi u izbornu trku je Niko Delić, ekonomist s puno iskustva u financijama. On će sudjelovati u izradi gospodarskog programa koalicije koji će obuhvatiti monetarne i porezne promjene i univerzalni sustav zapošljavanja u Hrvatskoj. Jedan od važnijih ciljeva nam je i taj da se u državnim i javnim poduzećima uvedu strogi kriteriji napredovanja u nižem, srednjem i visokom menadžmentu, utemeljeni isključivo na stručnosti i rezultatima, a ne na političkoj ili drugoj podobnosti. Osim toga, podržat ćemo i svaku društveno korisnu ideju bilo koje političke opcije. Reći ću idealistički da dužnost političkih radnika nije ismijavati jedni druge, prepucavati se i dokazivati tko je jači, nego raditi za društvo, građane. U tom smislu vlast mora surađivati s konstruktivnom opozicijom. Kakva vam je politička orijentacija: rekli ste jednom da ste kao Matija Gubec: “ni leve, ni desne, samo prema cilju”... Znači, upravo to, kao Matija Gubec – ni leve, ni desne, samo ravno prema cilju. Kad ste izašli iz ORaH-a? Izašao sam u studenom prošle godine, razočaran mogućnostima koje nisu realizirane. Kakvi su vam planovi što se tiče poslijeizbornog koaliranja? S kime ne biste išli nikad? Ne razmišljamo uopće o koaliranju, nego samo o suradnji sa svima za bolje, ljepše i humanije društvo. Nisam isključiv, članovi Franka su različitih filozofija i političkih orijentacija, okrenuti smo jedni drugima i moramo prestati na temelju jeftinih floskula i demagogija pridobivati marginalno biračko tijelo. Ima li uvjetovanja poretka na izbornim listama koalicije? Mi smo izborne liste već dogovorili, ali ne bih još o tome u javnosti jer uvijek su mogući neki dodatni dogovori.   >>Udruga Franak ulazi u izbornu utrku, objavili s kim će sve izići u koaliciji 