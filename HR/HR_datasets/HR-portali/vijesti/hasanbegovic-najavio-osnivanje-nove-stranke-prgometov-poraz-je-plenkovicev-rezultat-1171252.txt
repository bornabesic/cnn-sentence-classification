Zlatko Hasanbegović oduševljeno je komentirao rezultate nezavisne kandidatkinje za gradonačelnicu Zagreba Brune Esih. Zasad mogu reći da je riječ o izvrsnom, dapače spektakularnom rezultatu - kazao je Hasanbegović. Podsjetimo, Esih je osvojila gotovo dvostruko više glasova (10,33 posto) od HDZ-ovog kandidata Drage Prgometa (5,59 posto). - Iza nas nije stajala nikakva stranačka mašinerija, isključivo naši volonteri, isključivo tri saborska zastupnika koji su svoja temeljna politička načela željeli prenijeti i dalje - rekao je.  Bio je vrlo oštar kada je u pitanju Prgometov poraz, kojeg je okarakterizirao kao osobni rezultat Andreja Plenkovića koji je osobno ruku položio i nametnuo Prgometa mimo volje pristaša i članova HDZ-a u Zagrebu. Napomenuo je kako su nakon 8 godina članovi HDZ-a mogli birati za, a ne samo protiv, objasnivši kako je sasvim jasno da je Bandić godinama prikriveni kandidat HDZ-a. - Potpuno je jasno, lokalni izbori, a posebice u Zagrebu, u svjetlu poznatih okolnosti, imali su izraziti nacionalni značaj. Ovdje se nije odlučivalo samo o komunalnim problemima, već su građani davali jasnu ocjenu hrvatskih političkih elita. Ono što su birači sada imali priliku birati u Zagrebu, na sljedećim izborima - iste ove ljude, načela i vrijednosti koje zastupaju - moći će birati u cijeloj domovini, od Vukovara do Dubrovnika i od Istre do Međimurja - kazao je. Na upit novinarke najavljuje li ovi izjavama osnivanje nove političke stranke odgovorio je kako su ovim sjajnim rezultatom Brune Esih samo potvrđeni parlamentarni statusi njega, Esih i Željka Glasnovića. Ponovio je kako će podršku sadašnjoj Vladi dati tek kada bude poznato od kojih bi stranaka bila sastavljena nova vlast.  Sve je komentirala i sama Bruna Esih. - Vrlo smo zadovoljni rezultatima, nema razloga za bilo što drugo.  Pitaju me očekujem li i bolje rezultate na kraju – naravno da bi bilo lijepo, ali i s ovima smo jako zadovoljni, rekla je Esih Hini. Istče da prije mjesec dana nisu ni znali da će biti 'dio ove priče' niti kamo ih ona vodi. Samo smo imali jasan cilj i odgovornost prema svojim biračima i tako ćemo i dalje. I ako će to tražiti jednu potpuno novu priču, novu političku opciju, dakako, ni to nije isključeno, kazala je Esih upitana o budućim planovima. Esih je saborska zastupnica i dio je Kluba HDZ-a, a upitana o tome kakav će biti daljnji odnos, kaže kako će se vidjeti  hoće li tako i dalje ostati. - Bili su najavljeni određeni razgovori sa mnom po tom pitanju, međutim do njih za sada nije došlo. Ja ću i dalje ostati u dobrim odnosima sa svima, a budućnost ako donese i nešto drugo, o tome ćemo razgovarati naknadno.