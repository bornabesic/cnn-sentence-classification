Sjedinjene Američke Države uvele su sankcije predsjedniku Republike Srpske Miloradu Dodiku! Sankcije podrazumijevanju zabranu putovanja u SAD i blokiranje imovine na američkom teritoriju. Također, Dodiku je zabranjeno poslovanje s američkim državljanima, a ako se neki Amerikanac ipak odluči na suradnju s predsjednikom RS-a, i njemu prijeti 'crna lista'. Dodik je za banjalučke Nezavisne novine rekao da još nije dobio nikakvu informaciju iako je u međuvremenu objavljenu cijelo priopćenje iz Washingtona. - Ne znam je li ta informacija točna, još nisam dobio nikakav službeni dokument - rekao je Dodik dodavši da sankcije - očekuje. U priopćenju stoji da je Dodik stavljen na 'crnu listu' jer 'minira' Daytonski sporazum i predstavlja prijetnju suverenitetu i teritorijalnom integritetu Bosne i Hercegovine. Predsjednik srbijanske vlade Aleksandar Vučić za RTS je potvrdio da ima informaciju da je Dodik pod sankcijama. - Od Amerikanaca sam dobio informaciju da će se nešto dogoditi, ali nisam dobio informaciju o sadržaju i o tome kakve se sve sankcije protiv predsjednika Republike Srpske namjeravaju uvesti - rekao je Vučić za RTS i dodao: - Nisam uopće siguran da sam to smio reći... Ubrzo je stiglo pitanje namjerava li se Srbija pridružiti sankcijama.- U principu o tome odlučuje Vlada, ali nije realno da ćemo mu zamrznuti imovinu u Srbiji i zabraniti da dođe u Beograd. Ne, to se neće dogoditi... SDA pozdravila američke sankcije Dodiku, traži se ostavka Stranka demokratske akcije Bosne i Hercegovine (SDA) u utorak je pozdravila odluku američke vlade o nametanju sankcija predsjedniku Republike Srpske Miloradu Dodiku, a ministar sigurnosti Dragan Mektić pozvao ga je da podnese ostavku očekujući da bi odluku Washingtona mogle slijediti druge zemlje, ponajprije članice Europske unije. Odlukom američkog Ministarstva financija Dodiku je zamrznuta sva imovina u SAD, a američkim građanima zabranjeno je svako poslovanje s njime. Aktualni predsjednik RS tako se našao u društvu osoba za koje se ranije smatralo da pomažu skrivanje optuženih za ratne zločine ili su poznati kriminalci poput Nasera Keljmendija. Takve kaznene mjere izrečene su na temelju procjene kako on svojim ponašanjem, a ponajprije nepoštivanjem odluka Ustavnog suda BiH ozbiljno ugrožava provedbu Daytonskog sporazuma. U reagiranju iz središnjice SDA u Sarajevu stoji kako je očito da Dodik već u dugom razdoblju podriva Daytonski sporazum i dovodi u pitanje mir i stabilnost u BiH i regiji, a takvo se ponašenje mora zaustaviti.  "Svatko onaj tko podriva suverenitet i teritorijalni integritet BiH mora snositi političke i kaznene sankcije, kako od strane tijela vlasti BiH tako i od strane međunarodne zajednice", stoji u reagiranju vladajuće bošnjačke stranke. Ministar sigurnosti BiH Mektić je kazao kako se mogu očekivati slični postupci prema Dodiku drugih država uključujući članice EU. "Imam najave da će se to dogoditi", kazao je Mektić za regionalnu televiziju N1. Dodiku je poručio da bi mu najpametnije bilo da nakon ovoga sam podnese ostavku. "To je situacija koja će štetiti RS, njezinu legitimitetu i njezinu ugledu. Mislim da bi najbolje bilo da podnese ostavku i spasi RS i srpski narod", kazao je Mektić.