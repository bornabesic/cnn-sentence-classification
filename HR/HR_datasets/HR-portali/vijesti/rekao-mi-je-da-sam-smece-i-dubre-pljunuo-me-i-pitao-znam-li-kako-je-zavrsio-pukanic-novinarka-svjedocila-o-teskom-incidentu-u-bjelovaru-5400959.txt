- Nema slikanja. Nisam došla na plac da me se slika kao kurvu. Nisam kriva – rekao je Tito Gubić (51), Bjelovarac poznatiji u javnosti kao Ivana Zdravka Josipa Radoš, kojem je danas započelo suđenje na Općinskom kaznenom sudu u Zagrebu za prijetnje Emi Branici, novinarki emisije Provjereno Nove TV. Ronald Gorsic / HANZA MEDIA Tito Gubić   Na njegovo negodovanje jer ga se fotografira i snima, sutkinja Renata Pražetina Kaleb objasnila je Gubiću da je televizijsko snimanje odobrio Županijski sud, a fotografsko predsjednik Općinskog suda, pa se obratio i svom odvjetniku po službenoj dužnosti koji mu je rekao da nije u mogućnosti stopirati snimanje. Vidjevši da mu se zahtjev za izuzećem javnosti ne uslišuje, Gubić se skrivao iza fascikla s dokumentima koji je donio sa sobom. - Spustite taj papir. Moramo nekako uspostaviti komunikaciju. Podsjećam vas da imate iskustva u sudnici, i ako se ne budete ponašali prema ZKP-u, morat ću vas udaljiti iz sudnice – upozorila je sutkinja optuženog Gubića te zatražila da joj kaže svoje podatke od identiteta, stručne spreme, vlasništva pokretnina i nekretnina... - Ja sam Hrvatica. Imam stručnu spremu medicinsku i kuharsku, a trenutno sam u mirovini. Moja primanja su tajna. Udovica sam. Imala sam partnera i imam ga i sada. Imam četiri kćeri i sina. Svi su punoljetni. Vojsku sam odslužila u Skopju - pojasnio je sutkinji svoje podatke Gubić na što je Državno odvjetništvo, obzirom na rješenje Gradskog ureda za opću upravu prema kojem mu je poništen ženski identitet dobiven temeljem krivotvorene potvrde o nekažnjavanju, optužnicu modificiralo. Umjesto optužene za prijetnje Ivane Zdravke Josipe Radoš, optužen je Tito Gubić. - Okrivljeni, jeste li razumijeli optužnicu? - pitala je Gubića sutkinja na što joj je odgovorio: “Okrivljena, molim vas. I da, jesam razumjela sam optužbe.” Okolnosti nastanka spornog priloga u kojem je Gubić spomenuo prijetnje koje su ga stajale uhićenja i još jedne u nizu optužnica, u sudnici je detaljno objasnila novinarka Ema Branica. Ronald Gorsic / HANZA MEDIA Ema Branica, novinarka Provjerenog   -Tito Gubić je zvao ekipu Provjerenog. Poziv je poslao faksom ovjeren kod javnog bilježnika, i to nakon što tjedan dana ranije s nama nije htio razgovarati kad smo ga čekali pred kućom. Pozvao nas je u kuću, pokazivao nam dokumente, ugovor o doživotnom uzdržavanju Alojzija Cesara koji smo prije toga dali na grafološko vještačenje te je grafolog utvrdio da je potpis krivotvoren. Zatim je inzistirao da odemo zajedno do javnog bilježnika, a kako sam ja stalno postavljala pitanja, okrenuo mi se i pitao da li znam kako je završio pokojni Pukanić. Pitala sam ga jel to prijetnja, pa je rekao da ne te da je ubijen zato jer nije htio objaviti krivotvorene dokumente. Otišli smo bilježniku kojeg nismo zatekli pa smo krenuli van. Nisam prestajala s pitanjima o Bjelovaru, je li ukrao pečat Grada Bjelovara, je li tjerao djecu da prose, pa je rukom krenuo prema meni kako bi me opalio, ali se zaustavio svjestan da ga se snima, pa me pljunuo i rekao mi da sam smeće i đubre – prisjetila se u sudnici novinarka Branica dodavši kako nije hodala za Gubićem već uz njega te da, nakon što ju je pljunuo, Gubić se okrenuo i otišao. Nakon svega bila je u šoku te poprilično uznemirena obzirom na njegovu kriminalnu prošlost, a puna tri tjedna imala je 24-satnu zaštitu. Tijekom snimanja priloga od sat i pol, pokušavala mu je postaviti, kaže, što više pitanja. - Pukanića je spomenuo iz vedra neba. Titu Gubića ne podcjenjujem. Inteligentna je osoba. Nakon izrečenog o Pukaniću nisam otišla jer posao nisam završila. Naime, novinarski posao je specifičan. Tog dana nakon što smo otišli, Gubić me još dva puta zvao na telefon i govorio mi prostote po 40 minuta – rekla je još Branica pa je na njezin iskaz Gubić prigovorio. Dok su se u sudnici pregledavali dijelovi spornog priloga, Gubićev odvjetnik je ustrajao na tvrdnjama da se “okrivljena nije približavala novinarki te da ju nije pljunula već samo gestikulirala rječju 'puj'”. Zatim je snimka ponovno pregledana pa je sud utvrdio kako se iz snimke ne može utvrditi da li je Gubić novinarku doista pljunuo odnosno je li “došlo do kontakta njegove sline sa njezinom kožom.” - Da je novinarka, kojoj ne znam čak ni ime, osjetila prijetnju već u mojoj kući, sigurno me ne bi slijedila po ulici. Nisam kriva. Molim sud da me oslobodi. Vidljivo je i na snimci da se novinarka nije bojala jer me ne bi slijedila. Oštećena sam ja u ovom slučaju jer sam 13. listopada trebala obaviti operaciju spola, a umjesto toga sam uhićena. Prošla sam određene testove, a tek nakon operacije štitnjače, unazad godinu dana sam na hormonskoj terapiji – branio se Gubić mašući liječničkom i drugom  dokumentacijom. Je li u inkriminirano vrijeme 28. rujna bio smanjeno ubrojiv, doznat će se nakon određenog psihijatrijskog vještačenja koje će u remetinečkom pritvoru gdje se Gubić nalazi, provesti neuropsihijatar Željko Marinić, a koji ga je već vještačio u drugom postupku.