Javnosti se povodom odluke premijera Andreja Plenkovića obratio predsjednik Sabora i čelnik Mosta Božo Petrov, koji je naglasio kako se premijer pokušao riješiti 'tri ministra iza kojih stoje rezultati'. - Zdravko Marić je odgovornost HDZ-a. Mi smo ovu odluku priopćili prije tjedan dana Andreju Plenkoviću, očekujući da će oni riješiti problem u svojem dvorištu, rekao je Petrov i napomenuo: 'Ne želimo rušiti Vladu, ali ne možemo podržati ministra!' - Andrej Plenković je taj koji mora odgovoriti želi li ovim činom rušiti Vladu, rekao je Petrov i podsjetio kako je prije godinu dana Plenković bio taj koji je govorio kako Vlada ne može biti taoc jednog čovjeka. - HDZ drugi put u godinu dana ruši vlastitu Vladu zbog nestranačkog ministra. Most nije glasovao protiv Vlade, Most je glasao protiv ministra jer smatramo da nije objektivno u mogućnosti obnašati dužnost ministra financija. Naglasio je i kako tri Mostova ministra još uvijek nisu smjenjeni. - Za smjenu ministara treba dati supotpis predsjednik Sabora, ili se mora provesti rasprava u Saboru mogu li ti ministri obavljati svoju dužnost. Na pitanje je li Vlada stabilna, Petrov je odgovorio: - Vlada naravno da nije stabilna. Za stabilnost je odgovoran predsjednik Vlade, koji je odlučio smijeniti tri ministra iza kojih stoje rezultati.