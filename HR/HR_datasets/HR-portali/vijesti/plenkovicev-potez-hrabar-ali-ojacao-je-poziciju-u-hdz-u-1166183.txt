Odluka premijera Andreja Plenkovića da naloži razrješenje trojice Mostovih ministara zbog nedavanja potpore ministru Zdravku Mariću očito nije bila ishitrena, nego pripremljena. U uvjetima kada je Hrvatska, zbog aktiviranja kataklizme oko Agrokora, koja je dovela u pitanje egzistenciju stotina tisuća hrvatskih građana, te aktiviranja EU Uredbe o graničnom režimu koja prijeti desetkovanju hrvatskog turizma – činjenica je da se država nalazi na rubu izvanrednog stanja. Kako je Plenković već govorio o tome da izvanredno stanje traži izvanredne mjere, a njegovi suradnici kazali da Vlada već radi u uvjetima “war rooma”, dakle u gotovo ratnim uvjetima, moglo se očekivati da će premijer sada tražiti potpunu lojalnost. Kako se to nije dogodilo, preostalo mu je da se ili pravi kao da se ništa nije dogodilo te smijeni Zdravka Marića, ili da Mostovim ministrima da crveni karton. Hrabar potez Odlučio se za ovo drugo, što je potom vidno zaprepastilo Božu Petrova. Znalo se da je Marić, bio kriv ili potpuno nevin, postao politički uteg Plenkoviću, no iskazivanje nepovjerenja na temelju indicija je neozbiljno. Osim toga, ako netko bude micao Marića, to će biti Plenković, a ne Most. Grubo rečeno, nakon tog događaja, Plenkoviću kao odgovornom premijeru i “zapovjedniku” nije preostalo drugo, nego da u rat za spas države barem ne krene s “dezerterima”, nego ih se riješi prije odlaska na “frontu”. Plenkovićev potez hrabar je i riskantan, a sigurno je da će za njega dobiti potpunu potporu unutar HDZ-a, pa i frakcija koje su i prošle godine upozoravale da se s Mostom više “ne sade tikve”, te su potiho Plenkovića kritizirali kao “svilenog”. A on to, očito nije, nakon što je rezolutno riješio aferu Zlatni rat i Ževrnja i Mostovu nelojalnost. Što se tiče Petrovova političkog pokreta Most, oni su dokazali – da nisu politički zreli, da su trapavi, jer su odabrali krivi tajming da se “junače” te da im je rezultat na lokalnim izborima važniji od stabilnosti nacije. Most se, definitivno pokazao kao politički partner iz pakla.     