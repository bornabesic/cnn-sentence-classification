Nakon što je zastupnica u EU parlamentu Marijana Petir jučer priopćila da je od premijera Tihomira Oreškovića zatražila da obavijesti oko 300 branitelja o kojima Ministarstvo pravosuđa ima podatke da se nalaze na "crnoj listi" Srbije, zbog čega prilikom prelaska granice mogu biti uhićeni, iz Ministarstva je stigao odgovor da nikakav popis nemaju: "Želimo naglasiti kako Ministarstvo pravosuđa ne posjeduje niti je upoznato s postojanje popisa koji sadrži 300 hrvatskih branitelja optuženih ili osuđenih za ratne zločine u Republici Srbiji", stoji u odgovoru ministarstva. Ministarstvo navodi da je Republika Hrvatska 2010. godine dostavila Republici Srbiji popis 1534 osobe optužene i osuđene u RH, dok je Republika Srbija iste godine dostavila Republici Hrvatskoj popis s 40 osoba. "Napominjemo kako su posljednji ažurirani podaci Republici Hrvatskoj dostavljeni u siječnju 2011. godine te se trenutačno prema dostavljenim podacima na popisu nalazi 86 osoba. Taj broj čine i 43 osobe protiv kojih je DORH proveo istragu, te zbog nedostupnosti počinitelja a temeljem tužiteljskih sporazuma predmete ustupio Republici Srbiji. Branitelji koji se nalaze na popisu, a prema informacijama kojima raspolaže ovo Ministarstvo, obaviješteni su o tome od strane Ministarstva branitelja.", priopćili su iz Ministarstva pravosuđa. Objašnjavaju i da stoga što ne posjeduju ažurirane podatke, nakon što hrvatski državljanin zatraži provjeru svojeg statusa, Ministarstvo pravosuđa traži službenim putem od Republike Srbije dodatnu provjeru za tu osobu. Do danas su zaprimili oko 170 zahtjeva za provjeru statusa građana Hrvatske. "Povjerenstvo za pripremu i razmjenu popisa osoba optuženih ili osuđenih za ratne zločine Republike Hrvatske i Republike Srbije počelo je s radom u srpnju 2010. godine dogovorom ministara pravosuđa Republike Hrvatske i Republike Srbije. U međuvremenu je održano nekoliko sastanaka. Posljednji sastanak je održan 2013. godine. Napominjemo kako u bilateralnim kontaktima Ministarstvo pravosuđa od Republike Srbije redovito traži dostavu ažuriranih i najnovijih podataka, međutim do toga nije došlo.", navodi Ministarstvo pravosuđa.   >>Petir pisala Oreškoviću: Obavijestite branitelje da su na 'crnoj listi' Srbije 