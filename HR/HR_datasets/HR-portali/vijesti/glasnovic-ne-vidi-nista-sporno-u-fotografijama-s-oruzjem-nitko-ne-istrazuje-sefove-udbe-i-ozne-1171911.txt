Nezavisni saborski zastupnik Željko Glasnović ne vidi ničeg spornog u fotografijama koje je objavio na svom Facebook profilu, a na kojima pozira s nekoliko jurišnih puška koje je u Hrvatskoj nemoguće registrirati, zbog čega ga je portal Lupiga prijavio policiji. Glasnović nam nije želio otkriti gdje su snimljene sporne fotografije. - To je snimljeno gdje je snimljeno i ne vidim u tome ničeg spornog – rekao nam je Glasnović. Kazao je i kako ga policija nije kontaktirala u vezi s fotografijama te kako se kaznene prijave ne boji. - Neka se policija bavi svojim poslom. Mene su snimili s nekakvim oružjem i to je sad problem, a po Zagrebu hodaju šefovi Udbe i Ozne, koji su ubili više ljudi nego cijeli Varšavski pakt. Likvidirali su više od 100 Hrvata i Albanaca diljem svijeta i njih nitko ne istražuje – govori Glasnović.    Provjera policije Nakon što je nezavisni saborski zastupnik Željko Glasnović na svom Facebook profilu objavio fotografije s oružjem koje je zabranjeno posjedovati u Ravnateljstvu policije doznaje se da policija provjerava okolnosti nastanka fotografija i njihov sadržaj. Policija će, kako se doznaje, porazgovarati s Glasnovićem te utvrditi postoje li elementi kaznenog djela ili prekršaja. Uz fotografije na kojima, među ostalim, drži i automatske puške koje je u Hrvatskoj zabranjeno posjedovati Glasnović je napisao: "Dragi/e Hrvati/ce, sjećate se kada je jedna odnarođena partija (ona ista koja danas pretendira biti uzor pluralne demokracije) razoružala hrvatski narod i predala oružje TO srbočetničkoj armadi 1990 g. Nikad više". Prema odredbama Zakona o oružju u Hrvatskoj je zabranjeno posjedovati vojno oružje, automatsko vatreno oružje, ali i poluautomatsko vatreno oružje za civilnu uporabu, koje je slično automatskom vatrenom oružju.