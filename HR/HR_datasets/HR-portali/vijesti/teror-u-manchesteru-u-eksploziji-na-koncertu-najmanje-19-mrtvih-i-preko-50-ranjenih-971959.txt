Foto: Getty images U EKSPLOZIJI na koncertu američke pjevačice Ariane Grande u engleskom gradu Manchesteru u ponedjeljak navečer smrtno su stradale najmanje 22 osobe, dok ih je oko 50 ranjeno, a britanska policija je kazala kako događaj tretira kao teroristički napad.    Svjedokinja koja je nazočila koncertu kazala je kako je začula veliku eksploziju prilikom napuštanja dvorane, nakon čega su uslijedili brojni krici, a tisuće ljudi je u panici pokušavalo pobjeći.   "Uputili smo se ka izlazu iz dvorane, a upravo kod vrata začula se velika eksplozija, nakon čega su svi počeli vrištati", izjavila je za Reuters Catherine Macfarlane.  "Bila je to velika eksplozija, mogli ste je osjetiti u kostima. Bilo je kaotično. Svi su trčali i vrištali i jedini im je cilj bio izaći iz dvorane", kazala je.   Svjedoci su kazali kako je koncertu nazočio velik broj djece. Jedan je svjedok iz prve ruke vidio eksploziju i paniku koja je zavladala. Kaže da su mobiteli bili razbacani po podu, a ljudi su vrištali i pokušavali pronaći izlaz.  Andy Holey, koji se tu našao kako bi pokupio ženu i kćer koje su bile na koncertu, ispričao je kako ga je eksplozija bacila nekoliko metara u zrak.   "Kad sam se digao, vidio sam mrtva tijela. Prvo sam pomislio kako moram ući unutra spasiti svoju obitelj", rekao je.   "Uspio sam ih naći, s njima je sve u redu", dodao je. Manchester Arena, čiji je kapacitet 21 tisuću mjesta, otvorena je 1995. godine i popularno je mjesto na kojem su se održavali brojni sportski i zabavni događaji. TIJEK DOGAĐAJA: 23:00 Britanija je podigla razinu prijetnje na kritičnu. Premijerka Theresa May pohvalila je dežurne služne i rekla da "zlo može biti nadvladano dobrim". No, May navodi kako je Abedi mogao biti povezan u grupu i da razina prijetnje mora biti dignuta na kritičnu. Policija je dobila pojačanje od pet tisuća naoružanih vojnika. 22:30 Bdijenje i tišina za žrtve terorističkog napada u Manchesteru održava se i u Londonu na Trafalgar Squareu. 21:45 Policija je uhitila čovjeka sa sjekirom na bdijenju u Birminghamu. Iz policije je priopćeno kako je 39-godišnji muškarac uhićen zbog posjedovanja oružja. Policajac Andy Parsons rekao je da se muškarac sumnjivo ponašao pa su razgovarali s njim. "Odveli smo čovjeka s torbom u kojemu su bili sjekira i štap s trga Victoria na kojemu se održava bdijenje", kazao je Parsons. 21:25 Stanica Victoria, koju svakodnevno koristi oko 21 tisuća putnika, bit će zatvorena "nekoliko dana" nakon sinoćnjeg bombaškog napada. Postaja je povezana uz Arenu Manchester. Liam Sumpter, ravnatelj željezničkog operatera Northern je izjavio: "Radimo na pružanju što više usluga dok je stanica zatvorena. Korisnici moraju biti svjesni kako će doći do kratkih otkazivanja i kašnjenja." Na stanici neće stajati ni Metrolink tramvaji. 21:00 I Zagreb suosjeća sa žrtvama terorističkog napada u Manchesteru. Gradske fontane svijetle u bojama britanske zastave. 19:30 Tisuće ljudi skupile su se na bdijenju za žrtve sinoćnjeg terorističkog napada na Albert Square u Manchesteru. 19:15 Tko je Salman Abedi, bombaš samoubojica iz Manchestera? Opširnije... 19:10 Djelatnicima i studentima Sveučilišta Salford u Manchesteru je rečeno da odmah napuste zgrade u kampusu. Evakuirane su zgrade Peel Park, Nova knjižnica Adelphi, Lady Hale i Clifford Whitworth. Razlog evakuaciji je bio sumnjivi paket. Policija je utvrdila kako nema opasnosti. 18:35 Bombaš samoubojica koji je iza terorističkog napada u Areni Manchester je 22-godišnji Salman Abedi, objavila je policija. "Abedi je rođen u Manchesteru", izjavio je glavni šef policije Ian Hopkins i dodao da je Abedi iz obitelji libijskog porijekla. Obitelj je živjela na više adresa u Manchesteru, uključujući i stan koji je policija danas pretresla. 18:30 Pet sati nakon napada u Areni Manchester, gorila su vrata na džamiji u Oldhamu. Opširnije... 18:10 Imenovana je i treća žrtva sinoćnjeg napada u Manchesteru, to je 26-godišnji John Atkinson iz Radcliffa. 17:50 Britanska policija otkrila je nove detalje o istrazi napada. Pretresli su dva stana, u stan sumnjivca ušli su uz pomoć eksplozije. Opširnije... 17:30 Svjedoci govore o strašnim ozljedama. U bombi kućne radinosti koja je eksplodirala na koncertu bili su metalni vijci koji su se pozabijali u tijela žrtava napada. Opširnije... 17:20 Čelnik obavještajnih službi SAD-a kaže da nisu potvrdili povezanost Islamske države s napadom u Manchesteru. Opširnije... 17:10 Muslimanske skupine u Britaniji osudile su teroristički napad. Zgroženi su i zastrašeni samim činom. Opširnije...  16:40 Britanska premijerka Theresa May posjetila je žrtve napada u Dječjoj bolnici u Manchesteru. U bolnicu je došla u pratnji sigurnosnih službi britanske policije. 16:30 Dodatna nervoza u Manchesteru. Za vrijeme liječničke obrade žrtava napada u Dječjoj bolnici Royal Manchester oglasio se protupožarni alarm. Bolnica je evakuirana. Nakon kratke provjere vatrogasaca, djelatnici bolnice i pacijenti su vraćeni u zgradu.  16:10 Premijer Andrej Plenković uputio je brzojav sućuti britanskoj premijerki Theresi May u kojemu piše da se radi o užasnom činu u kojem su napadnuta djeca. Opširnije...  16:00 Među 59 žrtava napada bilo je i dvanaestoro djece, mlađe od 16 godina. Svi su prebačeni u bolnice u Manchesteru. Dječju bolnicu Royal Manchester posjetio je i državni tajnik za zadravstvo Jeremy Hunt. "Velik broj osoba ima vrlo, vrlo ozbiljne ozljede i treba im intenzivna njega, a ima i ljudi koji će biti dugo u bolnici na liječenju", rekao je Jon Rouse, čelni dužnosnik manchesterskih zdravstvenih službi.  Richard Sheriff, ravnatelj gimnazije Harrogate, izjavio je da vjeruje kako je sedam učenika bilo na koncertu. Dvojica od njih su među ozlijeđenima. Djeca u dobnoj skupini od 11 do 14 godina, bit će danas operirana. Sheriff kaže kako njihove ozljede nisu opasne po život. 15:30 U Manchesteru još uvijek ima roditelja koji traže svoju djecu nestalu nakon terorističkog napada. Strahuje se da objavljeni broj žrtava nije i konačan. Britanska policija objavila je da joj je poznat identitet napadača, no ne objavljuje podatke o žrtvama napada. Opširnije...  14:40 Hrvatska predsjednica Kolinda Grabar-Kitarović uputila je sućut britanskoj kraljici Elizabeti II. povodom napada u Manchesteru koji je nazvala nepojmljivim i bezumnim nasiljem.  Predsjednica u poruci sućuti kaže kako ju je duboko potresla vijest o okrutnom napadu koji se dogodio na koncertu u Manchesteru i stradanje nevinih ljudi.  "Ovaj čin nepojmljivog nasilja nad nevinim ljudima, koji se dogodio na koncertu na kojem se nalazio veliki broj mladih ljudi, kao i roditelja s djecom, strašan je zločin. Republika Hrvatska i ja osobno najoštrije osuđujemo ovo bezumno nasilje te ostajemo odlučni u zajedničkoj borbi protiv svakog oblika terorizma", poručila je hrvatska predsjednica.  "U ovim teškim trenucima za Vašu zemlju, molim Vas, Vaše Veličanstvo, prenesite izraze naše sućuti i solidarnosti obiteljima stradalih, kao i svim građanima Vaše države. Želimo brz oporavak ozlijeđenima te snagu i hrabrost britanskom narodu kako bi prebrodili posljedice ovog stravičnog zločina", stoji u poruci. 14:30 Kako je objavljeno, među mrtvima je i osmogodišnja Saffie Rose Roussos iz Leylanda. To je vjerojatno najmlađa žrtva bombaškog napada.   "Saffie je bila prekrasna djevojčica u svakom aspektu te riječi. Bila je voljena, a njene topline i nježnosti rado ćemo se sjećati", objavila je škola koju je nesretna djevojčica pohađala. 14:00 Britanska kraljica Elizabeta II. izrazila je u najdublju sućut svima koji su pogođeni samoubilačkim napadom u Manchesteru, u kojem su poginule 22 osobe a deseci su ranjeni.   "Čitava nacija je šokirana činjenicom da je toliko ljudi ubijeno i ranjeno sinoć u Mancesteru, odraslih i djece, koji su uživali u koncertu", kazala je kraljica u priopćenju.  "Znam da govorim u ime svih kada izražavam najdublju sućut pogođenima tim užasnim događajem, posebno obiteljima i bližnjima onih koji su ubijeni ili ranjeni" u tom "barbarskom činu", dodala je Elizabeta II. 13:50 Odgovornost je preuzela Islamska država, kažu da je njihov član izveo ovaj napad. Napadač je djelovao sam. Opširnije... 13:10 Britanska policija javila je da je u vezi napada u Manchesteru uhićen 23-godišnjak. 12:45 U Manchesteru je evakuiran i trgovački centar Arndale Centre. Stotine ljudi, kako javlja BBC, iz centra su pobjegli u panici. No, kako je javio Reuters, centar je ponovo otvoren. Još nije jasno koji je bio razlog evakuacije. 12:40 Za brojnom djecom se još traga. Među nestalima je na desetke djece mlađe od 18 godina, a policija u Manchesteru otvorila je telefonski broj 0161 856 9400 za sve koji traže informaciju o članovima obitelji koji su bili na koncertu. Među nestalima su djeca u dobi od svega 13 do 15 godina. Opširnije... 12:35 Otkriven je identitet prve žrtve. Opširnije... 12:30 Osiguranje u dvorani je bilo katastrofalno, ljude se puštalo bez ikakvog pregleda. Najvjerojatnije je terorist jednostavno ušetao sa svima ostalima. Opširnije... 12:20 Hrvatski veleposlanik u Velikoj Britaniji kazao je kako se pretpostavlja da među stradalima na koncertu u Manchesteru gdje su poginule 22 osobe nema hrvatskih državljana, ali da to ne može sa sigurnošću potvrditi dok ne dobije konačnu informaciju.  "Mi smo se upravo čuli s britanskim vlastima. Oni još nemaju informacija o državljanstvima stradalih u napadu u Manchesteru. Pretpostavljamo da nema hrvatskih državljana ali ne možemo biti sigurni dok ne dobijemo konačnu potvrdu. Britanske vlasti su nas obećale obavijestiti čim nešto saznaju", rekao je za Hinu hrvatski veleposlanik Ivan Grdešić.  Hrvatski je veleposlanik kazao da u Manchesteru građani i policija reagiraju s puno sućuti i brige, a da je i u britanskoj prijestolnici povećana aktivnost policije.  "Ono što se može vidjeti, i građani i policija reagiraju s puno sućuti prema žrtvama, pokazuju brigu za stradale, za djecu i njihove roditelje, ne samo za one koji su stradali nego i za one koji su bili tamo jer će im to biti sigurno biti jedna grozna životna rana koju će ponijeti sa sobom premda su ostali živi i zdravi". 12:15 Manchester je u sportskom smislu podijeljen grad, postoji ogromno rivalstvo između Manchester Uniterda i Manchester Cityja. No, danas svi pokazuju zajedništvo. Opširnije... 12:00 Jeziva fotografija iz dvorane u Manchesteru širi se Twitterom. Opširnije... 11:30 Divljaci iz ISIS-a slave napada. Opširnije... 11:00 Američki predsjednik Donald Trump poručio je iz Betlehema, jedne od postaja njegove prve međunarodne turneje otkad je postao predsjednik, da osuđuje napad koji su počinili "zli gubitnici", te je uputio najdublju sućut.  "Toliko divnih mladih ljudi koji vole život, koje su ubili zli gubitnici. Ne bih ih nazvao čudovištima jer oni vole tu riječ", rekao je Trump u izjavi nakon sastanka s palestinskim čelnikom Mahmudom Abasom, prenosi Reuters. Opširnije... 10:40 Teror je prestravio Manchester. Pogledajte galeriju 10:20 Predstojnik Ureda premijera Davor Božinović u razgovoru za N1 televiziju rekao je kako vlada nema informaciju ima li među žrtvama napada Hrvata 09:50 Napadač, koji je djelovao sam, također je poginuo u napadu, aktivirao je bombu kućne radinosti u foajeu dvorane oko 22.30 sati, neposredno nakon završetka koncerta američke pjevačice Ariane Grande.  "Ovo smatramo terorističkim napadom i u ovoj fazi istrage vjerujemo da je napadač bio sam. Sada nam je prioritet utvrditi je li bio dio neke mreže", rekao je Hopkins.  "Vjerujemo da je nosio improviziranu eksplozivnu napravu i aktivirao je", dodao je. 09:30 Na koncertu su bile i dvije kćeri gradonačelnik Liverpoola. 09:00 Svjedoci govore o komadićima metala koji su letjeli zrakom nakon eksplozije. Vjerojatno se radi o amaterskoj napravi ispunjenoj oštrim predmetima. 08:20 "Kada sam ustao i pogledao oko sebe, tijela su bila posvuda. Mislim da sam vidio oko 30 tijela. Ne znam jesu li bili mrtvi, ali tako su izgledali". Brojni svjedoci opisuju paniku koja je zavladala u trenucima nakon eksplozije. Opširnije... 08:10 Policija vjeruje da je bio samo jedan napadač. 08:00 Broj mrtvih popeo se na 22, među žrtvama ima i djece. 07:55 Još se ne zna tko stoji iza ovog čina, ali pristaše Islamske države slave na društvenim mrežama. 07:50 Mnogi su već povukli paralele s napadom na dvoranu Bataclan u studenom 2015. godine. Tada su džihadisti ISIS-a u pariškoj dvorani ubili 130 ljudi. 07:40 Ovo je najsmrtonosniji teroristički napad u Velikoj Britaniji od srpnja 2005. godine kad su četvorica britanskih muslimana ubila 52 civila u samoubilačkim napadima u londonskom metrou. 07:35 Iako za to još nema službene potvrde, sve upućuje na to da se radi o napadu najmanje jednog bombaša samoubojice. 07:30 U devet sati trebao bi se održati sastanak posebnog tima za sigurnost na kojem će sudjelovati i britanska premijerka Theresa May. 07:20 Na internetu se pojavila snimka trenutka eksplozije. Opširnije... 07:10 U sitnim noćnim satima javila se i Ariana Grande. "Slomljena sam. Iz dubine srca. Nemam riječi za ovo", napisala je 7:00 Britanska premijerka, javlja BBC, izrazila je sućut svim žrtvama.   "Sve naše misli su sa žrtvama i njihovim obiteljima", rekla je Theresa May. Tweetao je i lider laburista Jeremy Corbyn: "Užasan incident u Manchesteru. Moje misli su sa svima onima koji su pogođeni ovim napadom i s našim briljantnim službama"