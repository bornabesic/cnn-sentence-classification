Screenshot: YouTube/TVLoki U KUĆI u mjestu Ramljani kod Otočca u nedjelju su pronađena mrtva tijela brata i sestre Jergović, 80-godišnje Ane i 77-godišnjeg Tomislava, a obdukcijom je utvrđeno da su umrli uslijed trovanja ugljičnim monoksidom.   U ličko-senjskoj Policijskoj upravi doznaje se da je obdukcija obavljena na odjelu patologije zadarske Opće bolnice, kojom je potvrđena sumnja da su brat i sestra Jergović umrli uslijed trovanja ugljičnim monoksidom.   Policijska glasnogovornica Maja Brozičević rekla je Hini da će policija u utorak zaprimljen obdukcijski nalaz s ostalim utvrđenim činjenicama kao posebno izvješće proslijediti karlovačkom Županijskom državnom odvjetništvu, uz konstataciju da "nema sumnje na nasilnu smrt sestre i brata, starih 80 i 77 godina".   Doznaje se da je kuća Jergovićevih tijekom dana otpečaćena te ju je preuzeo njihov brat, koji je zbog činjenice da mu se Ana i Tomislav nisu javljali na telefon u nedjelju alarmirao policiju, čiji su službenici tada našli mrtva tijela i zapečatili kuću zbog istrage o uzroku smrti.   U policiji se doznaje i kako je obdukcijom utvrđeno da je smrt nastupila nekoliko dana ranije, a zasad je poznato da su oboje u četvrtak još kontaktirali s obitelji, a nakon toga više ne.