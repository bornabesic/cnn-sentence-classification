Intervju Ivana Kovačića Slobodnoj Dalmaciji, omiškog gradonačelnika i bivšeg predsjednika Kluba zastupnika Mosta, u kojem je nakon svoje legendarne “Ko vas j...” još glasnije izrekao kako smatra da suradnja Mosta i HDZ-a više nam smisla, potaknula je oštre reakcije i drugih stranaka Domoljubne koalicije. Nezadovoljstvo sporošću Vlade, u kojoj se ne donose gotovo nikakve odluke i koja još nema ni sve zamjenike i pomoćnike ministara, a u kojoj i sami ministri, poput Lovre Kuščevića, govore o preslagivanjima, kulminiralo je Kovačićevim jučerašnjim glasnim nezadovoljstvom odnosima u vladajućoj koaliciji, u kojoj, ako HDZ ne ispoštuje sporazum o suradnji, više ne vidi Most. Većina partnera HDZ-a, poput HSLS-a, HSS-a, BUZ-a i HSP AS-a, smatra da je možda ipak došlo vrijeme za nove izbore ako se nastave ove trzavice. Darinko Kosor, predsjednik HSLS-a, kaže pak kako njegova stranka podržava reformski paket Vlade, ali ako se on ne bude provodio, da bi bilo pošteno na jesen ići na izbore. - Kao što sam prije dva mjeseca rekao da se trebamo resetirati ili ići na nove izbore, sada bih to nadopunio: Posvetimo se provedbi reformskog paketa, ili ako nećemo, zbog građana idemo na jesen na izbore - poručuje Kosor. Ipak, još uvijek podržava Vladu, posebice sada kada su se pojavili obrisi reformi koje se planiraju provesti. - Drago nam je da smo se nakon 100 dana okrenuli reformama, a ne međusobnim ideološkim prepucavanjima. HSLS podržava ovu saborsku većinu i nije za nikakvo preslagivanje, a posebno ne ono koje bi vodio Milan Bandić. U tome HSLS sa svoja tri zastupnika sigurno ne bi sudjelovao - poruka je predsjednika liberala. Za preslagivanja nije ni Krešo Beljak, predsjednik HSS-a, koji smatra kako to ne bi bilo dobro, ali ni novi izbori ne bi donijeli ništa pozitivno jer bi se izgubila godina dana. Međutim, ako ne ide dalje, smatra Beljak, onda su i izbori rješenje. - Što Most čeka - odgovara Beljak na najave Kovačića o raskidu suradnje s HDZ-om, te nastavlja: - Nadam se da će doći do smirivanja situacije i da će se napokon početi raditi jer se već pet i pol mjeseci ne radi ništa. Ako se situacija ne smiri, onda je bolje izbore raspisati odmah, a HSS će biti spreman za njih. Ako je takva situacija da se ništa ne može raditi, onda nema smisla odugovlačiti - poručuje Beljak. Ni predsjednik BUZ-a Milivoj Špika nije zadovoljan odnosima među vladajućima. - Idemo odmah sutra na izbore, makar ne bio na listi. Most je rekao da ćemo na izbore ako se reforme ne budu provodile. U ovih 100 dana nikakve reforme nisu provodili. Onda neka idu na izbore, kako su obećali - poručuje Špika te navodi kako je odmah nakon drugog dana pregovora s Mostom, prije formiranja Vlade, rekao Karamarku kako s Mostom treba prekinuti odmah jer je znao kamo to vodi. Ocjenjuje kako je Most previše heterogena skupina koja ima problema unutar sebe, a onda ni HDZ ne može voditi igru, pa smatra da je to “neprirodno stanje koje je nemoguće održati”. - Koalicijski partneri Domoljubne koalicije drastično su oštećeni u pregovorima oko sastava Vlade, a Most je ucjenom dobio sve što je htio, a sad se vidi da je jedan dio tih ministara, ali ne samo u Mostu nego i iz redova Domoljubne koalicije, na pozicijama na kojima se ponašaju kao Alisa u zemlji čudesa - slikovit je Špika. Kada “mjehur pukne”, kaže Špika, zapravo je opcija preslagivanja prva na redu. To se već događa, kaže on, ali nije još vidljivo. No, prognozira neizvjestan rezultat, jer ni SDP onda tu ne stoji loše. - Pitanje je što je bolje rješenje, izbori ili preslagivanje. Pitanje je vremena kada će i Domoljubnoj koaliciji rejting početi padati jer iz lošeg braka nema ništa pozitivno. Mi smo se svi žrtvovali, a sada nas se ništa ne pita. To nije dobro i to je naznaka kraja. Duboko vjerujem da dobar dio želi da agonija što prije stane - kaže Špika. Glavni tajnik HSP AS-a, Pero Ćorić, kaže kako su bolji i novi izbori nego patnja. - Teško mi je biti neodgovoran jer je poruka novih izbora, poruka da se nije uspjelo. Ali bolje i novi izbori nego patnja - kaže Ćorić. Za Kovačićevu izjavu HDZ-u kaže da je riječ o političkoj nemoći. - Kovačić je igrom slučaja postao političar na državnoj razini. Može otići iz Omiša, ali je Omiš uvijek u njemu. Oni se bave time tko je kome ukrao jaje. Ja sam iz Iloka, ali nikada iločku politiku nisam nosio u Zagreb - kaže Ćorić. Osvrnuo se i na Kovačićevu izjavu o “priljepcima”, odnosno da “ako HDZ i SDP odbiju nagrađivati male priljepke nezasluženim mjestima u Saboru i na izbore iziđu samostalno, pokazat će se koje su druge opcije sposobne ući u Sabor”. Kovačić je mislio i na HSP AS. - Našu stranku čini program. Preživjeli smo mnogo toga. Prije nekoliko tjedana održano je niz ponovljenih izbora, no Most nigdje nije izašao na izbore. Dakle, nas veže program, uspjesi i neuspjesi. A što veže Most? To je još uvijek jedna interesna skupina - kaže Ćorić. Ipak, još vjeruje da je moguća suradnja. - Ako smo građanima nešto obećali, onda je red da to i izvršimo. Nama mandati nisu bili cilj, nego sredstvo. Nama nije pala žlica u med, za razliku od Mosta kojem je u med upao cijeli servis uključujući i lonce. Đonom se bore i otimaju za pozicije - kazao je Ćorić.       U HDZ-u jučer nisu željeli previše komentirati izjave Mostova Ivana Kovačića, ali su mišljenja da “situaciju ne treba silovati”. - Najavljen je reformski paket i vjerujem da će se zaista sada krenuti s reformama o kojima smo govorili. Stvari treba predefinirati, a ako to ne ide, onda smatram da su novi izbori ipak najbolje rješenje. Most nije dorastao situaciji u kojoj se našao - komentirao nam je jučer jedan član iz vrha HDZ-a. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!