Ministar turizma Gari Cappelli obišao je u Dubrovniku gradilište hotela ''Excelsior'' čija je obnova vrijedna 10 milijuna eura, a novinarima je izjavio da se ove godine u Hrvatskoj otvara 40-tak novih hotela sa četiri ili pet zvjezdica, te je najavio kako će se pokušati uspostaviti bolja zrakoplovna povezanost Dubrovnika i Frankfurta.  ''Obilazimo i Istru, Kvarner i Dalmaciju da vidimo problematiku. Velike su investicije. Čak 40-tak se novih hotela s četiri ili pet zvjezdica otvara se ove godine, a Ministarstvo i Turističke zajednice moraju dati potporu takvim investicijama i pomoći vlasnicima da se ti hoteli drže što veći dio godine popunjeni. U interesu nam je da radna snaga koja je dosada bila sezonska, ostane cijele godine raditi", rekao je ministar Cappelli.  Dodao je kako je dogovorio s direktoricom Turističke zajednice grada Dubrovnika i Županijske turističke zajednice da će već sljedeći tjedan, na razini Ministarstva, biti sastanak s direktorom Croatia Airlinesa o boljoj zrakoplovnoj povezanosti Dubrovnika zimi.  "Ako nema njihovog interesa u Berlinu smo dogovarali s Lufthansom, Eurowingsom, EasyJetom itd. kako bi postojala zimska povezanost s Frankfurtom, odakle bi putnici mogli ići dalje prema SAD-u ili drugim dijelovima svijeta'', naglasio je ministar Cappelli.  Rekao je i da će se prema lokalnoj i regionalnoj samoupravi preusmjeriti povećana sredstva boravišne pristojbe.  Dubrovački hotel ''Excelsior'' svečano će se otvoriti u svibnju ove godine. Radovi obnove počeli su prošle godine, iznose ukupno oko desetak milijuna eura, hotel će imati 158 soba, a prosječna cijena noćenja u ovom visokokategoriziranom hotelu bit će oko 600 eura. >> Vraćaju se i Rusi: Agencije ne pamte ovakvo zanimanje stranih turista za Hrvatsku