Predsjednik Republike Srpske Milorad Dodik izjavio je u četvrtak kako je od ruskog ministra vanjskih poslova Sergeja Lavrova dobio uvjeravanja da će rafinerija nafte u Bosanskom Brodu nastaviti s radom, no nije pojasnio ima li kakvog dogovora o rješavanju problema onečišćenja zraka čiji su uzročnik njeni pogoni. Dodik se tijekom dana s Lavrovom sastao u Moskvu, a u izjavi koju je dao za javni servis RS (RTRS) i agenciju Srna kazao je kako mu je šef ruske diplomacije prenio da će se rad rafinerije čiji je vlasnik naftni gigant "Zarubežnjeft" nastaviti. Osim što onečišćuje zrak, bosanskobrodska rafinerija konstatno negativno posluje. Prema dostupnim podacima njen akumulirani gubitak do sada je premašio iznos od 280 milijuna eura što je potaknulo nagađanja kako bi Rusi od cijelog posla mogli odustati no Dodik je takvo što odlučno opovrgnuo. "Bez obzira na neke ranije vijesti o tome kako netko ima problema ili čak i da će prestati s radom mi smo u Moskvi dobili uvjeravanja da se od tog projekta ne odustaje", izjavio je Dodik. On je ustvrdio kako "Zarubežnjeft" u RS-u zapravo dobro posluje te kako je u 2016. godini ta tvrtka ostvarila i dobit iako nije jasno na kakve se podatke poziva kako bi potkrijepio tu tvrdnju. Jednosatavno je konstatirao kako je to "dobar trend koji će biti nastavljen". Problem onečišćenja zraka nije komentirao iako je uoči odlaska u Moskvu ustvrdio kako Hrvatska o tome daje netočne informacije. Političke razgovore koje je vodio s Lavrovom Dodik je opisao kao pozitivne ističući kako je zahvalan Rusiji jer ta zemlja podupire strogo poštivanje odredbi Daytonskog sporazuma.