Otkad je premijer Andrej Plenković pojasnio da prodajom 25 posto HEP-a namjerava otkupiti MOL-ov udio u Ini, oporba pa i koalicijski partneri što skriveno, što otvoreno napadaju ponuđeno rješenje. U tome nema ništa sporno osim činjenice da nitko ne nudi alternativu koja drži vodu. Most za joint-venture model SDP tvrdi da su razradili model koji ne uključuje prodaju HEP-a, no ne žele ga otkriti jer pripremaju veliko finale i svoje ideje namjeravaju testirati na okruglom stolu u srijedu. Opravdanje za šutnju o rješenju koje navodno imaju je da od Vlade nisu čuli punu informaciju o modelu koji predlaže. Ipak, dali su naslutiti da im nije neprihvatljivo ni ponuditi model koji podrazumijeva povećanje javnog duga. I HNS priprema model za otkup Ine, a planira ga objaviti krajem tjedna. Manji je problem to što oporba ne pozdravlja Plenkovićevo rješenje, a puno veći to što, iako nikad direktno, Most dvoji oko predloženog rješenja. Umjesto napada na prodaju HEP-a, biraju taktiku zagovaranja više modela, pri čemu ponovno ni oni ne nude alternativni model.  Most je javno zagovarao da prije inicijalne javne ponude treba ojačati HEP i proširiti utjecaj u regiji. Drugim riječima, nikad nisu rekli da ne bi kupovali Inu, ali su jasno dali do znanja da u iduće dvije-tri godine ne bi prodavali ni HEP. Zato su zaključili da bi bilo neozbiljno IPO HEP-a smatrati jedinim modelom za otkup Ine. Upitali smo ih na koji način otkupiti Inu od MOL-a, a iz Mosta su odgovorili kako je ključno da ne treba “pod svaku cijenu” naći novog strateškog partnera koji će ući u vlasničku strukturu kompanije jer će svaki strateški partner na ovaj ili onaj način htjeti preuzeti kontrolu nad Inom. Umjesto rješenja, ponudili su svoje viđenje budućnosti Ine koje je optimistično. Ina bi tako ostala hrvatska kompanija, neovisna o partneru, imala bi novca za preuzimanja u regiji, vratila bi se kao veliki igrač na području upstreama, pa bi obnovila posrnule rezerve nafte i plina. Ina bi nastojala istraživati na što više novih istražnih područja, vratila bi se u Ukrajinu, Alžir, Albaniju, Rumunjsku, Gruziju, a, sa smirivanjem geopolitičke situacije, i na Bliski istok. Umjesto strateškog partnera u vlasničkoj strukturi tvrtke, Most kao bolju varijantu uzima joint-venture suradnje na pojedinim projektima. Da bi se to sve ostvarilo, u Mostu ističu da je nužno mijenjati kadrovske strukturu u Ini i birati stručne ljude. Novosti do kraja tjedna S druge strane, ni sam HDZ nije formalizirao podršku modelu koji zastupa Plenković. Predsjedništvo stranke dalo je podršku ideji da se Ina otkupi od MOL-a, međutim nije se ni glasovalo o tome da se taj potez financira prodajom dijela HEP-a. U ovom trenutku jedino je taj model stavljen na stol, ostaje pričekati kraj tjedna da se vidi hoće li biti konstruktivnih prijedloga s ijedne strane, a do tada ostaje tek nabacivanje populističkim alternativama koje nemaju financijska uporišta.  - Načelno smo oblikovali model koji ne uključuje IPO HEP-a. Po javno dostupnim informacijama, prodaja 25% HEP-a ne bi bila dovoljna, a budući da u Vladi govore drukčije, može se pretpostaviti da imaju neka saznanja koja mi nemamo pa se nadamo da će nam ih otkriti. Hoće li SDP-ov model uključivati povećanje javnog duga, otom-potom, kaže Branko Grčić, bivši potpredsjednik Vlade. - Ne treba pod svaku cijenu naći novog strateškog partnera koji će ući u vlasničku strukturu, jer će svaki strateški partner htjeti preuzeti kontrolu nad Inom. Vjerujem da bitne odluke moramo donositi sami, inzistirajući pritom na energetskom suverenitetu. Za ostvarenje zadanih ciljeva nužna je i temeljita reorganizacija kadrovske strukture kompanije, rekao je Ante Čikotić iz Mosta. 