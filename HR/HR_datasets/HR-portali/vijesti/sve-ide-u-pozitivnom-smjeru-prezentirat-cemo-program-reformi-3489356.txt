ZAGREB - Premijer Tihomir Orešković, koji je u petak na zajedničkoj sjednici klubova vladajuće koalicije predstavio vladin reformski paket, kazao je kako je sastanak dobro prošao, kako nije bilo kritika te poručio da sve ide u "pozitivnom smjeru", a s njim se složio i potpredsjednik vlade Božo Petrov koji je sastanak nazvao "konstruktivnim i pozitivnim".   "Mislim da je bilo dobro i danas ću na sjednici Vlade prezentirati program reformi. No, sve u svemu mislim da sve ide u pozitivnom smjeru", rekao je Orešković novinarima nakon sastanka u Hrvatskom saboru.   Na pitanje je li bilo kritika na predložen reformski paket Orešković je rekao da nije bilo kritike nego su "ljudi imali pitanja".   "Zato smo tu da rastumačimo da i ljudi čuju. Danas i sutra i ovih dana ću malo više u javnosti komunicirati zašto su te reforme bitne i koji će na kraju biti rezultati svih tih reformi", rekao je Orešković.   Reformski će paket, kazao je, do kraja mjeseca slati EK.   Potpredsjednik Vlade Božo Petrov sastanak je ocijenio konstruktivnim i pozitivnim.   "Izložen je akcijski plan reformi, a izložio ih je predsjednik Vlade. Bilo je i pohvala i savjeta za unaprjeđenje. Ovo je zaista velik pomak s obzirom na ono što će se raditi. Rekao bih da je to samo početak u odnosu na ono što nas čeka kada ovaj dio plana ispunimo za sljedeću godinu", kazao je Petrov.   Na pitanje je li bilo kritika Petrov je rekao kako to nisu bile klasične kritike na akcijski plan nego "samo mogućnost unaprjeđenja u sljedećim godinama".   "Mi moramo zaustaviti propadanje koje je bilo do sada i zato ide ova 61 reforma, a nakon toga naravno da postoji i dodatni prostor za napredak. On će ići nakon toga. Prvo su ove mjere koje trebaju razviti određena područja koja su trenutno rudimentarno razvijena", rekao je Petrov.   Na pitanje o mirovinskoj i zdravstvenoj reformi Petrov je kazao da je to "samo jedna od stvari koje se mijenjaju".   "Ali to je uvela i bivša Vlada i samo se smanjuje rok s tim da to ne stupa na snagu odmah nego 2028. a bilo je 2038.. To je već prethodna vlada usvojila tako da ne vidim to kao neku veliku promjenu. Ako mi u 12 godina ne uspijemo promijeniti stvari tako da možemo zapošljavati mlađi kadar onda nam neće pomoći ni ta mirovinska reforma", rekao je potpredsjednik vlade Petrov.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!