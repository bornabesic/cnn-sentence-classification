Foto: ICTY  THEODOR MERON, predsjednik žalbenog vijeća koje je oslobodilo Antu Gotovinu i Mladena Markača iskusni je sudac izuzetno bogate biografije koji trenutno obnaša poziciju predsjednika suda, a u čijem bi mandatu trebali biti gotovi slučajevi ratnih zločina na području bivše Jugoslavije i Ruande.   Već je bio predsjednik suda i to od ožujka 2003. godine do studenog 2005. godine, a ponovno je izabran u listopadu prošle godine s tim da mu je mandat počeo u studenom 2011. godine. Meron je inače američki državljanin rođen je prije 83 godine u poljskom gradu Kaliszu. Preživio je strahote nacističkog logora, a odmah nakon 1945. godine prebacio se u Izrael. Od 1978. godine živi u SAD-u.   UN ga je za suca Međunordno suda u Haagu za bivšu Jugoslaviju izabrao još u ožujku 2001. godine te je raspoređen u Žalbeno vijeće koje zasjeda u žalbenim predmetima za bivšu Jugoslaviju i Ruandu.   Meron je u domaćim krugovima poznat kao sudac koji je srušio 45-godišnju kaznu Tihomiru Blaškiću kojem je dao kaznu točno onoliko dana koliko je Blaškić proveo u zatvoru. Njegova odluka o rušenju presude za Blaškića ocijenjena je kao izuzetno hrabra, no isto tako i vrlo diplomatska za Haški sud jer se sud u Haagu nije osramotio do kraja s obzirom da je Blaškić ipak osuđen na kaznu koju je u međuvremenu bio odslužio.   Humantirano pravo od suda, diplomacije pa do Crvenog križa  Meron se zapravo od početka veže uz sud u Haagu pa je tako zabilježeno da je bio član delegacije Sjedinjenih Američkih Država na Rimskoj konferenciji o uspostavljanju stalnog Međunarodnog kaznenog suda još 1998. godine. Meron je sudjelovao u nacrtima odredbi koje se odnose na definiciju kaznenih djela, uključujući ratne zločine i zločine protiv čovječnosti.   Isto tako u njegovoj biografiji ističe se i činjenica da je bio godinu dana radio kao savjetnik u Ministarstvu vanjskih poslova SAD-a i to u vremenu od 2000. do 2001. godine. Meron je bio angažiran i u Međunarodnom odboru Crvenog križa a specijalnost mu je humanitarno pravo za diplomate. Još uvijek je član Panela o ljudskom dostojanstvu iz Švicarske, kao član odbora uređuje Godišnjak međunarodnog humanitarnog prava te je i dalje u Savjetu SAD-a za vanjske odnose te počasni predsjednik Američkog društva za međunarodno pravo!   Autor je 11 knjiga o međunarodnom pravu, međunarodnom humanitarnom pravu, ljudskim pravima i međunarodnom kaznenom pravu. Obrazovanje je stekao na Harvardu gdje je doktorirao i na Cambridgeu gdje je postao profesorom međunarodno prava.  Sudac Meron dobitnik je niza nagrada i priznanja od priznanja Međunarodne odvjetničke komore "Nagrada vladavine prava" iz 2001. godine, pa do medalje Američkog udruženja za međunarodno pravo iz 2006. godine. Prošle godine dodijeljen mu je i počasni doktorat Sveučilišta u Varšavi.