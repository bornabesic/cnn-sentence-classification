Nakon gotovo četiri sata duge rasprave, 105 članova Glavnog odbora HSS donijelo je odluku o tome da na idućim parlamentarnim izborima budu partneri SDP-u. Za ponudu SDP-a, a neslužbeno HSS-u su ponudili potpredsjednika Vlade, ministra poljoprivrede, te čak pet sigurnih mjesta u Saboru, glasovalo je 87 članova Glavnog odbora, pet ih je bilo suzdržano, uglavnom Međimurci, dok je 13 članova bilo protiv; uglavnom zastupnici iz Sisačke županije, krug ljudi oko Marijane Petir, HSS-ovci iz Dalmacije, te dio Međimuraca. Donijeli smo važnu odluku, sudbonosnu za Hrvatsku i HSS, jer stvari više ne mogu biti kao do sada u ovih 25 godina. Nećemo biti lak koalicijski partner, nećemo biti samo dizači ruku već ćemo se boriti za programe koji će doprinijeti razvoju Hrvatske. U ovoj smo se odluci vodili razumom, a ne srcem jer srce nam govori da idemo sami, ali realnost i brojne ankete govore das još nismo dovoljno jaki za to - kazao je Beljak.  Dodao je i da će se stranka i dalje boriti za tradicionalne vrijednosti, očuvanje sela i poljoprivredu, te bolju budućnost Hrvatske. - Ovo je sudbonosna odluka i smatram da ju je bilo bolje donijeti je sada, nego kasnije, nakon izbora neka obećanja potpisivati kod javnog bilježnika, kao što su to radili neki i zavlačili naciju pola godine – kazao je Krešo Beljak, predsjednik HSS-a. Upravo je on, iza zatvorenih vrata sastanka, najviše gurao 'ponudu' SDP-a obrazlažući je novom mogućnošću za HSS koji mora ostati svoj i okrenuti novu stranicu. Stranačkim je kolegama poručio da mu vjeruju, te da njegovu odluku testiraju na unutarstranačkim izborima ukoliko se pokaže lošom. Inače, u nekoliko sati razgovora, HSS-ovci su se složili u tome da je stranka dosegla dno, te da je njihova odluka o tome s kim će na izbore, sudbonosna za budućnost stranke i Hrvatske. Za suradnju s SDP-om najglasniji je bio i Stipe Gabrić Jambo. - HDZ-ovci lažu i varaju. Kada te trebaju zovu te stalno, tristo njih zove, a kada ti njih trebaš, nitko se ne javlja. Pa HDZ je u Metkoviću postavio Most. S njima neću – bio je jasan Jambo, kao i mnogi drugi 'lokalci' koji su svjedočili o tome da su ih HDZ-ovci, tko god ih vodio, prevarili. Marijana Petir bila je od onih koja je zagovarala suradnju s HDZ-om, kao i kolege sa sjevera Hrvatske koji su zadovoljni suradnjom s HDZ-om u lokalnim sredinama. - Ne smatram da će doći do raskola u stranci i da će otići oni koji su bili protiv suradnje s SDP-om. Svatko je rekao što misli, nema tu zamjerke. HSS ostaje jedinstven i svoj. Sve su rasprave išle u istom smjeru i nitko nije na taj način išta uvjetovao – dodao je Krešo Beljak. O konkretnoj ponudi koju je dobio od SDP-a nije htio govoriti. Rekao je tek da su na Glavnom odboru raspravljali o programima i generalnom stavu. - Svjestan sam da je ovo veliki zaokret za HSS- rekao je Beljak koji je inzistirao na tome da mu se vjeruje. Kazao je i kako u tri mjeseca nije uspio nametnuti svoj program, no  i da vjeruje da će u koaliciji s SDP-om i ostalim partnerima program stranke uspjeti.  >>'Voljeli bismo da HSS ostane s nama kao i do sada, to je prirodno i normalno' 