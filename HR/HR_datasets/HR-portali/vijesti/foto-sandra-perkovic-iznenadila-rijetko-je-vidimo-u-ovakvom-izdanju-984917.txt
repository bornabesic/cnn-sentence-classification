Najbolji sportaši Hrvatske, po izboru Hrvatskog olimpijskog odbora (HOO) su atletičarka Sandra Perković i strijelac Josip Glasnović U zagrebačkom hotelu Westin je održano proglašenje najboljih sportaša. Naravno, nagrađena je većina nositelja odličja s Olimpijskih igrara u Riju kada su naši sportaši osvojili deset medalja, a od toga čak pet zlatnih. Nagradu za najbolji par, štafetu i par su podijelili zlatni veslači Valent i Martin Sinković, zlatni jedriličari Šime Fantela i Igor Marenić dok je srebrni veslač Damir Martin dobio nagradu za fair-play. Srebrni vaterpolisti su momčad godine. Najbolja sportašica je Sandra Perković te joj je to peta nagrada za sportašicu godine, čime se približila  Blanki  Vlašić i Janici Kostelić. Sandra je ovu godinu bila bez poraza, osvojila je zlato u Riju, pobjednica je Dijamantne lige, a u Amsterdamu je obranila europski naslov. Za prigodu dodjele nagrada i priznanja Sandra je odjenula vrlo svečanu odjevnu kombinaciju – bijelu laganu košulju i dugu crnu suknju koja je fino pratila Sandrinu liniju. Za razliku od Sandre, Josip Glasnović je po prvi puta u karijeri proglašen za najboljeg sportaša Hrvatske. Nagradu je zaslužio osvojivši zlatno odličje u disciplini trap u Riju.Milan Markežić, Mirjana Ognjenović, Nikola Pilić, Hrvatski judo savez i teniski klub Donji Miholjac su dobitnici nagrade za životno djelo “Matija Ljubek“. Svečanost su uveličali premijer Andrej Plenković, ministar financija Zdravko Marić, Janica Kostelić državna tajnica Središnjeg državnog ureda za sport, te izaslanik Predsjednice RH Tomislav Madžar koji je iskoristio ovu prigodu da uruči najviša državna odlikovanja sportašima i trenerima. Sandra Perković je odlikovana Redom kneza Branimira sa ogrlicom, njezin trener Edis Elkasović Redom hrvatskog pletera, a srebrni jedriličar Tonči Stipanović Danicom Hrvatskom s likom Franje Bučara. 