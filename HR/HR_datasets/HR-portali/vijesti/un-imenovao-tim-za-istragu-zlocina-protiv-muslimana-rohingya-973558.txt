Foto: Hina UJEDINJENI narodi imenovali su troje neovisnih stručnjaka zaduženih istražiti navode o ubijanju, silovanjima i mučenjima koje su počinile mjanmarske snage nad muslimanskom manjinom Rohingya u državi Rakhine.  Na čelu međunarodne misije za utvrđivanje činjenica bit će Indira Jaising s indijskog Vrhovnog suda, priopćio je predsjednik UN-ova Vijeća za ljudska prava.  Misija će tražiti pristup Mianmaru, gdje je vojska prošli tjedan odbacila navode o nasilju počinjenom 2016., a koje je natjeralo oko 75.000 Rohingya na bijeg u susjedni Bangladeš. UN pozvao vladu da surađuje  UN je pozvao vladu da "potpuno surađuje" tako da pruži uvid u rezultate svojih istraga i da omogući "potpun, neograničen i nenadziran pristup".  Dva druga člana misije su aktivistica za ljudska prava Radhika Coomaraswamy iz Šri Lanke te australski aktivist Christopher Sidoti, navodi se u priopćenju UN-a.