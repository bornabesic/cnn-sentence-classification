ZAGREB - Ministar unutarnjih poslova Vlaho Orepić najavio je u petak u Bruxellesu da će Hrvatska sljedeći mjesec početi s procesom preseljenja i naseljavanja izbjeglica iz Grčke i Italije i izravno iz Sirije. Orepić je u petak sudjelovao na sastanku ministara unutarnjih poslova zemalja članica EU-a, koji su na dnevnom redu imali migracije, vizni sustav i funkcioniranje schengenskog prostora. - Najavio sam da Hrvatska kreće s procesima preseljenja i naseljavanja. Već u utorak naši časnici za vezu idu u Grčku i Italiju i krećemo s realizacijom obveze koju smo preuzeli, izjavio je Orepić nakon sastanka. Iz Italije će u Hrvatsku biti premješteno 10 izbjeglica, iz Grčke također 10, a izravno iz Sirije 30 ljudi. Oni koji se odluče za Hrvatsku, doći će najprije u hotel Porin u Zagrebu, a zatim će im Ministarstvo socijalne politike pronaći smještaj u Zagrebu, Rijeci i Splitu, doznaje RTL. Izbjeglice više neće biti u starim vojarnama i šatorima. Zato je okupljena radna skupina za integraciju stranaca. - Ovo je dugoročno rješenje, ovo nije tranzit nego trajno rješenje za te ljude - stanovi i normalan način života. Radi se o državnim stanovima ili stanovima za najam, tvrdi Tea Vidović, Centar za mirovne studije, članica radne skupine. U MUP-u kažu kako je cilj da se izbjeglice uklope u društvo - a ne da se getoiziraju. - Hrvatska do kraja godine trebala primiti i ostali broj ljudi - izračunalo se da bi to trebalo biti 84 izbjeglice. I dalje bi se onda po ostalim županijama smještavalo, radilo bi se na toj integraciji - kako izbjeglica tako i informiranje građana, dodaje Vidović.