Pozivam sve ljude dobre volje da se mole za Šimunovo zdravlje. To nam je sad najvažnije, rekla je Ivana Cvek Majnarić (43), Šimunova mama. Mali genijalac Šimun (5) rođen je s kongenitalnom malformacijom mozga, koja spada u rijetke bolesti. Iznimno je inteligentan, ali ne može govoriti. O njemu smo pisali krajem prošle godine nakon što su njegovi roditelji pokrenuli humanitarnu akciju kojoj je cilj bio prikupiti 151.760 kuna za kupnju računalne opreme i potrebnih pomagala (komunikatore) kojima bi mali Šimun mogao komunicirati s okolinom. Dobri ljudi brzo su reagirali i Šimun je na kraju dobio svoj komunikator. Šimunova majka sad nam je otkrila i da Šimun boluje od hipernatrijemije, odnosno povećane koncentracije natrija u krvi. Bolest se manifestira kroz letargiju i opću slabost, a u najgorim slučajevima može nastupiti i koma. Šimuna su od početka godine zbog tog poremećaja elektrolita hospitalizirali čak tri puta, a u jednom je navratu, kaže Šimunova mama, stanje bilo vrlo kritično. Zdravlje mu se sad malo popravilo pa je u subotu s obitelji i prijateljima uživao u slavlju koje su mu nakon krštenja u zagrebačkoj Sloboštini priredili roditelji. Šimun se krstio s bratom Jankom (3) te sestrama Frankom (3) i Pijom (8). - Jako je uzbuđen, ali i sretan. Veseli ga sve ovo - rekao je Franjo (46), Šimunov tata. Šimunovi su roditelji dodali da je jako napredovao u zadnje vrijeme zahvaljujući komunikatoru, pomoću kojeg si čak sam pušta glazbu.      