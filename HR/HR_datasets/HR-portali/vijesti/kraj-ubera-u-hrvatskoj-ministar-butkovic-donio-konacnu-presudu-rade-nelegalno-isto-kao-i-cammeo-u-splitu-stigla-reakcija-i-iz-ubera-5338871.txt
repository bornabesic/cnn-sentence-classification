Ministar mora, prometa i infrastrukture Oleg Butković za Novu TV je izjavio da Uber u Hrvatskoj posluje nelegalno, a da Taxi Cammeo nelegalno posluje samo u Splitu. Ta ministrova izjava dolazi nakon sastanka s predstavnicima taksista iz cijele Hrvatske. Butković tvrdi da niti Uber i Taxi Cammeo ne posjeduju dozvole za auto-taksi prijevoz predviđene Zakonom o prijevozu u cestovnom prometu. 'Uber općenito, pa i Cammeo u Splitu, rade nelegalno. I ovo što se događa u ovom trenutku nije u suglasnosti sa pozitivnim zakonskim propisima Republike Hrvatske', rekao je Butković. Butković je dodao da se nastavlja rad prometne inspekcije i to ne samo u izricanju kazni već i u oduzimanju vozila. 'Sve ove platforme, ako žele sudjelovati u radu na teritoriju Republike Hrvatske i jedinica lokalne samouprave - mi ih pozdravljamo. Međutim, inzistiramo da budemo ravnopravni na tržištu, da i oni poštuju zakone', rekao je Božo Miletić iz Taxi prijevoznika. Nakon izjave ministra Butkovića reagirao je i Uber. 'Uberovi partneri-vozači posluju sukladno svim zakonima Republike Hrvatske, te su porezni obveznici Hrvatske gdje plaćaju sav porez na puni iznos svake vožnje', stoji u objavi tvrtke. 'Smatramo kako je potrebno što prije modernizirati postojeću regulativu sukladno preporukama Europske komisije koja zagovara razvoj ekonomije dijeljenja i novih poslovnih modela poput Ubera. Na tom predmetu surađujemo s predstavnicima iz više ministarstva te se nadamo, da će nakon Švedske, Estonije, Litve i Portugala i Hrvatska postati referentna država u području digitalne ekonomije i ekonomije dijeljenja.' Iz Ubera su nadalje pojasnili da njihova aplikacija u Hrvatskoj spaja korisnike s registriranim partnerima-vozačima koji vole pouzdanost usluge i jednostavnost opcije naručivanja vozila s provjerenim partnerima-vozačima u zajednicu koja se bitno razlikuje od taksi usluge. 'Naši partner-vozači bave se iznajmljivanjem vozila s vozačem, a ne auto-taksi prijevozom. Želimo ponuditi lokalnom stanovništvu i turistima alternativnu opciju u području mobilnosti te smatramo kako konkurencija podiže kvalitetu usluge i donosi sigurnost što bi trebalo poticati, a ne ometati', stoji u objavi Ubera.